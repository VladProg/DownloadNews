Міністерство з питань реінтеграції тимчасово окупованих територій України надало роз'яснення, як подати заяву про надання чи поновлення статусу безробітного і призначення державної допомоги.

Як передає Укрінформ, про це повідомляється на сайті міністерства.
Зазначається, що в безпечних регіонах можна зареєструватись як дистанційно (через портал чи мобільний додаток Дія), так і офлайн - звернутись особисто до найближчого Центру зайнятості, що працює.
“Особа, яка перебуває на тимчасово окупованій території або на території, де тривають бойові дії, може отримати чи поновити статус безробітного та право на державну допомогу, звернувшись до Центру зайнятості в режимі онлайн”, - інформують у Мінреінтеграції.
За інформацією міністерства, є кілька варіантів, як це можна зробити, а саме: подати заяву в електронній формі через Дію; заповнити онлайн-анкету; скористатись чат-ботом; надіслати пакет документів електронною поштою inbox@es.dcz.gov.ua або звернутись на гарячу лінію: 0 800 509 966.
Статус безробітного надається особі з дня реєстрації її у Центрі зайнятості, а допомога призначається з першого дня надання відповідного статусу.
Уточнюється, що виплата допомоги, призначена в такий спосіб, може здійснюватися за умови підтвердження безробітним наміру перебування у статусі безробітного будь-якими засобами комунікації, зокрема електронними, не рідше, ніж один раз на 30 календарних днів.
Зауважується, що надання статусу безробітного внутрішньо переміщеним особам, а також особам, які перебувають на ТОТ або на території, де точаться бойові дії, за умови, що люди не мають документів, необхідних для реєстрації їх як безробітних та/або документального підтвердження страхового стажу, трудової діяльності, заробітної плати (доходу, грошового забезпечення), здійснюється на підставі відомостей, наявних у державних реєстрах, інформаційних системах та базах.

В інфографіці також зазначається, що максимальний розмір допомоги на період воєнного стану становить 9750 грн, а виплата допомоги припиняється особам у разі їх перебування за кордоном понад 30 календарних днів.
Як пояснюють у Мінреінтеграції, якщо особа не подала оригінали документів під час звернення за отриманням статусу безробітного та допомоги протягом 30 календарних днів (період може бути продовжений з урахуванням поважної причини - в такому випадку документи слід подати на наступний день, після закінчення дії обставин (поважної причини)) після припинення чи скасування воєнного стану така особа має подати до центру зайнятості, в якому була здійснена реєстрації, оригінали таких документів: трудової книжки, а особа, яка втратила трудову книжку - її дублікат або довідку архівної установи про прийняття та звільнення з роботи; документ про освіту або його дублікат; військово -обліковий документ для осіб, які звільнилися зі строкової військової служби.
Як повідомлялося, Міністерство із питань реінтеграції тимчасово окупованих територій України оприлюднило інструкцію, як пройти віддалену ідентифікацію пенсіонерам, які проживали і проживають на тимчасово окупованих територіях (ТОТ) до повномасштабного вторгнення рф, для отримання пенсій та соціальних виплат через Дія.Підпис.