Генеральний прокурор Андрій Костін підписав та надіслав документ, у якому українська сторона надає Офісу прокурора Міжнародного кримінального суду всю необхідну інформацію стосовно підриву окупантами дамби Каховської ГЕС.

Про це інформує пресслужба відомства, передає Укрінформ.
Як зазначається, генпрокурор Костін поінформував прокурора Міжнародного кримінального суду Каріма Хана про підрив дамби Каховської ГЕС.
“Атака на Каховську ГЕС — цивільний об'єкт, що містить небезпечні сили — є воєнним злочином. Зробимо все, щоб притягнути винних до відповідальності. Ми відкриті до співпраці з МКС і готові надавати всі необхідні докази, які збирають і обробляють прокурори, для встановлення і покарання усіх причетних до цього злочину.
Українська влада евакуює мешканців постраждалих районів, в той час, як армія РФ продовжує обстрілювати ці населені пункти — мирних людей, які намагаються врятуватися.
Росію необхідно зупинити. Спільно з міжнародною спільнотою ми притягнемо до відповідальності винуватців цього та інших міжнародних злочинів”, - цитує пресслужба генпрокурора.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС. За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.