Google Україна у співпраці з Міністерством освіти і науки та Міністерством цифрової трансформації запустили українськомовну версію онлайн-гри «Interland: Безпека дітей в Інтернеті».

Про це повідомляє пресслужба МОН, передає Укрінформ.
«Interland — це уявне контрольоване освітнє середовище, що зацікавлює дітей здобувати знання із цифрової безпеки. Гра занурює у змодельований світ, де діти разом із жителями міста, інтернавтами, виконують різноманітні пригодницькі завдання», - йдеться у повідомленні.
Зокрема, «Королівство доброти» допомагає дізнатися, як чемно поводитися в мережі; «Річка реальності» навчає розпізнавати фейки; «Уважна гора» вчить безпечно ділитися інформацією в мережі; «Вежа зі скарбами» навчає тримати персональну інформацію у безпеці.
Гра доступна на будь-якому пристрої.
Як повідомлялося, українські освітяни створили навчальну комп'ютерну гру для школярів про визначні події в Україні.