Пацієнти, які вакцинувалися проти COVID-19 за кордоном та отримали відповідний іноземний COVID-сертифікат, можуть сформувати його у додатку «Дія».

Як передає Укрінформ, про це повідомляє Міністерство охорони здоров`я.
«Пацієнти, які вакцинувалися проти COVID-19 за кордоном та отримали відповідний іноземний COVID-сертифікат, можуть звернутися до лікаря для внесення цих вакцинацій до електронної системи охорони здоров'я (ЕСОЗ), а надалі – сформувати COVID-сертифікат через «Дію», - йдеться в повідомленні.
Така можливість стала доступною на базі нового технічного рішення – зчитувача, що перевіряє автентичність отриманих цифрових документів про вакцинацію. Зчитувач є відкритим для користувачів за посиланням. Відповідно після внесення лікарем даних про вакцинацію до системи пацієнт зможе згенерувати сертифікат у застосунку або на порталі «Дія».
Згенерувати сертифікат у застосунку «Дія» можливо за умови, якщо пацієнт отримав цифровий документ про вакцинацію, адже саме так можна підтвердити достовірність документа та факт вакцинації.
Щоб медичні дані про щеплення, проведені за кордоном, були внесені до ЕСОЗ, достатньо звернутися до сімейного лікаря з документами, що посвідчують особу та підтверджують вакцинацію. Крім того, слід надати лікарю роздруковану копію документа – у випадку цифрового документа це може бути роздрукований скріншот із зображенням QR-коду на смартфоні.
Дані про попередні щеплення може внести медичний працівник центру масової вакцинації у разі, якщо пацієнт звернувся за отриманням наступної дози вакцини проти COVID-19.
Згенерувати сертифікат про вакцинацію можливо тільки у випадку, якщо особа отримала щеплення вакциною, яка визнається ВООЗ ефективною та допускається до екстреного використання. В іншому випадку лікар може лише внести запис про щеплення до електронної системи охорони здоровʼя та рекомендувати пацієнту пройти курс вакцинації повторно.
Як повідомляв Укрінформ, МОЗ прогнозує зростання захворюваності на COVID-19.