Голова Верховної Ради Руслан Стефанчук зустрівся з керівниками та засновниками благодійних організацій і благодійних фондів України.

Про це спікер українського парламенту повідомив у Фейсбуці, передає Укрінформ.
«Третя зустріч із керівниками та засновниками благодійних організацій і благодійних фондів України», - зазначив він.
Стефанчук поінформував, що на зустрів були присутні волонтери, керівництво ВР, народні депутати, представники НБУ, МВС, Міністерства економіки та Міністерства цифрової трансформації.
«Кожного разу ми збираємося з єдиною метою — допомогти нашим волонтерам, полегшити й спростити їхню діяльність», - акцентував Голова ВР.

Він повідомив, що серед головних тем зустрічі було збільшення граничних строків розрахунків за експортно-імпортними операціями, законодавче розмежування благодійної та гуманітарної допомоги, питання відсутності порядку обліку та звітування волонтерами, що є в Реєстрі волонтерів.
Окрім того, за словами Стефанчука, представники влади та волонтери обговорили скасування/зменшення банківської комісії з благодійних платежів, ситуацію із ввезенням авто для ЗСУ та їх тимчасовою реєстрацією.
«Почули пропозиції волонтерів.У дискусії проговорили механізми вирішення. Спільно будемо напрацьовувати рішення», - резюмував він.
Як повідомляв Укрінформ, українці створили ресурс для початківців-волонтерів, де зібрали рекомендації для тих, хто нічого не розуміє про допомогу військовим і не знає, що і якої якості треба купувати на фронт.