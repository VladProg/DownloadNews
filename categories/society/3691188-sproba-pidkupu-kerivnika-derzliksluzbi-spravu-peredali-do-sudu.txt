Прокурор САП скерував до суду справу щодо іноземного бізнесмена, який намагався підкупити керівника Державної служби України з лікарських засобів та контролю за наркотиками.

Про це у Телеграмі повідомила пресслужба САП, передає Укрінформ.
«Прокурор САП за матеріалами досудового розслідування НАБУ скерував до суду обвинувальний акт за обвинуваченням підприємця – громадянина іншої країни у пропозиції, обіцянці та наданні 10 тис. дол. неправомірної вигоди керівнику Державної служби України з лікарських засобів та контролю за наркотиками», - йдеться в повідомленні.
Досудовим розслідуванням установлено, що іноземець намагався ввезти на територію України препарати, які належать до прекурсорів та наркотичних лікарських засобів.
«Аби отримати відповідний дозвіл та пришвидшити процедуру ввезення, підприємець намагався підкупити керівника Держлікслужби, запропонувавши неправомірну вигоду в сумі 10 тис. доларів. Дії підприємця кваліфіковані за ч. 4 ст. 369 ККУ», - зазначили в САП.
Санкція цієї статті передбачає покарання у вигляді позбавлення волі від п’яти до десяти років з конфіскацією майна.
У НАБУ уточнили, що фігуранта викрили на «гарячому» та затримали 9 грудня 2022 року спільно з СБУ. Того ж дня йому оголосили підозру.
27 лютого слідство завершили та відкрили матеріали справи стороні захисту для ознайомлення.
Як повідомлялося, у середині березня НАБУ і САП завершили розслідування за підозрою колишніх головного інженера ДП «Національна кіностудія художніх фільмів імені Олександра Довженка» та генерального директора приватної компанії у розкраданні понад 4,4 млн грн.
Фото: nabu.gov.ua