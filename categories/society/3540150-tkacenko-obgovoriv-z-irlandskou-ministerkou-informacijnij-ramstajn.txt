Питання санкцій стосовно російських пропагандистських медіа, що досі мовлять в Європі, були обговорені на зустрічі міністра культури та інформаційної політики Олександра Ткаченка з міністеркою культури, туризму, мистецтв та медіа Ірландії Кетрин Мартін та її командою.

Про це йдеться у повідомленні МКІП у Телеграмі, передає Укрінформ.
Зокрема, йшлося про «1й канал», НТВ та інші російські телеканали, які належать державі-агресору та російським бізнесам, які безпосередньо підтримують путінський режим та вже перебувають під санкціями ЄС, йдеться у повідомленні.

«Вдячний пані Мартін та її команді за готовність підтримати заборону цих каналів, яка, я сподіваюсь, буде накладена в наступному пакеті санкцій від ЄС», - зазначив Ткаченко.
Також на зустрічі було обговорено ідею «Інформаційного Рамштайну» - як необхідність об'єднання зусиль держав у протидії пропаганді та дезінформації зі сторони росії, з одного боку, та допомоги українським медіа, з іншого.
Як повідомлялось, російських пропагандистів, які досі не під міжнародними санкціями, можна знайти на порталі «Війна&санкції».