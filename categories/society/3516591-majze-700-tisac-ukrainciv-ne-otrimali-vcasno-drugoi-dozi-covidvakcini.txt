Станом на 26 червня майже 700 тисяч українців не отримали другої дози вакцини проти COVID-19, ще понад 14 мільйонів не зробили бустерного щеплення.

Про це заявив заступник міністра охорони здоров’я – головний державний санітарний лікар Ігор Кузін, інформує пресслужба МОЗ.
«З об’єктивних причин, що спричинені повномасштабним вторгненням російської федерації, спостерігаємо зменшення темпів вакцинації проти коронавірусної хвороби. Разом з тим, останні чотири місяці середня кількість зроблених щеплень складає близько чверті мільйона на місяць. Варто зазначити, що ще 689 тисяч українців не завершили базового курсу вакцинації, а понад 14 мільйонів не отримали бустерної дози», — зазначив він.
Посадовець уточнив, що першу дозу отримали 15,9 млн осіб, завершили базовий курс вакцинації — 15,2 млн українців, отримали бустерне щеплення — 1,4 млн осіб.
Статистика свідчить, що найбільше українці зараз роблять бустерних щеплень.
Водночас медична інфраструктура з вакцинації нині дозволяє робити щепленням всім, хто цього потребує, у відносно безпечних регіонах.
Лише минулого тижня працювали майже 2 500 пунктів щеплення та 109 центрів масової вакцинації. Найефективніша робота пунктів щеплень, з огляду на їхню кількість та кількість проведених щеплень, спостерігається у Волинській і Тернопільській областях та у Києві.
Важливо, що в Україні наразі достатньо вакцин — майже 10 млн. Зокрема, йдеться про вакцини Cominarty від Pfizer та CoronaVac.
У МОЗ нагадали, якщо у закладі охорони здоров’я немає вакцини, то варто звернутись до головного лікаря. У випадку, якщо не вдалося владнати ситуацію й на рівні міста чи області, можна звернутися до контактцентру Міністерства охорони здоров’я.
Як повідомляв Укрінформ, в Україні дозволили одночасно вводити вакцини проти COVID-19 та інших інфекційних хвороб дорослим і дітям від 12 років. Це рішення затверджено наказом МОЗ №1067 від 20 червня.