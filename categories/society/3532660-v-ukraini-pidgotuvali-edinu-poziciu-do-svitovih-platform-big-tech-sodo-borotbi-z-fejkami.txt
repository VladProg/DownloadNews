МКІП спільно з Центром стратегічних комунікацій та інформаційної безпеки розробило єдину позицію України до світових техплатформ із протидії дезінформації та фейкам.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"У нашій війні з агресором запорука нашої перемоги - це єдиний фронт як військовий, так і інформаційний. Пропаганда та фейки розчищають шлях танкам та ракетам. Тому всі наші зусилля сьогодні направлені на боротьбу з дезінформацією, важливо діяти злагоджено. Тому Міністерство культури та інформаційної політики України спільно з Центром стратегічних комунікацій та інформаційної безпеки розробило єдину позицію України до світових техплатформ", - написав Ткаченко.
Зокрема, йдеться про так званий Big Tech-Google, Amazon, Microsoft, Apple, Meta(Facebook та Instagram), Twitter, Linkedin, YouTube, Telegram.
"Пропоную державним органам та громадським організаціям долучитися до "one voice" українського уряду й посилити нашу спільну боротьбу проти дезінформації та фейків не лише в україномовному сегменті соціальних мереж, а й в іншомовних", - зазначив міністр.
Деталі можна дізнатися за посиланням.
Як відомо, в Україні з 24 лютого триває повномасштабна війна, розпочата російською федерацією.