У Міністерстві внутрішніх справ наразі загалом нарахували більше 25 тисяч заявок від небайдужних громадян, які хочуть бути залученими до різних робіт.

Про це в ефірі українських телеканалів поінформував радник міністра внутрішніх справ України Ростислав Смірнов, передає кореспондент Укрінформу.
«​Коли ми оголосили такий набір (добровольців – ред.) - ми спочатку його робили в Київській області, - ми не думали робити це у якийсь такий всеукраїнський проєкт, і ми не думали, що буде їх (бажаючих – ред.) настільки багато. За перших буквально 2-3 дні отримали тоді більше 10 тисяч заявок. Наразі їх уже більше 25 тисяч», - сказав Смірнов.
За його словами, до цього списку охочі додаються увесь час, і серед них – не тільки громадяни, які готові допомагати розбирати завали. Зокрема, Смірнов зазначив, що з ним зв’язалися дуже багато будівельних компаній, які готові надавати техніку, інструменти і багато чого іншого.
«Ми зрозуміли, що людей настільки багато, що ми можемо охопити й іншу роботу, яка потрібна – розчищати вулиці. Чи ми могли би впоратися самі, наприклад, комунальними службами, силами ДСНС? Звичайно, могли б. Але на це пішло б набагато більше часу», - сказав радник міністра.
За словами Смірнова, наразі МВС співпрацює з Міністерством розвитку громад та територій щодо того, що Мінрегіон організовуватиме певні модульні поселення для людей, які втратили житло.
«Певну частину цих модульних поселень вони хочуть виділяти під ці «добробати». І ми, можливо, зробимо такі «потяги дружби», коли люди зі Львова поїдуть у Суми, а люди з Івано-Франківська поїдуть у Чернігів, а люди із Закарпаття поїдуть потім у Харків. І це буде якраз про те, що ми єдині і що ми готові йти один одному на допомогу», - заявив він.
Як повідомляв Укрінформ, 25 квітня Смірнов заявив, що у Міністерстві внутрішніх справ України нарахували більше 23 тисяч заявок від людей, які хочуть йти добровольцями на різні роботи.
Фото з відкритих джерел