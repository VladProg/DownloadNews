У Трускавці на 76-му році життя помер доктор медичних наук, професор, Герой України Володимир Козявкін.

Про це у Фейсбуці повідомляє пресслужба Трускавецької міської ради, передає Укрінформ.
Зазначається, що 16 грудня 2022 року на 76-му році життя зупинилося серце трускавчанина Володимира Ілліча Козявкіна – Героя України, Почесного громадянина міста Трускавця, засновника та довголітнього керівника Міжнародної клініки відновного лікування, вченого, доктора медичних наук, професора, академіка, члена-кореспондента Національної академії медичних наук України.
«Смерть Володимира Ілліча – це непоправна втрата для України та Трускавця, для світової медичної спільноти. Розроблений ним авторський Метод Козявкіна для лікування та реабілітації хворих на дитячий церебральний параліч (ДЦП) – це унікальний новаторський підхід до вирішення проблеми ДЦП, визнаний в цілому світі науковою та медичною спільнотою», - йдеться у повідомленні.
Володимир Козявкін - Герой України (2001), лауреат Державної премії України в галузі науки і техніки України (1999), Державної премії України в галузі архітектури (2005), Заслужений діяч науки і техніки України (1994). За свої досягнення отримав Орден «За заслуги» III ст. (1997) та Орден князя Ярослава Мудрого V ст. (серпень 2006).
«Та найбільшою його нагородою та відзнакою була вдячність маленьких пацієнтів та їхніх батьків, слова вдячності та сльози щастя, листи, які надходили з України, всього пострадянського простору, Німеччини, Катару, ОАЕ, США та багатьох-багатьох країн Європи, Азії, Америки та всієї земної кулі», - додають у міськраді.
Дату похорону наразі не повідомляють.
Фото з соцмереж