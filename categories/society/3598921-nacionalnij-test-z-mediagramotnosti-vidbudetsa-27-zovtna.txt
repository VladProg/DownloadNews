Національний проєкт з медіаграмотності «Фільтр» 27 жовтня проведе тест з медіаграмотності.

Як передає Укрінформ, про це повідомляє Фільтр.
«Під час Глобального тижня медіаграмотності Фільтр, національний проєкт з медіаграмотності Міністерства культури та інформаційної політики України, спільно з програмою USAID «Мріємо та діємо» та проєктом «Вивчай та розрізняй: інфо-медійна грамотність», які виконуються IREX, проведе національний тест з медіаграмотності», - ідеться в повідомленні.
До участі запрошені всі українці. Кожен учасник зможе перевірити, наскільки добре він вміє боротися з фейками та відрізняти ворожу пропаганду.
Тест можна буде пройти онлайн лише один день, 27 жовтня. Платформа для проходження тесту буде відкрита тричі на день протягом 30 хвилин. Початок тесту - об 11:00, 15:00, 19:00.
Пройти тест можна за посиланням, яке буде опубліковано на сайті проєкту у четвер, 27 жовтня.
Кожен учасник гарантовано отримає сертифікат, а 30 учасників, які дадуть найбільшу кількість правильних відповідей за найшвидший час, отримають подарунки - планшети, павербанки, колонки, рюкзаки, худі та ще багато іншого.
«У лютому 2022 року, незадовго до повномасштабної війни, Фільтр уже організовував національний урок медіаграмотності у партнерстві з МОН. Цей урок значно підвищив рівень зацікавленості темою медіаграмотності серед освітян України, а також залучив до онлайн-платформи Фільтра 100 тисяч вчителів. Сподіваємось, що національний тест з медіаграмотності користуватиметься таким же інтересом серед українців», - заявила керівниця проєкту Валерія Ковтун.
Як зазначається, команда Фільтра вирішила організувати цей тест саме під час Глобального тижня медіаграмотності, аби заохотити українців розвивати критичне мислення та свій рівень медіаграмотності у час війни.
Такий захід підвищить обізнаність населення України про методи дезінформації та інструменти перевірки фактів, а отже - зробить стійкішими до ворожої пропаганди.
«Однією з головних цілей цього тесту є об'єднання українців навколо теми медіаграмотності. Нині, в час повномасштабної війни, кожен з нас так чи інакше веде інформаційну війну. І аби вести її ефективно, і водночас бути стійкими до інформаційних атак ворога, варто розвивати критичне мислення. Впевнені, що такий тест стимулює інтерес українців до теми медіаграмотності», - заявив заступник міністра культури та інформаційної політики України Тарас Шевченко.
Своєю чергою, директорка IREX в Україні Мехрі Дракман зазначила, що Україна була і досі стоїть на передовій у боротьбі з дезінформацією, адже ця боротьба в країні почалася задовго до того, як решта світу усвідомила, наскільки серйозною є ця проблема.
«Україна стала справжнім прикладом для інших, завдяки обміну досвідом у боротьбі з дезінформацією та використанню інноваційних методів та підходів, які розвиваються в країні, в тому числі таких як наша з вами ініціатива. Інфо-медійна грамотність - одна з ключових компетенцій, яка сьогодні потрібна кожній людині, особливо коли триває повномасштабна війна, що включає в себе гібридну», - підкреслила Дракман.
Як повідомлялося, 25-29 жовтня пройде Всесвітній тиждень медіа- та інформаційної грамотності.