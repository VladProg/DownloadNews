В Українському національному інформаційному агентстві "Укрінформ" відкрилася фотовиставка "росія – держава-терорист" у межах проєкту "Нескорена нація".

Національно-визвольна війна України проти росії (2014-2023)", повідомляє кореспондент агентства.
"Нам, українцям, абсолютно очевидно, що росія, яка веде війну проти України, є державою-терористом. У мене як українця немає жодних сумнівів у тому, що якби Данте писав свою "Божественну комедію" сьогодні, йому довелось би повністю переглянути свою концепцію пекла. Довелось би виселити з неї всіх делегованих туди персонажів, оскільки навіть найтяжчі середньовічні гріхи важко порівняти за жорстокістю, за цинізмом, за масштабом зі злочинами сьогоднішніх росіян в Україні. Навіть не кажучи про знищення цілих міст чи катівні на окупованих територіях, лише за вивезення дітей до росії не винайдено достойного пекла", – сказав генеральний директор Укрінформу Олександр Харченко.






У Києві відкрили фотовиставку «росія – держава-терорист» / Фото: Анатолій Сірик. Укрінформ














































Він наголосив на важливості того, щоб усвідомлення російської федерації як держави-терориста було однозначним для всього світу. Харченко підкреслив, що найкращі юристи працюють над створенням механізмів, які забезпечать покарання російських воєнних злочинців. Водночас, на його переконання, вкоріненню на рівні суспільного усвідомлення того, що росія – держава-терорист, у кожній країні сприяють такі події, як сьогоднішня фотовиставка. Окрім того, генеральний директор Укрінформу відзначив, що такі події важливі для донесення цього до свідомості росіян. "Кожен із них має зрозуміти, що куди б він не поїхав, де б не намагався сховатись, він представляє державу-терориста. І як би він не намагався бути "внє політікі" і "лічно я протів вайни", залишитись поза з не вийде", – зауважив Харченко.
Керівник інформаційного агентства "Армія inform" Віталій Саранцев додав, що фіксувати воєнні злочини дуже важко, але це необхідно робити. Він вважає, що такі фотографії розкривають світові очі на справжню сутність росії, яка намагається втілити свою "криваву політику". У цьому контексті Саранцев уточнив, що Україна – не перша держава, яку рф прагне знищити. Проте, на його думку, донині не всі у світі це розуміють.
"Я сподіваюсь, що роботи нашого авторського колективу допоможуть розкрити світові очі на те, поруч із ким ми живемо, на те, яке зло загрожує всьому світові", – зазначив начальник агентства "Армія inform".
Він подякував авторам експозиції та всім, хто допомагав збирати для неї фотографії.
Голова Всеукраїнської правозахисної організації "Меморіал" Степан Кубів підкреслив, що фотографії, представлені на виставці, вкотре підтверджують, що росія – держава-терорист. "Мета росії очевидна – за будь-яку ціну продовжувати свій кривавий терор заради самого терору. Не варто думати, що тільки одна людина в москві відповідає за ці злочини. Повсюдний терор, який під час війни проявляють окупанти, є свідченням схвалення росіянами путінської філософії "все проти життя людини", – констатував Кубів.
Він додав, що українці та громадяни всіх країн світу мають протистояти державі-терористу рф. Окрім того, очільник "Меморіалу" наголосив на важливості забезпечення відповідальності росії за воєнні злочини проти України, а також повоєнної компенсації за збитки, завдані Українській державі російськими терористами.
Своєю чергою головний редактор юридичного журналу "Право України" Олександр Святоцький поінформував, що робота над фотолітописом "Нескорена нація. Національно-визвольна війна України проти росії (2014-2023)" триває упродовж останніх восьми місяців. За його словами, авторська команда фактично щодня відбирає фотографії відповідно до різних тем, розмірковує над назвами розділів. Святоцький анонсував висвітлення найближчим часом двох важливих тем у форматі виставок – "Партнерство заради перемоги", де будуть представлені всі партнери Української держави, та розділ про Збройні сили України, в якому планується відтворити всі роди українських військ. Він також додав: "Я думаю, що найближчим часом ми презентуємо буклет, який буде передостаннім кроком до видання літопису".
При цьому Святоцький повідомив, що, крім українськомовної версії фотолітопису, планується видання англомовного варіанту.
Експозиція "росія – держава-терорист" складається з понад ста фотографій, на яких зафіксовані воєнні злочини, вчинені російськими військовослужбовцями під час війни в Україні упродовж лютого 2014 року – лютого 2023 року. Фото зроблені в Києві, Бучі, Ірпені, Бородянці та Гостомелі на Київщині, у Чернігові, Сумах, Запоріжжі, Дніпрі, Одесі, Маріуполі, Бахмуті, Часовому Яру на Донеччині, Миколаєві, Херсоні, Чорнобаївці на Херсонщині, Харкові, Охтирці, Ізюмі, Куп’янську та Чугуєві на Харківщині, Львові, Ужгороді.
Організатори виставки – Українське національне інформаційне агентство "Укрінформ", інформаційне агентство "Армія inform", газета Верховної Ради "Голос України", всеукраїнська правозахисна організація "Меморіал", громадська організація "Мистецький фонд імені Короля Данила" та юридичний журнал "Право України". Дизайнер – Федір Поліщук.
Це третя експозиція у межах фотолітопису "Нескорена нація. Національно-визвольна війна України проти росії (2014-2023)", що готується до видання. Раніше були представлені теми "Воїни світла" та "Незламна Україна".
Ознайомитися з фотовиставкою можна в залі № 1 Укрінформу з 10:00 до 17:00 (за винятком часу, коли в залі відбуваються заходи).