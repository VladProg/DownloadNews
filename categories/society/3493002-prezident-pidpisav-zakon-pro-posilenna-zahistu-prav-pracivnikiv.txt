Президент Володимир Зеленський підписав закон, який, зокрема, врегульовує питання укладання колективного договору між роботодавцем та представниками співробітників.

Про це повідомляє Міністерство економіки у Телеграмі, передає Укрінформ.
«Президент України підписав Закон №2253-ІХ "Про внесення змін до деяких законодавчих актів України щодо посилення захисту прав працівників", який передбачає надання ширших можливостей особі реалізувати право на укладання колективних договорів», — йдеться в повідомленні.
Згідно з законом, колективні договори можуть укладатися фізичною особою, яка використовує найману працю (раніше така можливість існувала лише у юридичних осіб). На роботодавця покладається обов’язок ознайомлювати працівників з текстом угоди, повідомляти про внесення змін до документу. Винні у ненаданні працівнику інформації про деталі колективного договору чи нові поправки, караються штрафом і несуть дисциплінарну відповідальність.
«Колективні угоди – це визначений міжнародним правом інструмент захисту працівників під час виконання ними робочих обов’язків. Він передбачає договір між роботодавцем та профспілковими організаціями або представниками співробітників. У документі чітко визначаються обов’язки усіх сторін, що дозволяє працівникам відстоювати свої трудові права», — зазначив заступник міністра економіки з питань цифрового розвитку, цифрових трансформацій і цифровізації Ігор Дядюра.
Також документ урегульовує окремі питання щодо недопущення дискримінації, зокрема при прийомі на роботу.
Окремо у документі уточнюються положення законодавства щодо масового вивільнення працівників для підприємств з різною чисельністю співробітників. Зазначається, що роботодавець повинен не пізніше ніж за три місяці до можливих звільнень провести консультації з цього питання з представниками профспілкових організацій.
Як повідомлялося, у парламенті зареєстрували проєкт закону №7353 про встановлення одноразової допомоги для постраждалих від збройної агресії проти України держслужбовців, комунальників, енергетиків, медиків, водіїв, залізничників, журналістів і членів їхніх сімей. Передбачається, що виплати здійснюватимуться за рахунок резервного фонду бюджету та надходження від урядів іноземних країн, міжнародних організацій, донорів.
Фото: ОП