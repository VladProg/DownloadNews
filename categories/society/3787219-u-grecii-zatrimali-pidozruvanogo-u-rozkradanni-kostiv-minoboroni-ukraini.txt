В Афінах компетентні органи Греції затримали громадянина України, якого підозрюють у незаконному заволодінні бюджетними коштами у розмірі 43 мільйони гривень.

Як передає Укрінформ, про це повідомляє Офіс генерального прокурора.
За даними слідства, підозрюваний у змові з іншими особами заволодів коштами, які товариство з обмеженою відповідальністю отримало як попередню оплату за договорами, укладеними з Міністерством оборони України на закупівлю товарів військового призначення.
«Надалі вказані кошти були перераховані на рахунки фізичних осіб-підприємців за нібито надання робіт та послуг. Злочин було вчинено у період з 2 березня по 10 травня 2022 року. В той час підозрюваний перебував на посаді директора компанії», - сказано в повідомленні.
12 липня 2022 року фігуранту оголосили підозру у заволодінні чужим майном шляхом зловживання службовою особою своїм службовим становищем та розпорядження майном, одержаним злочинним шляхом, вчинені у особливо великому розмірі організованою групою (ч. 5 ст. 191, ч. 3 ст. 209 Кримінального кодексу України).
6 листопада 2023 року прокурори Офісу генерального прокурора направили до компетентних органів Греції запит на затримання і тимчасовий арешт вказаної особи. Також в рамках співпраці з Інтерполом був направлений запит на публікацію Червоного оповіщення.
В результаті підозрюваного 13 листопада затримали та рішенням Апеляційного суду Афін застосували до нього тимчасовий арешт.
«Наразі готуються усі необхідні документи для направлення запиту про видачу зазначеної особи українській стороні для притягнення до кримінальної відповідальності», - ідеться в повідомленні.
Як повідомляв Укрінформ, 6 листопада колишньому заступнику міністра оборони повідомили про підозру у розтраті майже 1 млрд грн на постачанні для Збройних сил України непридатної військової форми.