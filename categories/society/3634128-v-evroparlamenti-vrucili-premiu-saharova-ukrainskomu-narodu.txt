В Європарламенті відбулася церемонія вручення премії Сахарова “За свободу думки” за 2022 рік, яку було присуджено мужньому народу України в особі Президента, обраних лідерів та громадянського суспільства.

Як повідомляє кореспондент Укрінформу, голова Європейського парламенту Роберта Мецола під час свого виступу наголосила, що сьогодні народ України хоробро бореться за свою свободу та незалежність.
“Цього року ми з честю вітаємо мужній народ України в особі її Президента, обраних лідерів та громадянського суспільства. Українці важко борються і вже так багато пожертвували за свою свободу та наші цінності”, - сказала вона, після чого було показано відео зруйнованих українських міст та представлено лауреатів. Серед них українська волонтерка, парамедик, звільнена військовополонена Юлія Паєвська (Тайра), голова Центру громадянських свобод Олександра Матвійчук, мер Мелітополя Іван Федоров, Державна служба України з надзвичайних ситуацій.


LIVE | Press Conference with the laureates of the 2022 #SakharovPrize for Freedom of Thought@avalaina @IvanFedorovUA @Europarl_EN @Europarl_UA @RobertaMetsola https://t.co/hc1g7tDbp6
— Roberta Metsola (@EP_President) December 14, 2022

“Сьогодні 293-й день війни в Україні. Українці демонструють неймовірний опір. Коли звичайні громадяни готові вийти та протистояти колоні танків, протистояти російським солдатам, їхня зброя - національна гордість. Вагітні жінки народжують дітей на станціях метро і вся Європа сьогодні стоїть поряд з українцями, ми їх підтримуємо. Україна бореться не лише за незалежність, вона бореться і за цінності, які лежать в основі нашого життя. Ми часто говоримо про демократію, свободу та цінності, ніби вони є якісь абстрактні поняття, які насправді не мають великого значення на практиці, але здатність голосувати та навіть читати незалежну журналістику, збиратися і говорити те, що хочете сказати в житті, жити і любити без наслідків, це те, що означає демократія, свобода та цінності український народ теж на це заслуговує”, - підкреслила Мецола.
А також вкотре наголосила, що ЄС стоятиме пліч-о-пліч з Україною, і тому ухвалив 8, а згодом ухвалить і 9 жорсткий пакет санкцій.
“Сьогоднішня нагорода слугує нагадуванням про нашу непохитну підтримку і нехай вона буде присвячена всім тим хоробрим українським жінкам і чоловікам на місцях, всім тим, кого ми, з відкритими серцями, прийняли у своїх домівках, і всім тим, хто втратив своїх рідних і близьких, і я знаю, що хоробрий народ України не здасться, і дозвольте мені запевнити вас, що і ми не здамося. Слава Україні”, - сказала вона.
Після її виступу через відео зв’язок виступив Президент України Володимир Зеленський.


LIVE: the people of Ukraine are awarded the 2022 Sakharov Prize for Freedom of Thought. Watch the ceremony in the European Parliament in Strasbourg ↓ https://t.co/p9i1qhs73j
— European Parliament (@Europarl_EN) December 14, 2022

Він наголосив, що український народ відстоює суверенітет своєї країни, а також бореться за свободу, демократію, верховенство права та європейські цінності.
“Від імені всього українського народу я з великою честю вітаю всіх від імені тих, хто бореться за Україну і свободу. росія розв'язала війну проти України та всієї Європи. Будь-яка спроба позбавити Європу України - це завжди злочин. Ми бачимо такий злочин зараз, терористичну війну росії проти України та Європи. Це було й в минулому. Ми переможемо, переможемо так, щоб ніколи знову не було спроб позбавити Європу України й свободи. Ми виграємо цю війну так, щоб політику геноциду проти нашого народу більше не можливо було застосувати ні в Україні, ні будь-де в Європі”, - сказав Президент.
Він також наголосив, що справедливість має перемогти.
“Ми повинні зробити так, щоб всі винні у цій агресії понесли відповідальність”, - сказав Зеленський.
А також подякував усім, хто допомагає розслідувати воєнні злочини на території України. І закликав підтримати створення спеціального трибуналу.
У Європарламенті також вшанували хвилиною мовчання пам’ять про українців, які загинули у розв’язаній росією війні проти України.
Як повідомляв Укрінформ, мужньому народу України в особі Президента, обраних лідерів та громадянського суспільства присуджена премія Сахарова 2022 року.
Премія Сахарова за свободу думки — щорічна відзнака Європейського парламенту, започаткована 1988 року. Нагорода вручається за досягнення в таких сферах: захист прав людини та її основних свобод; розвиток демократії і відстоювання верховенства права; повага до міжнародного законодавства; захист прав меншин.
Фото: twitter.com/Europarl_EN