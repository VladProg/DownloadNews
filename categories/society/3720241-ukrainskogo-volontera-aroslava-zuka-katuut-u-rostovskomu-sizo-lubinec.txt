Українського волонтера Ярослава Жука, якого торік російські військові викрали в Мелітополі Запорізької області, катують у ростовському СІЗО.

Про це уповноважений Верховної Ради з прав людини Дмитро Лубінець повідомив у Телеграмі, передає Укрінформ.
Він зазначив, що в Південному окружному військовому суді в Ростові-на-Дону розпочалися слухання справи стосовно викраденого жителя Мелітополя.
"Громадянин України заявив, що його катували співробітники СІЗО-1. Про це Ярослав написав у заяві, у якій просить притягнути до кримінальної відповідальності за нелюдські катування співробітників цього слідчого ізолятора. За словами чоловіка, його неодноразово били ногами і палицями, поливали водою та катували електрошокером. Також підсудного постійно принижують та ображають", – поінформував Лубінець.

Уповноважений ВР з прав людини підкреслив, що такі неправомірні дії з боку співробітників СІЗО-1 порушують статтю 3 Конвенції про захист прав людини і основоположних свобод "Заборона катування".

"Як повідомила Офіс омбудсмена дружина Ярослава Марина, чоловіка тримають у камері, де кількість людей перевищує кількість спальних місць, через що чоловіку доводиться спати на холодній підлозі, навіть без матраца. Ці дії порушують всі норми міжнародного права, українського і навіть російського законодавства", – додав Лубінець.
Він наголосив, що катування та нелюдське поводження під час російського вторгнення – це воєнні злочини та злочини проти людяності для національних та міжнародних механізмів правосуддя.
Омбудсмен констатував, що притягнення Російської Федерації до відповідальності – мета України та обов’язок всього демократичного світу.
Уповноважений ВР з прав людини нагадав, що 17 червня 2022 року у Мелітополі Ярослава Жука викрали російські війська. Спочатку чоловіка тримали в підвалі, де жорстоко били, катували струмом, палили шкіру паяльною лампою, змушуючи підписати фейкові зізнання. У серпні 2022 року стало відомо, що його перевезли до Криму та звинувачують у "акті міжнародного тероризму", а вже після попереднього слідства етапували у СІЗО-1 в Ростові-на-Дону.