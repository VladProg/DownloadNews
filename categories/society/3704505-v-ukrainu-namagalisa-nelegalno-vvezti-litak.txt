Працівники Київської митниці викрили спробу незаконного ввезення на територію України розібраного на частини багатоцільового літака CESSNA.

Про це Державна митна служба повідомила у Телеграмі, передає Укрінформ.
Як зазначається, згідно з поданими до митного оформлення товаросупровідними документами, з Румунії вантажним автотранспортом в Україну прямували частини літака Cessna, що був у використанні, а саме фюзеляж і крила вартістю € 9 тисяч.
Під час огляду вантажу київські митники виявили, що заявлений до митного оформлення товар є не частинами літака, а безпосередньо літаком у частково розібраному стані.
Так, крім заявлених фюзеляжа і крил, у вантажному відділі вантажівки знайшлися інші частини літака, а саме: вертикальний і горизонтальний стабілізатори з кермом напряму та висоти, крісла, обшивка, двері, шасі, бортове обладнання (прилади), обтічники, частини вихлопної системи двигуна тощо.
"Тобто по суті вантаж являє собою літак CESSNA модель 182M, без двигуна та окремого бортового устаткування", — зазначили в Держмитслужбі.
Київською митницею складений протокол про порушення правил за ст. 472 (недекларування товарів, транспортних засобів комерційного призначення) Митного кодексу України.
Літак вилучений до винесення судом рішення у справі.
Як повідомляв Укрінформ, у пункті пропуску "Паланка-Маяки-Удобне" у громадянина Франції виявили, імовірно, дорогоцінні камені. Іноземець зізнався, що віз їх із Європи, щоб обробити та продати в Одесі.
Фото: Держмитслужба, Телеграм