Україна хоче перейняти реабілітаційний досвід Канади для фізичного та психічного відновлення.

Про це перша леді України Олена Зеленська написала у Телеграмі, передає Укрінформ.

"Тонка голка під контролем ультразвуку робить ін’єкцію місцевого анестетика. Це схоже на знеболювання на прийомі в стоматолога, але в цьому випадку препарат вводиться у пучок нервів. Це розробка Операційної клініки стресових травм Королівського центру психічного здоров’я Оттави, яка використовується для лікування симптомів посттравматичного стресового розладу. Тут узагалі багато унікальних розробок для покращення ментального здоров’я, які мені сьогодні показав директор Нік Доунс: для поліпшення пам’яті застосовують світлову панель EyeScan, депресію лікують нейромодуляцією за допомогою ультразвуку, а в Центрі дослідження візуалізації мозку функціонують надсучасні сканери, які допомагають стежити за перебігом лікування", - розповіла Зеленська.

Відео: Олена Зеленська, Телеграм
Вона зазначила, що Операційна клініка стресових травм в Оттаві обслуговує ветеранів канадських збройних сил і військових, спеціалізується на ПТСР, шоках та інших ментальних наслідках бойових дій. У лікуванні поєднують медикаменти та психотерапію.
За її словами, все це треба перейняти для України й наших ветеранів та всіх українців, які щодня відчувають психічні та фізичні наслідки російського вторгнення.
"До нашого власного досвіду й напрацювань завжди корисно додати інші підходи й практики. Тому до Канади обов’язково вирушать вчитися українські фахівці, а завдяки медичному партнерству між країнами, яке ми започаткували на Саміті перших леді та джентльменів, клініки зможуть вести діалог та співпрацювати безпосередньо. І коли наші ветерани почуватимуться краще після реабілітації, у цьому буде, зокрема, й канадський внесок", - написала перша леді.
Як повідомляв Укрінформ, у п’ятницю Володимир Зеленський з дружиною перебували з візитом у Канаді.
Фото: Олена Зеленська, Facebook