Уряд Австрії виділив $100 тисяч на підтримку роботи незалежних журналістів в Україні.

Як передає Укрінформ, про це йдеться у заяві міністра закордонних справ Австрії Александера Шалленберга з нагоди Всесвітнього дня свободи преси.
"Захист журналістів залишається пріоритетом зовнішньої політики Австрії протягом багатьох років. Представники ЗМІ ризикують своїм життям заради вільних, незалежних та об’єктивних репортажів із регіонів конфлікту та криз, таких як Україна. Нашим внеском ми зміцнюємо їхню стійкість", - заявив міністр.
Кошти у сумі 100 тис. доларів США були передані ЮНЕСКО федеральним урядом Австрії у березні з метою "підтримки роботи близько 1000 незалежних журналістів в Україні".
"Своїми незалежними дослідженнями в Україні журналісти роблять цінний внесок у документування російських воєнних злочинів та спростування неправдивих повідомлень з росії. Цим вони сприяють тому, щоб винуватці звірств не залишилися безкарними", - заявили в австрійському МЗС.
Як відомо, сьогодні, 3 травня, світова спільнота відзначає Всесвітній день свободи преси.
Цей день відзначається з 1993 року, з ініціативи Генеральної конференції ЮНЕСКО за підтримки Генеральної асамблеї ООН. Саме 3 травня 1991 року в столиці Намібії була підписана Віндхукська декларація, у якій містився заклик до урядів держав усього світу забезпечити свободу преси та її демократичний характер.