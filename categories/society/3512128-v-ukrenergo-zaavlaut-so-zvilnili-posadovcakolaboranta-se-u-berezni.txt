В НЕК «Укренерго» заявили, що посадовець, якому вручили підозру через співпрацю з окупаційною владою на тимчасово непідконтрольній території, втратив роботу в компанії ще у березні поточного року.

Як передає Укрінформ, про це повідомляє пресслужба Укренерго.
«Сьогодні СБУ повідомило про оголошення підозри колишньому співробітнику компанії, який співпрацює з окупаційною владою на тимчасово непідконтрольній території. Цей менеджер середньої ланки одного з регіональних підрозділів був звільнений з компанії ще в березні», - йдеться в повідомленні.
В Укренерго уточнили, що компанія весь час з початку російського вторгнення активно взаємодіяла з органами Служби безпеки України та надавала всю необхідну допомогу у виконанні покладених на них завдань.
«Всі співробітники компанії ознайомлені з протоколами та правилами роботи із забезпечення функціонування енергосистеми на всій території України», - додали в Укренерго.
Як повідомлялось, раніше правоохоронні органи повідомили про підозру у пособництві державі-агресору (ст. 111-2 КК України) начальнику відділу одного із регіональних центрів обслуговування мережі ПрАТ «НЕК «Укренерго».
Згідно з матеріалами слідства, посадовець, перебуваючи на тимчасово окупованій території Донецької області, добровільно погодився на співпрацю з окупаційною владою та надав свою згоду на зайняття посади директора створеного підприємства – «Маріупольських магістральних електричних мереж Державного унітарного підприємства "днр Державна магістральна мережева компанія".
Після призначення на вказану посаду підозрюваний спільно з керівництвом так званої днр вчиняв дії, спрямовані на вимкнення потужностей електричної енергії від Об’єднаної енергетичної системи України, самовільної передачі ліній електропостачання та підстанцій окупаційній владі, для задоволення їх потреб.