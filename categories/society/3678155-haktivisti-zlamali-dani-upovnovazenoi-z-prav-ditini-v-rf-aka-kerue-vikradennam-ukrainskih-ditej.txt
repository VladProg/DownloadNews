Українські хактивісти з команди "Кібер Спротив" відзвітували про глобальний злам даних "уповноваженої при президенті рф з прав дитини" Марії Львової-Бєлової, яка, згідно з дослідженнями Conflict Observatory, відіграє провідну роль в організації вивезення дітей з України і проведенні проросійської пропаганди серед них.

Про це йдеться у повідомленні "Кібер Спротиву" в Телеграмі, передає Укрінформ.
"Маємо новий експонат в музеї – марія львова-бєлова. Жінка творить геноцид цілого покоління українців, адже краде наших дітей. Ну а ми крадемо її дані, які допоможуть притягнути окупантку до відповідальності та повернути дітей в Україну. Сьогодні даруємо всім можливість користуватись її паспортом та паспортом батьків, а спецслужби отримають повний масив інформації", – йдеться у повідомленні.






Активісти зламали дані «уповноваженої з прав дитини» в рф, яка керує викраденням українських дітей / Фото: Кібер Спротив

























На підтвердження зламу хактивісти виклали скани паспортів самої Львової-Бєлової, її чоловіка та її найближчого оточення. Крім цих сканів у розпорядженні хактивістів з'явилися масиви особистих листувань, бізнес-інтересів та інших важелів впливу на цю особу.
Як повідомили хактивісти Укрінформу, нещодавно Львова-Бєлова "звітувала особисто президенту рф путіну, якого ексспівробітник фсб Олександр Литвиненко перед своєю смертю звинувачував у педофілії".
"Викрадення і вивезення дітей з окупованих територій України поставлене на потік за прямою вказівкою путіна під особистим контролем Марії Львової-Бєлової", – повідомили у "Кібер Спротиві".
Як повідомляв Укрінформ, раніше уповноважений Верховної Ради з прав людини Дмитро Лубінець заявив, що росія робить усе, щоб українських дітей не вдалося повернути додому: до процесу депортації залучене найвище керівництво рф. За його словами, представниця президента путіна по дітях Львова-Бєлова офіційно виставляє це все у соцмережах і хизується, скільки дітей вона вивезла.
Генпрокурор Андрій Костін під час зустрічі з комісаром Ради Європи з прав людини Дунею Міятович 28 лютого повідомив, що наразі підтверджена депортація росією 16 тис. українських дітей.