У Міністерстві з питань реінтеграції тимчасово окупованих територій України надали громадянам поради про те, як зберегти електроприлади під час відключень світла та уникнути пожежі.

Як передає Укрінформ, про це повідомляє Мінреінтеграції.
“Часті перепади напруги після відновлення електропостачання можуть стати причиною виходу з ладу побутової техніки, не виключено також її загоряння. Декілька простих корисних порад, як цього уникнути”, - ідеться у повідомленні.
Зокрема електроприлади треба запускати по черзі. Наприклад, спочатку зарядити телефон, а через пів години – увімкнути пральну машину.
Радять купувати лише сертифіковану електротехніку в ліцензованих точках продажу та використовувати їх відповідно до інструкції.
Контролювати використання приладів обігріву та генераторів.
При зникненні світла відімкнути від мережі бойлери, пральні машини, електронагрівачі, електроплити та чайники. Це убезпечить техніку від поломки.
Також закликають не намагатися самостійно втручатися в електрощитові будинків.
Як повідомляв Укрінформ, ворожий ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також були уражені об‘єкти системи електропередачі.
Масовані атаки росії на українську енергосистему тривають із 10 жовтня. Через пошкодження об'єктів енергетики по всій території України запроваджуються погодинні та екстрені відключення світла.
Голова правління Укренерго Володимир Кудрицький заявив, що Україна може повернутися до планових графіків вимкнення електроенергії вже цього тижня, якщо не буде нових обстрілів.