Швидка допомога продовжує працювати цілодобово і виїжджає на виклики навіть під час комендантської години.

Як передає Укрінформ, про це Міністерство охорони здоров'я України повідомляє у Фейсбуці.
Але пацієнтам потрібно пам'ятати умови, за яких варто викликати бригаду екстреної допомоги.
«Слід зауважити, що бойові дії ускладнюють роботу бригад екстреної медичної допомоги. До прикладу, за оголошення повітряної тривоги можлива затримка у виїзді бригад «екстренки». Крім того, на жаль, в умовах активних бойових дій «швидка» може не мати можливості виїхати за викликом. Йдеться про так звану «червону зону», де можливість надати медичну допомогу відсутня через інтенсивні обстріли», - зауважили в МОЗ.

У міністерстві порадили громадянам бути уважними і не нехтувати сигналами повітряної тривоги, а за можливості евакуюватись із зон, де тривають інтенсивні обстріли.
Як повідомляв Укрінформ, Міністерство охорони здоров'я цього тижня отримало у рамках надання гуманітарної допомоги, серед іншого, 46 автомобілів швидкої допомоги, 28 апаратів штучної вентиляції легень і 3 тисячі тактичних турнікетів.