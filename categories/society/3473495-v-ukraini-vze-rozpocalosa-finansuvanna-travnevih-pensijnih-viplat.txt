На пенсійні виплати у травні вже спрямовано перші 1,3 млрд гривень.

Про це повідомляє пресслужба Міністерства соціальної політики України, передає Укрінформ.
«На пенсійні виплати в травні спрямовано перші 1,3 млрд грн. Вони спрямовані для виплати пенсій людям, які отримують їх через «Укрпошту». Це 11% необхідного фінансування на травень для виплати пенсій через «Укрпошту» — йдеться в повідомленні.
У Мінсоцполітики зауважують, що загалом на пенсійні виплати в травні заплановано 49,1 млрд грн. Із них: 37,6 млрд грн — на виплату пенсій пенсіонерам, які обслуговуються в банках; 11,5 млрд грн — на виплату пенсій пенсіонерам, які отримують пенсії через «Укрпошту».
Наголошується, що фінансування пенсійних виплат в поточному місяці здійснюватиметься вчасно, згідно з графіком.
Як повідомлялося, людям, які перебувають у зоні бойових дій і на тимчасово захоплених росіянами територіях та не можуть отримати пенсію за місцем проживання, її зарахують на рахунки в Ощадбанку. Кошти з рахунку пенсіонер зможе невідкладно одержати у будь-якому відділенні Ощадбанку на безпечній території на підставі паспорта і довідки з номером податкового коду, підписавши договір банківського рахунку.