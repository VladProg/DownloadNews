Приморський районний суд Одеси визнав співробітника міського зоопарку винним у закликах до насильницького повалення конституційного ладу, засудив до п’яти років умовно та зобов'язав читати твори українських письменників про Голодомор та радянські репресії.

Про це свідчать дані Єдиного державного реєстру судових рішень, передає Укрінформ.
Так, слідством встановлено, що громадянин здійснив публічні заклики та розповсюдження матеріалів із закликами до вчинення умисних дій з метою зміни меж території або державного кордону України. Зокрема, він опублікував у соцмережі «Однокласники» допис такого змісту: «Одеса, вставай! Давайте повалимо гідру київської нацистської влади наркоманів!.. Одеса це Новоросія!.. російський солдат - Одеса чекає і молиться за тебе». Текст супроводжувався картою України з територіями Одеської, Миколаївської, Херсонської, Донецької, Луганської, Запорізької, Дніпропетровської областей та Автономної Республіки Крим, які зображені у складі так званої «новоросії».
У ході судового засідання чоловік визнав себе винним у повному обсязі, тому суд, «врахувавши щире каяття та активне сприяння розкриттю злочину», призначив йому 5 років позбавлення волі умовно із випробувальним терміном три роки. Також суд зобов'язав його прочитати твори Івана Багряного «Тигролови», Василя Барки «Жовтий князь» та Уласа Самчука «Марія». На думку суду, це «матиме необхідний виховний вплив і буде необхідним і достатнім для виправлення та попередження нових злочинів із сторони обвинуваченого».
Як повідомляв Укрінформ, торік суд в Одесі зобов’язав двох засуджених за крадіжку техніки з автівок прочитати твори Марка Твена, Джека Лондона і Тараса Шевченка.