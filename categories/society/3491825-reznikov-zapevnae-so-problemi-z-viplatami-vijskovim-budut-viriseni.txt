З початком повномасштабної війни чисельність особового складу сил оборони стрімко зросла в рази, тому досі трапляються проблеми з виплатами грошового забезпечення військовослужбовцям.

Як передає Укрінформ, Міністерство оборони сформувало спеціальні групи співробітників, які консультують фінансові служби з усіх питань, повідомив міністр оборони Олексій Резніков під час загальнонаціонального телемарафону.



«Для вирішення цих ситуацій Міністерством оборони сформовано спеціальні групи співробітників, які консультують фінансові служби з усіх питань. Згідно з доповідями, які я отримую, у травні проблемних ситуацій було вже на порядок менше, ніж минулого місяця. Нюанси чи особливі ситуації з виплатами ще можуть бути, але в цілому систему вже налагоджено», – запевнив міністр.
Він також повідомив, що в разі виникнення питання щодо грошового забезпечення, найперше необхідно звернутися до безпосереднього командира чи його заступника по роботі з особовим складом. За необхідності можна також звернутися до фінансової служби своєї частини. Якщо питання не вирішилось, військовослужбовці можуть зателефонувати на гарячу лінію Департаменту фінансів Міністерства оборони.
Як повідомляв Укрінформ, 11 травня заступниця міністра оборони Ганна Маляр повідомила, що військовослужбовцю, який бере безпосередню участь у бойових діях, за добу держава виплачує 3 тис. грн. Небойовий день оплачується у розмірі 1 тис. грн.