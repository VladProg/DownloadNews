З метою безпеки школярів МВС проводить навчальні акції у навчальних закладах «Не розгубись у темряві!».

Про це повідомляє кореспондент Укрінформу.
У Кловському ліцеї № 77 м.Києва відбулася акція МВС України «Не розгубись у темряві!». Такі тренінги започатковано з метою ознайомлення школярів із ситуаціями, які можуть виникати у разі зникнення електроенергії та надання учням безпекових рекомендацій.

Участь у заході взяли міністр внутрішніх справ Денис Монастирський, його заступник Євгеній Єнін, офіцери ДСНС та Нацполіції, які провели ряд презентацій, розглянули дії у час, коли відключили світло в школі або в будинку, пояснювали як поводитися пішоходу на дорозі, як вести себе з незнайомими людьми.

Зокрема, заступниця начальника відділу зв’язків з громадськістю управління патрульної поліції у місті Києві Надія Ситник розповіла про необхідність пішоходам мати світловідбивні елементи — флікери. Вона продемонстрували флікери у вигляді лінійки, які можна почепити на руки чи ноги, різні наліпки, які можна прикріпляти до рюкзака, сумки чи на одяг, брелки, які відбивають світло.
«У темряві людину в темному одязі водій побачить за 18 м, у червоному — за 24 м, жовтому - за 37 м, білому - за 55 м, а зі світловідбивачами - за 130 м. Тобто це та дистанція, що дозволить водію загальмувати і убезпечити пішохода», - пояснила Ситник.
Також ліцеїсти оглянули виставку вибухонебезпечних предметів, де фахівці ДСНС роз'яснювали, як діяти при виявленні мін, снарядів, гранат і роздавали відповідні інформаційні листівки.
Водночас у музеї школи була представлена виставка «Герої МВС».

На завершення заходу Денис Монастирський та його колеги вручили дітям безпечні подарунки — флікери.
«Ми проводимо такі заходи у школах, бо нині треба особливо дбати про безпеку. Так, за останній місяць дві третини загиблих пішоходів потрапили в ДТП якраз в темну пору доби. І це новий виклик для нас. Тому наші фахівці проводять тренінги для школярів. Пояснюють, що звичайна світловідбивна стрічка убезпечить школярів, як і інших пішоходів», - сказав міністр.
Він додав, що є декілька проєктів, які поліція і рятувальники спрямовують на школи. Триває програма «Шкільний офіцер поліції», у територіальних громадах з’являються спеціалісти з безпеки, які зокрема відповідальні за питання організації укриттів, під’їзду та пересування у школах. А ДСНС сприяє створенню класів безпеки, які зараз розгортаються у багатьох школах, де учні можуть дізнатися, як виглядають вибухонебезпечні предмети та як поводитися у разі їх виявленні.
Як повідомляв Укрінформ, у патрульній поліції надали поради, як правильно носити світловідбивачі на одязі.