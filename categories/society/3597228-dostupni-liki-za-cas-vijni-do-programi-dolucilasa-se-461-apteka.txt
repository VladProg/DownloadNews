До програми “Доступні ліки” за час війни долучилася 461 аптека, на деокупованих територіях статистика виписки та погашення рецептів на препарати з програми свідчить про відновлення об’ємів програми реімбурсації.

Про це Укрінформу повідомили в Національній службі здоров'я.
За інформацією Національної служби здоров'я зараз в Україні, попри повномасштабне вторгнення росії, в Програмі "Доступні ліки" працює 12 568 аптек і аптечних пунктів, де українці можуть отримати ліки безоплатно або з невеликою доплатою. З них 461 – приєдналися з початку війни.
“Ми бачимо, як лікарі виписують електронні рецепти на ліки, а пацієнти погашають їх в аптеках. І показники вказують на відновлення об’ємів програми реімбурсації, що люди повертаються додому в деокупованих регіонах. Зокрема, це помітно на прикладі раніше повністю деокупованих Київщини, Чернігівщини, Сумщини. Починаючи з травня, відбулося зростання кількості виписаних і погашених рецептів, а у червні-липні – відновлення до довоєнного періоду. Наприклад, в березні на Київщині погасили 7,4 тис. рецептів на “Доступні ліки” й інсуліни. А вже в червні 36,5 тисячі – це на рівні січня. На Сумщині в березні погасили 2 274 рецептів, а в червні – 32 тисячі. В аптеках Чернігівщини у березні погасили всього 811 рецептів, в червні по області погашено 27,5 тисячі рецептів”, - сказала голова НСЗУ Наталія Гусак.
За даними НСЗУ, за останні сім днів на Чернігівщині 211 аптек відпустили “Доступні ліки” (від серцево-судинних захворювань, діабету ІІ типу, бронхіальної астми) та 80 – інсуліни. Хоча ще місяць тому таких було 19 і 28 відповідно. А протягом 90 днів всього п’ять аптек відпускали “Доступні ліки” та 11 – інсуліни.
На Сумщині протягом останніх семи днів 259 аптек відпустили “Доступні ліки” та 79 – інсуліни. Тоді як 30 днів тому – 18 і 19 відповідно. Протягом 90 днів 5 аптек відпускали препарати за “Доступними ліками” та 14 – інсуліни.
В Харківській області, яка активно звільняється, за останні сім днів 391 аптека відпустила ліки за програмою “Доступні ліки”, 143 – інсуліни. В той час як 30 днів тому в ЕСОЗ є дані про 40 і 47 аптек відповідно. Протягом 90 днів відпускали “Доступні ліки” 17 аптек, а інсуліни - 30.
В Запорізькій області останні сім днів 202 аптеки мають відпущені “Доступні ліки” та 51 – інсуліни. Для порівняння, 30 днів тому на Запоріжжі 46 аптек відпускали “Доступні ліки” та 32 – інсуліни. Протягом 90 днів – 9 і 26 відповідно.
З початку повномасштабної війни на Харківщині препарати за програмою “Доступні ліки” отримали більше як 45 тисяч людей, інсуліни – 6 940 осіб.
В Донецькій області препарати за програмою “Доступні ліки” отримали 5 816 українців, інсуліни – 2 526.
В НСЗУ зазначають, що насправді ці цифри більше, оскільки багато аптек в окупації не мають змоги вносити дані в ЕСОЗ, і приймають паперові рецепти.
Наприклад, в Херсонській області в ЕСОЗ внесли дані про 304 пацієнтів, які отримали інсуліни, та 374 – інші препарати за програмою реімбурсації. В Луганській області є дані про 277 осіб, які отримали інсуліни, за іншими напрямами – 556.
НСЗУ, в свою чергу, продовжує відшкодовувати вартість лікарських засобів аптекам. З початку війни Національна служба здоров’я виплатила аптекам майже 1,2 млрд грн. З них 125,6 млн отримали аптеки, які перебувають в тимчасово окупованих областях.
В Нацслужбі здоров'я нагадали, що в програму реімбурсації входять лікарські засоби для лікування серцево-судинних хвороб, профілактики інфаркту та інсульту, цукрового діабету (включно з препаратами інсуліну); розладів психіки та поведінки й епілепсії; бронхіальної астми та нецукрового діабету.
У середині жовтня програма “Доступні ліки” поповниться новими препаратами. Національна служба здоров’я України відшкодовуватиме ліки проти хвороби Паркінсона та хронічного обструктивного захворювання легень (ХОЗЛ). А з 2023 року в програму увійдуть імуносупресивні препарати, тест-смужки для пацієнтів з інсулінозалежним діабетом та знеболювальні для паліативних хворих.
Загалом з початку 2022 року понад 1,57 млн пацієнтів отримали необхідні ліки від хронічних захворювань за програмою реімбурсації.