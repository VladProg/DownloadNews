У секторі безпеки і оборони існує багато упереджень, звичаїв, практик, які треба змінювати задля досягнення стандартів і практик НАТО, однак гендерних упереджень в оборонній сфері після початку повномасштабної війни практично не лишилося.

Про це заявила віцепрем’єрка з питань європейської та євроатлантичної інтеграції Ольга Стефанішина у виступі на спеціальній події Українського Жіночого Конгресу, присвяченій дієвій участі жінок у процесах безпеки та оборони, повідомляє кореспондент Укрінформу.
«Важливими спостереженням з початку повномасштабного вторгнення є те, що в секторі безпеки і оборони існує дуже багато упереджень, звичаїв, практик, які треба змінювати, дуже багато моментів, які змусили оцей плавний перехід до стандартів і практик НАТО, який відбувався останні роки, пришвидшити в рази. Ця ментальна трансформація відбувається з карколомною швидкістю. Але, на мій великий подив, саме гендерні стереотипи не є тими упередженнями, які сьогодні існують в секторі безпеки і оборони», - сказала Стефанішина.
Вона зауважила, що у законодавство, і в накази різних силових структур треба внести дуже багато змін, однак, за словами віцепрем’єрки, такої потреби щодо усунення гендерних стереотипів наразі немає.
«Для мене це предмет справжньої гордості не лише за наші Збройні Сили, а за їхню прогресивність», - відзначила віцепрем’єрка.
Стефанішина зазначила, що з депутатами та урядовцями тривалий час велась робота, щоб створити можливості для представництва жінок у владі, наглядових радах, парламенті, уряді і забезпечити системні трансформації в секторі безпеки і оборони.
«Але війна багато чого, на жаль, вирівняла, тому що 24 лютого ніхто не дивився, ти чоловік чи жінка, а дивилися, хто може взяти на себе лідерство і відповідальність. Це дуже важлива трансформація нашого суспільства. Сьогодні жінки мають конкретне лідерство навіть у конкретних напрямках сектору безпеки і оборони, як, наприклад, сектор аеророзвідки, і чоловіки добре це сприймають», - зазначила віцепрем’єрка.