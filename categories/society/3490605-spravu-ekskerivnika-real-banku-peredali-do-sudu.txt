Національне антикорупційне бюро та Спеціалізована антикорупційна прокуратура 23 травня скерували до суду обвинувальний акт стосовно колишнього голови правління ПАТ «Реал Банк».

Про це повідомляє пресслужба НАБУ, передає Укрінформ.
«За даними слідства, підозрюваний у складі злочинної організації колишнього президента-втікача причетний до заволодіння 4,7 млрд гривень ПАТ «Реал Банк», 800 млн гривень Національного банку України, отриманих як стабілізаційний кредит, а також 865 млн гривень коштів АТ «Брокбізнесбанк», які були розміщені на рахунку «Реал Банку» та пізніше виведені на рахунки підконтрольних осіб, та їх подальшої легалізації», - йдеться в повідомленні.
Як нагадали у відомстві, досудове розслідування у цьому кримінальному провадженні відповідно до постанови генерального прокурора було доручено здійснювати детективам НАБУ у грудні 2019 року.
З 2015 року підозрюваний перебуває у міжнародному розшуку.
Вищий антикорупційний суд 29 березня 2022 року надав дозвіл на здійснення стосовно вказаної особи спеціального досудового розслідування.
У травні 2022 року НАБУ і САП завершили розслідування у цій справі.
Також зауважується, що, відповідно до частини першої статті 62 Конституції, особа вважається невинуватою у вчиненні злочину і не може бути піддана кримінальному покаранню, доки її вину не буде доведено в законному порядку і встановлено обвинувальним вироком суду.
Як повідомлялось, у квітні на підтримку Збройних сил України було перераховано 6 млн доларів, якими, за інформацією слідства, раніше хотіли підкупити керівництво НАБУ та САП.