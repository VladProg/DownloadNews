Перш ніж везти на обмін, полонених захисників Маріуполя, які пережили теракт у колонії в Оленівці, росіяни сильно побили «на прощання».

Про це в інтерв'ю Укрінформу розповів командир 1-го батальйону бригади «Азов» Арсен Дмитрик (позивний «Лемко»).
«Нас привезли спочатку автобусами в Таганрог. Били нас там скажено, як востаннє. І вже тоді прийшло перше розуміння, що, ймовірно, нас везуть на обмін і вони хочуть відірватися», - розповів Дмитрик.
Потім, за словами бійця, його з товаришами, частина яких до того перебувала в Донецькому СІЗО, частина в Оленівці, інші - із пораненнями в лікарнях, літаком переправили у Москву, де забрали полонених зі слідчого ізолятора «Лефортово»», тоді в Білорусь, звідки вже автобусами привезли в Україну.
Цю поїздку «Лемко» іронічно назвав «екскурсією all inclusive».
Він зауважив, що бійці, яких тримали у московському СІЗО, нічого навіть не чули про вибухи в Оленівці, де 29 липня 2022 року росіяни підло вбили щонайменше 53 українських полонених.
Арсен Дмитрик служить в «Азові» з 2014 р., має ордени «За мужність» II і III ступенів. Разом з іншими захисниками Азовсталі 20 травня 2022 р. за наказом командування вийшов з комбінату, склавши зброю. У ніч з 28 на 29 липня 2022 р. був у бараці в колонії в Оленівці на Донеччині, який підірвали росіяни. Звільнений з російського полону 21 вересня 2022 р.