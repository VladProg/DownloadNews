На платформі “Всеукраїнська школа онлайн” до кінця року розмістять ще понад тисячу відеоуроків, що повністю покриватиме навчальні програми.

Як передає Укрінформ, про це Міністерство освіти і науки повідомляє у Телеграмі.
“Понад 2,5 тис. відеоуроків із 18 шкільних предметів від найкращих учителів України розміщено на платформі “Всеукраїнська школа онлайн”. У період воєнного часу нею послуговуються понад 1,2 млн користувачів світу. За останні 9 місяців платформа має понад 19 млн переглядів”, - ідеться в повідомленні.
Також до кінця року на онлайн-майданчику розмістять ще понад тисячу відеоуроків. Таким чином платформа ВШО повністю покриватиме навчальні програми, щоб школярі в Україні та за кордоном могли безперервно навчатися онлайн протягом року.
У МОН нагадали, що для перегляду матеріалів на платформі ВШО потрібна попередня реєстрація.
Проєкт реалізується громадською спілкою “Освіторія” у співпраці з державною установою “Український інститут розвитку освіти” та за підтримки МОН, Міністерства цифрової трансформації і Дитячого фонду ООН (ЮНІСЕФ).
Як повідомляв Укрінформ, 14 листопада міністр освіти та науки Сергій Шкарлет заявив, що в Україні дистанційно навчаються майже 2 млн учнів, з них понад мільйон - з Донецької, Запорізької, Луганської, Дніпропетровської, Сумської, Миколаївської, Харківської та Херсонської областей.