Державна служба спеціального зв'язку та захисту інформації України попереджає про нову кібератаку на державні організації України через розсилання електронних листів.

Як передає Укрінформ, про це йдеться в Телеграм-каналі відомства.
«Урядова команда реагування на комп'ютерні надзвичайні події України CERT-UA, яка діє при Держспецзв’язку, попереджає про розсилання нових небезпечних електронних листів із темою «Спеціалізованої прокуратури у військовій та оборонній сфері. Інформація щодо наявності вакансій та їх укомплектування», - зазначається в повідомленні.
Листи мають вкладення у вигляді XLS-документу, що містить макрос, активація якого призведе до створення на комп'ютері та запуску файлу «write.exe». Зрештою пристрій буде уражено шкідливою програмою Cobalt Strike Beacon. Активність асоціюють із діяльністю групи UAC-0056, яка вже була причетна до кібератак на Україну у квітні та березні.
Як повідомляв Укрінформ, з початку повномасштабної війни російська федерація здійснила 796 кібератак проти України.