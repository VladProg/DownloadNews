Асоціація родин захисників "Азовсталі" підготувала відеоролик про 86 днів спротиву і нескореності та рік полону українських героїв.

Відео про незламність українських захисників Маріуполя і про те, що досі 1900 військових перебуває в російському полоні, можна переглянути у Фейсбуці, повідомляє Укрінформ.
"86 днів спротиву і нескореності, про які дізнався увесь світ. Вони боролися за нас. Тепер наша черга боротися за них!", - йдеться у дописі під відео.
Асоціація родин захисників "Азовсталі" нагадує, що більше ніж 1900 військових Маріупольського гарнізону і досі залишаються у російському полоні, з яких – більш як 700 бійців «Азову».
"Ми не маємо права про них забути. І зробимо все, аби кожен захисник повернувся додому", - зазначається в дописі.

У відео представлені незабутні і болісні кадри майже тримісячної оборони "Азовсталі" без їжі, води та медикаментів. Упродовж майже трьох місяців агресор безперервно обстрілював приазовське місто ракетами з гаубиць, танків, кораблів та авіації, використовували заборонені фосфорні бомби і, ймовірно, надпотужні авіабомби ФАБ-1000 та ФАБ-3000.
Завдяки мужності захисників "Азовсталі" вистояли інші міста на лінії фронту. Про відважну боротьбу українців дізнався увесь світ.
20 травня 2022 року гарнізон у Маріуполі вийшов у почесний полон заради порятунку поранених і гідного поховання тих, хто загинув на "Азовсталі".
Частина захисників уже повернулась додому. Частина загинула в Оленівці. Але понад 1900 захисників досі залишаються в російському полоні, з них близько 700 бійців полку "Азов". 365 днів вони без зв'язку з рідними.