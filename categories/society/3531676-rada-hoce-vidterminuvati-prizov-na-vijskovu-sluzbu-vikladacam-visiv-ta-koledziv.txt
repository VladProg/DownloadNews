Верховна Рада ухвалила в першому читанні законопроєкт, який передбачає відстрочку від призову на військову службу під час мобілізації для педагогічних працівників закладів вищої та фахової передвищої освіти, які працевлаштовані не менш як на 0,75 ставки.

Як повідомляє Укрінформ із посиланням на сайт парламенту, законопроєкт №7352 «Про внесення змін до статті 23 Закону України "Про мобілізаційну підготовку та мобілізацію" щодо відстрочки від призову на військову службу під час мобілізації науковим, науково-педагогічним та педагогічним працівникам» підтримали 318 народних депутатів.
Так, у чинній редакції статті 23 Закону України «Про мобілізаційну підготовку та мобілізацію» зазначається, що право на відстрочку від призову на військову службу під час мобілізації мають наукові та науково-педагогічні працівники закладів вищої та фахової передвищої освіти, наукових установ та організацій, які мають вчене звання та/або науковий ступінь. Проєктом закону №7352 пропонується усунути вимогу щодо обов’язкової наявності вченого звання та/або наукового ступеня.
При цьому документом планується поширити право на відстрочку від призову на військову службу під час мобілізації на педагогічних працівників закладів вищої та фахової передвищої освіти, які працевлаштовані за основним місцем роботи не менш як на 0,75 ставки.
24 лютого 2022 року росія розпочала повномасштабне вторгнення в Україну, чим продовжила військову агресію, що триває з 2014 року.