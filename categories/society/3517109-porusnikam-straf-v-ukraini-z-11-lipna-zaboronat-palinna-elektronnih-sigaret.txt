В Україні з 11 липня набувають чинності норми закону №1978, якими забороняється паління електронних сигарет у громадських місцях, а також надається право місцевим органам влади визначати місця, вільні від куріння.

Про це під час пресконференції в Укрінформі сказала народна депутатка, членкиня Комітету ВР з питань здоров’я нації Лада Булах.
“Новітні норми цього закону за своєю черговістю набувають чинності. Зупинюсь на трьох з них, які 11 липня вже будуть де-юре імплементовані в життя і людей, і юридичних осіб в Україні. Перша, найголовніша ціль цього закону - зменшення шкідливого впливу тютюну, заборона куріння в громадських місцях, вживання будь-яких видів нікотиновмісних продуктів для куріння, або тих, які горять, або тих, які нагріваються. Друга норма, яка набуває чинності — це заборона куріння та ліквідація курилок. Це рудиметарна, архаїчна норма, коли кожного підприємця держава зобов’язувала мати таке місце, навіть якщо в його колективі ніхто не курить. Ми цю норму анулюємо, тому що немає безпечного куріння. Третя норма — право для сільських, селищних, міських рад створювати вільні від місця куріння на постійній основі”, - розповіла Булах.
Такими місцями, за її словами, може бути пішохідна вулиця, де проводять час багато людей, сквер чи територія біля лікарні тощо.
Народна депутатка наголосила, що таке розширення переліку громадських місць, згідно з опитуванням КМІС від травня 2022 року, підтримали 85,6% громадян, а заборону використання ТВЕНів у громадських місцях - 80,1%. Також 91% опитаних підтримали заборону продажу електронних пристроїв для куріння неповнолітнім. Це, за словами Булах, свідчить про підтримку в суспільстві політики вільного від тютюнового диму простору.
Так, згідно з законом № 1978, забороняється куріння, вживання та використання тютюнових виробів, предметів, пов’язаних з їх вживанням, трав’яних виробів для куріння, електронних сигарет, пристроїв для споживання тютюнових виробів без їх згоряння, кальянів у приміщеннях та на території навчальних закладів, закладів охорони здоров’я, спортивних і фізкультурно-оздоровчих споруд, у приміщеннях закладів харчування, культурного призначення, готелів та аналогічних засобів розміщеннях громадян, гуртожитках, приміщеннях підприємств, установ та організацій усіх форм власності, органів державної влади та місцевого самоврядування.
Також заборона поширюється на приміщення аеропортів, дитячі майданчики, вокзали та станції, зупинки громадського транспорту, місця загального користування у житлових будинках, підземні переходи, ліфти, таксофони, у транспорті загального користування та таксі.
За куріння тютюнових виробів у місцях, де це заборонено законом, та місцях, які визначені рішеннями місцевих рад, тягне за собою попередження або накладення штрафу у розмірі 51-170 гривень. У разі повторного порушення протягом року — 170-340 гривень, згідно зі ст. 175-1 КУпАП.
Також, у громадських місцях, вільних від куріння, має бути розміщений відповідний графічний знак з текстом щодо заборони куріння, вживання та використання тютюнових виробів, електронних сигарет, пристроїв для споживання тютюнових виробів без їх згоряння та кальянів. Нерозміщення цієї інформації суб’єктами господарювання передбачає штраф у розмірі 1000 гривень.
Також для закладів ресторанного харчування розміщення попільничок, кальяну чи куріння передбачено штраф 3000 гривень, у разі повторного порушення — 15 тисяч гривень, для інших суб’єктів господарювання — 1000 гривень, у разі повторного порушення — 10 тисяч гривень.
Як повідомив на пресконференції в.о. генерального директора директорату громадського здоров’я та профілактики захворюваності МОЗ Олексій Даниленко, наразі для реалізації цього закону створено робочу групу, яка напрацьовує низку змін до нормативно-правових актів.
Зокрема, словами чиновника, буде затверджено тексти та ілюстрації комбінованих медичних попереджень про шкоду тютюнопаління на тютюнових виробах, наказ про затвердження переліку шкідливих для здоров’я людей речовин, які входять до складу тютюнових виробів, будуть змінені уніфіковані форми актів державного нагляду з контролю за дотриманням суб’єктами господарювання вимог законодавства у сфері попередження та зменшення тютюнопаління, також йде робота над порядком оприлюднення інформації про тютюнові вироби.
Головний спеціаліст відділу контролю за рекламою та дотриманням антитютюнового законодавства Держпродспоживслужби Юрій Сахно наголосив, що попри те, що з лютого 2022 року заборонені позапланові перевірки суб’єктів господарювання, громадяни можуть звернутися зі скаргою, на підставі цих звернень суб’єкт господарювання буде внесений до річного плану планових перевірок на дотримання вимог законодавства. Подати скаргу на суб’єкта господарювання, який порушує ці норми законодавства, можна на сайті Держпродспоживслужби.
Як повідомлялося, закон № 1978 про внесення змін до деяких законів України щодо охорони здоров’я населення від шкідливого впливу тютюну був ухвалений Верховною Радою 16 грудня 2021 року.