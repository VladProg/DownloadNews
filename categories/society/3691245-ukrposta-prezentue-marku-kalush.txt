Генеральний директор АТ «Укрпошта» Ігор Смілянський анонсував презентацію марки «Kalush» як символу сміливості українців робити все, щоб бути почутими.

Як передає Укрінформ, про це Смілянський повідомив у Телеграмі.
«Майже рік минув з того часу, як вся країна вболівала за Kalush Orchestra на конкурсі “Євробачення-2022” і сподівалася почути слова, які могли б звернути міжнародну увагу на війну в Україні та сотню українських військових, які тоді перебували під обстрілом на «Азовсталі». Поранені, без води, їжі та ліків. Саме тоді зі сцени пролунали відомі слова: Save Mariupol, save Azovstal now!», - зазначив він.
За словами гендиректора Укрпошти, «ми виконуємо свою обіцянку, яку дали рік тому, і сьогодні презентуємо марку «Kalush», бо це ще один символ війни та сміливості наших людей - робити все, щоб бути почутими».
Урочисте спецпогашення пройде 10 квітня (одночасно із запуском продажу марки у відділеннях по всій країні) в Калуші Івано-Франківської області разом із лідером гурту Олегом Псюком та його учасниками, також пройде погашення штемпелем «Перший день» - у Києві.
Автор марки – Святослав Романчак, автор картки – Юрій Сосницький, художниця конвертів – Олеся Вакуленко.
«Тим, хто хоче впевнитись, що з тиражу 130 тисяч листів точно отримає хоча б один, треба або оформити абонемент до 9 квітня, або оформити передзамовлення вже сьогодні: https://bit.ly/3MeLfIz», - зауважив Смілянський і додав, що власники філателістичних абонементів уже відсьогодні можуть перевіряти свою електронну скриньку.

Як повідомляв Укрінформ, Укрпошта до річниці повномасштабної війни росії проти України 24 лютого ввела в обіг поштову марку «ПТН ПНХ!»”.