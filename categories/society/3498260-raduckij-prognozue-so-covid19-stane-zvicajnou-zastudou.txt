В Україні фіксується до 4 тис. випадків COVID-19 на тиждень, активних випадків не більше 29 тисяч, госпіталізовано з ускладненнями внаслідок короновірусної хвороби - 1,5 тис. осіб.

Про це на брифінгу в Медіацентрі Україна - Укрінформ повідомив голова Комітету Верховної Ради з питань здоров'я нації, медичної допомоги та медичного страхування Михайло Радуцький.
“На сьогоднішній день ми фіксуємо не менше 4 тис. випадків ковіду на тиждень. При чому це Омікрон, він проходить трохи легше, тому нема такої значної кількості госпіталізацій. Але все одно ми маємо госпіталізованих 1,5 тис. осіб з ускладненнями ковіду. А активних випадків — приблизно 29 тисяч”, - сказав Радуцький.
Зниження виявлення випадків захворювання на COVID-19 Радуцький пов’язав із тим, що зараз люди через війну та при легших симптомах захворювання не йдуть здавати ПЛР-тести.
Також він зазначив, що до війни в тиждень проводилося до 100 тисяч вакцинацій проти COVID-19, наразі — близько 50 тисяч вакцинацій.


“Це теж дає результат, що у нас не дуже сильно розповсюджений ковід. Ковід послабкішав, і ми бачимо, що в європейських країнах, в тій же Німеччині, скасовуються всі обмеження на відвідання країни, які були введені з ковідом. Ковід — ще один сезон, і він стане звичайною застудою”, - сказав Радуцький.

Також Радуцький прокоментував розповсюдження в світі так званої мавпячої віспи.
“За даними ВООЗ мавпяча віспа не приведе світ до нової пандемії. Це хвороба набагато легша, ніж ковід, не передається так швидко та легко як ковід, бо щоб захворіти від іншої людини, це має бути побутовий контакт. Мавпяча віспа не така загрозлива, ВООЗ вважає, що такої вакцинальної кампанії, як від ковіду, не треба”, - сказав Радуцький.
Водночас він зауважив, що рано чи пізно ця хвороба все-таки може з’явитися в Україні, оскільки дуже багато наших громадян вже повертаються з країн, де це захворювання фіксувалося. За його словами хвороба може протікати важко, але відсоток летальних випадків низький.
Як повідомляв Укрінформ, в Україні очікують рекомендації від ВООЗ, як протидіяти розповсюдженню мавпячої віспи, й готують відповідні заходи.