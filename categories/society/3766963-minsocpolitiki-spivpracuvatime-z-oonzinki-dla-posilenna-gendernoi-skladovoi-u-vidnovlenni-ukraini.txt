Міністр соціальної політики Оксана Жолнович обговорила із представницями організації ООН-Жінки питання збільшення гендерного компоненту у програмах відновлення України.

Про це повідомляє пресслужба Мінсоцполітики, передає Укрінформ.
«Я рада, що така організація, як ООН-Жінки, допомагатиме нам експертно та технічно враховувати права жінок та дівчат у програмах відновлення та впровадженні інструментів підтримки, які є відповіддю на виклики війни”, - зазначила Жолнович.
Сторони домовилися про тісну співпрацю у гармонізації українського законодавства з нормами ЄС на шляху до євроінтеграції.
На зустрічі були присутні представниця ООН Жінки в Україні Сабін Фрейзер Гюнеш, міжнародний експерт з гендерного підходу в процесі євроінтеграції Доріс Віттбергер, програмна спеціалістка з гендерної інтеграції Зденка Лончар, програмна спеціалістка ООН Жінки в Україні Галина Мещерякова, програмна координаторка Тетяна Кудіна.
Як повідомлялося, міністр соціальної політики Оксана Жолнович заявила, що в Україні дотепер існує гендерний розрив в оплаті праці.