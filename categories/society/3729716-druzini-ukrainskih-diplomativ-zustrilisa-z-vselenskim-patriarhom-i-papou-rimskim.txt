Дружини українських дипломатів на зустрічах із Вселенським Патріархом Варфоломієм у Стамбулі та Папою Римським Франциском у Ватикані закликали духовних лідерів сприяти визволенню українських полонених і припиненню ядерного тероризму та екоциду з боку Росії.

Про це повідомляє кореспондент Укрінформу.
«Основною метою ініціативи було звернутись до світових духовних лідерів та нагадати світу про захист наших дітей, про повернення незаконно вивезених; озвучити прохання від родин та близьких військовополонених про їх звільнення, допомогу у пошуку; поширити інформацію про ядерний тероризм та екоцид, про наймасштабнішу загрозу для світу», - зазначила засновниця спільноти «Подружжя українських дипломатів» Тетяна Сибіга.
Як наголосив посол України в Туреччині Василь Боднар, ці візити є важливою ініціативою «м’якої сили» української дипломатії.
«Ми з колегою Романом Недільським (генеральний консул України у Стамбулі - ред.) всебічно підтримали цю ініціативу і особисто мали честь брати участь у реалізації її стамбульської частини. Маю відзначити її надзвичайну успішність і своєчасність. Патріарх Варфоломій виступив із спеціальною промовою, благословив учасників ініціативи, пообіцяв всебічну підтримку. Така проактивна позиція наших дружин демонструє зростаючу роль жіночого фактору в публічній дипломатії та безперечно принесе свою додану вартість у нашу спільну перемогу», - сказав дипломат.

Своєю чергою посол України при Святому Престолі та Суверенному Мальтійському Ордені Андрій Юраш відзначив унікальність цієї місії. «За своїм змістом і суттю ця ініціатива була абсолютно унікальною. За свідченнями багатьох достойників Святого Престолу, вони не пам‘ятають, щоб така ідея була втілена у життя… Масштаб і характер місії були такими вражаючими і переконливими, що коли Папа дізнався про приїзд цієї групи, то максимально швидко і позитивно відповів на прохання посольства про зустріч. Без перебільшення це була історична зустріч... Свідчення українських жінок безпрецедентно зворушили Папу. А його слова близькості і розуміння ще раз засвідчили, що для Папи біль України не є чимось загальним і абстрактним», - сказав Юраш.
На завершення зустрічі з Папою у його приватних покоях присутні помолилися за Україну, припинення страждань українців і перемогу над агресором.

Крім участі у загальній аудієнції з Папою 28 червня делегація побувала на кількох урочистих служіннях, зокрема на одному з головних служінь року - урочистій месі у день святих апостолів Петра і Павла у базиліці Святого Петра.
«Святий Престол знову пересвідчився.., що українська дипломатія пропонує та реалізує неформальні кроки та ініціативи, які змінюють традиційні уявлення з обох сторін. А головне - впливають на зміну позиції і ставлення Святого Престолу до подій у нашій державі. Останні заяви Папи, коментарі державного секретаря кардинала Пароліна та спеціального представника Папи кардинала Дзуппі одночасно про це свідчать», - сказав Юраш.
Під час зустрічей у Стамбулі та Ватикані дружини українських дипломатів передали Вселенському Патріарху та Папі Римському листи-звернення, в яких розповіли про злочини Росії щодо України та українців, а також звернулися по заступництво та підтримку у подоланні зла.
«Оскільки ми боремось не лише за свої цінності, за своїх дітей, за свій дім, за свою рідну плодючу, щедру землю, але за вічні цінності і безпеку всього світу. Якщо зло вчасно не зупинити - воно ширитиметься далі, загрожуючи усій планеті Земля», - йдеться у зверненні до понтифіка.
У зверненні до Вселенського Патріарха дружини українських дипломатів подякували за постійну підтримку релігійної свободи та прав людини.






Дружини українських дипломатів зустрілися з Вселенським Патріархом і Папою Римським / Фото надані Посольством України в Туреччині та Посльством України при Святому Пристолі у Ватикані


































«Завдяки Вашому заступництву та твердому керівництву Україна здобула власну незалежну Церкву, і нині, під час найважчих випробувань для нашої держави, ми з великою радістю поділяємо та засвідчуємо, наскільки прогресивним був такий крок: отримання Томосу для наших віруючих», - йдеться у зверненні.
Точкою відліку для формування спільноти «Подружжів послів України» (а згодом платформи «Подружжя українських дипломатів») стала конференція послів у Гуті в грудні 2021 року, на яку з ініціативи першої леді Олени Зеленської вперше було запрошено подружжя послів. Таким чином була сформована неформальна платформа для спілкування, обміну досвідом та реалізації спільних проєктів.