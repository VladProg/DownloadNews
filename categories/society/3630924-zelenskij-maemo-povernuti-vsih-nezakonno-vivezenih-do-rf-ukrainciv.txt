Президент Володимир Зеленський наголосив на необхідності повернення додому всіх незаконно вивезених та утримуваних росією українців.

Про це він заявив у виступі на Міжнародній конференції "Права людини в темні часи", присвяченій відзначенню 74-ї річниці з дня ухвалення та проголошення Генеральною Асамблеєю ООН 10 грудня 1948 року Загальної декларації прав людини, повідомляє кореспондент Укрінформу.
Зокрема Зеленський нагадав, що наразі Україна повернула з російського полону вже 1331 українського воїна.

Відео: ОП
“Я дуже пишаюся цим результатом нашої держави. Знову ж таки — захист людей, де б вони не були, ми повинні повертати всіх. Це наш обов’язок. І у час, коли ми, м’яко кажучи, не бачимо рішучості та конкретних дій у відповідних процесах від таких організацій, як Міжнародний комітет Червоного Хреста, ми маємо шукати і знаходити нові формати, нових людей в нових реаліях, нові формати взаємодії, нові лінії співпраці”, - підкреслив Зеленський.
Він звернув увагу на присутність на конференції президента Міжнародного інституту омбудсменів Кріса Філда, а також згадав про діяльність українського омбудсмена Дмитра Лубінця, який долучився до роботи над звільненням з російського полону українських військових та цивільних.
“Можливо, саме ця система - система омбудсменів і міжнародний компонент співпраці в цій системі зможе нас із вами наблизити до бажаного результату - до повернення додому всіх. Всіх українців — дорослих, дітей, військовополонених, політв’язнів, всіх, які силою утримуються на території російської федерації та на тимчасово окупованих територіях нашої держави. Варто принаймні спробувати, я так вважаю”, - сказав Зеленський.
Окрім того, він наголосив, що для відновлення справедливості для України потрібна максимально можлива співпраця всіх.
“Має бути єдиний правовий фронт, який здолає російську геноцидну політику, і тому я, звертаючись і до вас, і щоденно я закликаю всіх державних посадовців та всіх представників громадськості, громадянського суспільства, які дбають про людей, дбають про людяність, представників різних організацій міжнародних, представників міжнародних правозахисних організацій, агенцій, працювати зараз скоординовано, разом на всіх рівнях, разом заради відновлення порушених війною прав людей, прав українців і для притягнення агресора до відповідальності - обов’язкової і справедливої”, - наголосив Президент.
За його словами, необхідно знайти “таку формулу співпраці, щоб був максимальний результат для нашої держави, для міжнародного правопорядку”.
Як повідомлялося, 24 лютого російська федерація розпочала повномасштабне вторгнення в Україну, чим продовжила збройну агресію, що триває з 2014 року.