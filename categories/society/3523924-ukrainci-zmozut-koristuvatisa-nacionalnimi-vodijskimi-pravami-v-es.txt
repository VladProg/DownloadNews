Європейський парламент ухвалив рішення, згідно з яким українці, які втекли до країн ЄС від російської воєнної агресії і отримали статус тимчасового захисту, зможуть продовжувати користуватися українськими водійськими правами, не обмінюючи їх на права ЄС або здавати новий іспит на водіння в країні перебування, поки вони мають вказаний тимчасовий захист.

Як передає кореспондент Укрінформу, зазначене рішення в Європарламенті було прийняте 561 голосом «за», шість «проти», ще п'ять депутатів утрималися.
Рішення також передбачає, що у разі втрати або викрадення прав, країни ЄС зможуть видати нові європейські права після перевірки в українських органах влади того, що відповідна особа має дійсне українське водійське посвідчення та що особа пред'являє довідку, яка підтверджує її розумову та фізичну придатність керувати транспортним засобом.
Крім того, рішення передбачає, що за певних умов українські біженці, які працювали водіями автобусів чи вантажівок, зможуть підтвердити в ЄС їхні сертифікати професійної придатності, видані в Україні, після проходження короткого курсу навчання та складання іспиту. Це дозволить їм працювати в ЄС на період тимчасового захисту та полегшить експорт українських товарів.
Далі рішення Європарламенту має бути офіційно затверджено Радою ЄС та набуде чинності через п’ять днів після його публікації в Офіційному журналі ЄС.
Наразі не існує гармонізованої європейської системи обміну водійських посвідчень або сертифікатів про професійну компетентність, виданих третіми країнами, в тому числі й Україною. Деякі країни вимагають від водіїв мати офіційний переклад своїх українських водійських прав разом із міжнародними водійськими правами та обмінювати їх через шість місяців на водійські права ЄС.