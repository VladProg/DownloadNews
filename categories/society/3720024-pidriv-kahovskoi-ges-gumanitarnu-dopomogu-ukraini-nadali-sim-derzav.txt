Польща, Австрія, Чехія, Німеччина, Швейцарія, Норвегія та Фінляндія надали гуманітарну допомогу на запит України до Механізму цивільного захисту ЄС після підриву Каховської ГЕС.

Про це заявила директор Департаменту економічної дипломатії МЗС України, спецпредставниця з питань гуманітарної та санкційної політики Олександра Василенко на брифінгу в Медіацентрі Україна – Укрінформ.
Вона поінформувала, що станом на обід, 6 червня, Україна передала перші прохання по допомогу Європейськими механізмами цивільного захисту, який об’єднує всі країни-члени ЄС та країни-партнери, які не входять до ЄС – Норвегію та Швейцарію.
«Станом на сьогодні ми отримали першу допомогу. Шість країн ЄС відреагували на наш запит від ДСНС України, за ним послідував запит від Міністерства охорони здоров’я України», - наголосила Василенко.

Спецпредставниця наголосила, що на сьогодні Польща, Австрія, Чехія, Німеччина, Швейцарія, Норвегія та Фінляндія надали гуманітарну допомогу. За її словами, ДСНС вже опрацьовує питання доставки, зокрема, приблизно 20 тисяч сухпайків від Фінляндії, надувних човнів, генераторів, водних і грязових насосів для стримування напливу води, а також потужних генераторів та систем очищення.
Крім того, Василенко зазначила, що через мор риби буде реакція Міністерства охорони здоровʼя, та додала, що Україна активізувала діалог із Кризовим центром НАТО. Сьогодні міністр закордонних справ Дмитро Кулеба поінформує членів Альянсу про те, що відбувається в Україні.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Триває евакуація населення з потенційних районів затоплення.
Фото: Maxar Technologies