Українці з 1 липня можуть у застосунку «Дія» подавати заявки на участь у проєкті «єРобота».

Про це Прем’єр-міністр Денис Шмигаль повідомив у Телеграмі, передає Укрінформ.
«Запускаємо проєкт «єРобота». Вже відсьогодні можна подати заявки через Дію. Гранти на створення власної справи, розширення роботи малого й середнього бізнесу, а також набуття нових навичок для нової кар’єри», - написав Шмигаль.
Глава уряду наголосив, що «єРобота» — це шість програм, які дадуть змогу створити десятки тисяч бізнесів і сотні тисяч робочих місць. Зокрема, перша програма передбачає гранти до 250 тис. грн на будь-який мікробізнес. Друга — гранти до 8 млн на розширення та створення підприємств у сфері переробки. Третя і четверта програми — гранти на висадку садів (до 400 тис. грн за 1 га) і побудову теплиць (до 7 млн грн).

П’ята програма, за словами Прем'єр-міністра, — це гранти для стартапів сфері ІТ. Шоста — це гранти на навчання новим навичкам у сфері інформаційних технологій.
«Ми не роздаємо гроші просто так. Кошти можна витратити на купівлю нового обладнання, матеріалів та інструментів. Має бути чіткий та продуманий бізнес-план. Програми так само передбачають співфінансування з боку власника бізнесу та сплату податків. Кошти будуть виплачуватися через Ощадбанк. Важливо, що цими грантами зможуть користуватися як нові підприємці, так і ті, хто вже має власну справу і хоче її розширити», — зауважив Прем’єр-міністр.
Він наголосив, що в Україні талановиті люди та надзвичайний бізнес, а тому держава дає громадянам можливість розкрити свій потенціал та амбіції.
«Впевнений, що наслідком цієї програми стануть нові товари та послуги, якими будуть користуватися мільйони наших громадян і якими будуть пишатися, оскільки це український бізнес та українська якість», - сказав глава уряду.
Як повідомляв Укрінформ, раніше Прем’єр-міністр Денис Шмигаль заявляв, що "єРобота" – це перша з восьми ланок нової економічної стратегії та політики Кабміну.