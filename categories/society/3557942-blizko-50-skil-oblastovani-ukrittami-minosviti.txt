В Україні близько 50% шкіл облаштовані укриттями.

Про це в ефірі телемарафону єдиних новин повідомив перший заступник міністра освіти та науки Андрій Вітренко, передає кореспондент Укрінформу.
“За нашою інформацією, приблизно 50% шкіл облаштовані укриттями для здобувачів освітнього процесу, ця цифра постійно зростає. Ми моніторимо постійно, кожну п’ятницю, щоб мати оперативну інформацію щодо того чи іншого регіону”, - сказав Вітренко.
Він нагадав, що новий навчальний рік, відповідно до постанови Кабміну, розпочнеться 1 вересня, але матиме кілька форматів: для тимчасово окупованих територій і територій критичної небезпеки освітній процес буде проходити в онлайн-режимі, для безпечних територій, де у закладах підготовлені укриття для здобувачів освіти та учасників освітнього процесу, буде запроваджено офлайн-режим або змішане навчання.
Перший заступник міністра додав, що погоджувати відкриття тієї чи іншої школи і запровадження офлайн-режиму навчання в регіоні мають військові адміністрація, і висловив упевненість, що до 1 вересня адміністрації з цим визначаться.
За його словами, МОН рекомендувало провести перед початком навчального року навчання з безпеки для вчителів. Вітренко нагадав, були внесені зміни до програми з навчального предмета "Захист Вітчизни", відтепер там будуть відповідні модулі щодо алгоритму дій у випадку повітряної тривоги або будь-яких інших тривог.
Крім того, міністерство запропонувало долучити до питань безпеки освітнього процесу і батьків, зокрема провести батьківські збори перед початком нового навчального року саме в укриттях, щоб батьки могли самостійно оцінити якість та надійність укриття і прийняти рішення щодо формату навчання своєї дитини.
Як повідомляв Укрінформ, із майже 13 тис. закладів загальної середньої освіти очне навчання розпочнуть 3 тис. шкіл, ще 4 тис. - працюватимуть за змішаною формою навчання.