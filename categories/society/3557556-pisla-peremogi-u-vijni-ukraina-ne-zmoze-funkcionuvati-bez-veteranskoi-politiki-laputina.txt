Після перемоги у війні Україна не зможе функціонувати без спеціального міністерства, яке опікуватиметься нашими захисниками, та ветеранської політики.

Про це заявила міністерка у справах ветеранів Юлія Лапутіна в інтерв’ю Укрінформу.
«Країна, яка після перемоги буде мати 4 або 5 мільйонів людей, дотичних до ветеранської тематики, не може функціонувати без спеціального міністерства, яке опікуватиметься саме ними. А також буде виконувати не лише функцію формування, реалізації державної ветеранської політики, а й координації в уряді всього спектру пов’язаних з нею питань», - сказала Лапутіна.
Вона зазначила, що на рівні керівництва Офісу Президента постійно відбуваються зустрічі щодо стратегії реалізації ветеранської політики. Також, за її словами, детально проговорювався розвиток такої політики з Прем’єр-міністром України Денисом Шмигалем.
«Всі запевняють у першочерговості цих питань. Жодного разу від жодного посадовця я не чула нічого про те, що у нас нібито не буде ветеранської політики і не буде міністерства», - додала міністерка у справах ветеранів.
Як повідомлялося, у Києві 22 серпня відбувся форум «Захисники. Перекличка» у межах V Міжнародного ветеранського та волонтерського форуму «Там, де ми – там Україна».