Абсолютна більшість українців – 95% – вказують, що їм важливо, аби Україна стала повноцінно функціонуючою демократією.

Як передає Укрінформ, про це йдеться в опитуванні Київського міжнародного інституту соціології.

"Перед лицем безпрецедентної російської військової агресії українці як ніколи об’єднані у своєму прагненні до демократії. 95% респондентів - історичний рекорд, - вказують, що їм дуже важливо або важливо, щоб Україна стала повноцінно функціонуючою демократією, і цю думку поділяють в усіх регіонах", - ідеться в опитуванні.

До того ж, респонденти назвали свободу слова, справедливе правосуддя для всіх і вільні та чесні вибори трьома найважливішими характеристиками повноцінно функціонуючої демократії.

Рівень оптимізму залишається високим: 86% оптимістично налаштовані щодо майбутнього. Причини для їхнього оптимізму надихають, і серед них – перемога України, її народ та його сила.

У КМІС зазначають, що підтримка європейських/західних цінностей і демократії не є риторичною чи просто зручною для гарантії західної підтримки Україні. Вона є реальною і значущою.
"72% українців хочуть бачити кращий баланс чоловіків і жінок в політичному житті. Опитування показує історичне зрушення у кількості громадян, які підтримують рівні права для гомосексуальних людей", - зазначили у КМІС.
Повністю зі звітом можна ознайомитись за посиланням.
Дослідження було розроблене та проведене Національним демократичним інститутом в Україні. Польові роботи виконані Київським міжнародним інститутом соціології з 2 по 9 серпня 2022 року за допомогою методу комп'ютерної системи телефонних опитувань (CATI) із 2510 завершеними інтерв’ю. Середня похибка для національної вибірки не перевищує +/- 2.2%.
Як повідомляв Укрінформ, українці найбільше довіряють Збройним силам України, Державній службі з надзвичайних ситуацій, Державній прикордонній службі, добровольчим військовим формуванням і Президенту.