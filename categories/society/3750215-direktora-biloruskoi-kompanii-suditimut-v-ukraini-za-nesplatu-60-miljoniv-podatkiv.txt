За несплату понад 60 млн гривень податків притягнуть до суду директора білоруського нафтогазового підприємства, яка функціонує на території України.

Як передає Укрінформ, про це Київська міська прокуратура повідомляє у Фейсбуку.
За процесуального керівництва Подільської окружної прокуратури Києва скеровано до суду обвинувальний акт стосовно громадянина Республіки Білорусь - директора підприємства-резидента цієї країни за обвинуваченням в умисному ухиленні від сплати податків в особливо великих розмірах.
За даними слідства, на території України функціонує білоруське підприємство, яке надає послуги у сфері добування нафти та природного газу. Його кінцевим власником є відкрите акціонерне товариство, що належить державному комітету з майна Республіки Білорусь.

Слідство встановило, що у 2017-2020 ррю підконтрольне підозрюваному товариство перерахувало на рахунки компанії «Бєлоруснафта» понад 400 млн грн за оренду обладнання.
Достеменно знаючи про те, що ці кошти мають обкладатися 15%-ю ставкою податку на прибуток іноземних юридичних осіб, директор підприємства зазначав в офіційних документах завідомо неправдиві відомості щодо сум податків, які утримуються при виплаті прибутків нерезидентам.
Унаслідок цих дій до державного бюджету України не надійшло понад 60 млн грн у вигляді податків на прибуток іноземних юридичних осіб.
За клопотанням прокуратури судом арештовано нерухоме та рухоме майно підприємства, а також корпоративні права на загальну суму близько 4 млрд грн. Окружною прокуратурою забезпечено передачу цього майна та корпоративних прав в управління АРМА.
Як повідомляв Укрінформ, Бюро економічної безпеки склало повідомлення про підозру російському олігарху, ексвласнику українського банку за легалізацію 100 млн грн.