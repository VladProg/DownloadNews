Повномасштабне вторгнення росії в Україну загострило проблему гендерної нерівності.

Про це сказала урядова уповноважена з питань гендерної політики Катерина Левченко під час марафону W2U (Women to Ukraine), передає Укрінформ.
"Повномасштабне вторгнення рф, безсумнівно, оголило ті гендерні нерівності, які є. Ми бачимо, що в суспільстві більш випукло стали вимальовуватися так звані традиційні гендерні ролі. Коли жінки, рятуючи дітей, були вимушені виїжджати за межі країни. І серед тих тимчасових біженців, які знаходяться в європейських країнах і по всьому світу, більшість - це жінки з дітьми. Водночас більшість серед захисників України - чоловіки. Хоча разом з тим ми маємо більше 50 тисяч жінок у Збройних силах України, і приблизно 5 тисяч з них знаходяться на фронті", - зазначила Левченко.
За її словами, ця ситуація показує, що жінки у війні не лише є страждаючою стороною, а й активними учасницями в захисті України та в створенні умов для роботи на рівні громад.
На думку Левченко, ці речі не можна не враховувати, і без цього не буде ефективної відбудови та відновлення України.
Як повідомлялося, в Укрінформі презентували Стратегію впровадження гендерної рівності у сфері освіти до 2030 року та Операційний план її реалізації у 2023-2024 роках.