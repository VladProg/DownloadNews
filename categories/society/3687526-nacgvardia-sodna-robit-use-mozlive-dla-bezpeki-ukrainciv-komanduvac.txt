Національна гвардія протягом 9 років щоденно робила й робитиме все, щоб громадяни України почували себе у безпеці, заявляє командувач НГУ Юрій Лебідь.

Як передає Укрінформ, про це ідеться у привітанні командувача з нагоди 9-ї річниці створення НГУ, розміщеному на сайті Нацгвардії.
“Висловлюю велику шану й вдячність за вашу щоденну службу й стійкість в боротьбі за нашу незалежність, за права, свободи й безпеку українців! Ситуація в Криму й на Донбасі у 2014 році та подальші роки нашої боротьби аж до повномасштабного вторгнення рф показали, що держава потребує професійних, мотивованих, навчених, патріотично налаштованих захисників, готових реагувати на будь-які загрози. Створена 9 років тому Національна гвардія України довела, що такі воїни є і це дійсно вагомий елемент безпеки нашої країни”, - йдеться в привітанні.
Як заявив командувач Нацгвардії, “ми багато чого пройшли і досягли. 9 років ми щоденно робили і робитимемо все, щоб громадяни України почували себе у безпеці. Ми залучали в наші ряди добровольців, обмінювались досвідом із військовими формуваннями країн НАТО та ЄС, забезпечували правопорядок, виконували завдання в районах стихійних лих, протидіяли терористичним загрозам, охороняли стратегічно важливі об’єкти”.
“З першої хвилини повномасштабного вторгнення гвардійці одними з перших зустріли ворогів на різних напрямках вторгнення й стали тією силою, яка доповнила ядро оборони України. Умовою для нашої подальшої ефективності є непохитна єдність суспільства та стійкість наших військовослужбовців. Бо усі ми об’єдналися заради спільної мети – нашої перемоги! На базі підрозділів з найбільшим бойовим досвідом сьогодні формуються бригади Гвардії наступу, які після підготовки, доозброєння і злагодження будуть звільняти наші землі разом з іншими підрозділами Сил оборони”, - наголосив Лебідь.
Крім того, командувач зазначив, що серед головних завдань держави і Нацгвардії - також звільнення з полону всіх захисників, і ця робота триватиме, скільки буде потрібно.
“Ми схиляємо голови у пам’ять тих, хто віддав життя у боях! Ці воїни завжди будуть для нас Героями, Україна завжди пам’ятатиме їх та їхній подвиг”, - наголосив Лебідь.
Командувач НГУ побажав усім гвардійцям, службовцям, ветеранам та їхнім родинам міцного здоров’я, щастя, добробуту та спільної перемоги.
Як повідомлялось, День Національної гвардії відзначають в Україні 26 березня. Він встановлений згідно з указом Президента від 18 березня 2015 року, “враховуючи значення та роль Національної гвардії України у виконанні завдань із забезпечення державної безпеки та оборони держави, захисту та охорони життя, прав, свобод і законних інтересів громадян, суспільства і держави від злочинних та інших протиправних посягань, охорони громадського порядку”.