Верховна Рада України пропонує дозволити Національній раді з питань телебачення і радіомовлення встановити особливі процедури ліцензування та застосування санкцій до телерадіокомпаній на період воєнного стану.

Як повідомляється на сайті парламенту, відповідний законопроєкт №7345 «Про внесення змін до деяких законів України щодо особливостей здійснення окремих повноважень Національною радою України з питань телебачення і радіомовлення в умовах воєнного стану» підтримав 241 народний депутат, передає Укрінформ.
Законопроєкт, зокрема, визначає, що використання телерадіоорганізацій не допускається для пропаганди російського нацистського тоталітарного режиму, збройної агресії російської федерації як держави-терориста проти України, а також символіки військового вторгнення російського нацистського тоталітарного режиму.
У разі виявлення ознак порушень таких заборон, в тому числі і порушення заборони поширювати аудіовізуальні твори, в яких заперечується чи виправдовується злочинний характер комуністичного тоталітарного режиму 1917-1991 років в Україні та націонал-соціалістичного (нацистського) тоталітарного режиму, Нацрада зможе застосовувати особливу процедуру притягнення мовників до відповідальності за такі порушення. При цьому мовники повинні надати Нацраді свої письмові пояснення протягом не менш як трьох робочих днів.
Законопроєкт передбачає, що в разі застосування санкцій у вигляді стягнення штрафу ліцензіат зобов'язаний сплатити його в шестиденний термін від дня опублікування рішення на офіційному веб-сайті Нацради. В цьому випадку розмір штрафу становитиме 50% від зазначеного в рішенні регулятора. Інакше Нацрада звернеться до суду з позовом щодо його стягнення, тоді розмір штрафу збільшується на 100% від розміру зазначеного у відповідному рішенні.
Крім того, законопроєкт передбачає, що виявивши вказані порушення Нацрада зможе звертатися до військового командування для відповідного реагування. Таке рішення регулятор зможе ухвалити в разі повторного протягом дії воєнного стану використання телерадіоорганізації для закликів до насильницької зміни конституційного ладу України, пропаганди російського нацистського тоталітарного режиму, збройної агресії рф проти України, символіки військового вторгнення російського нацистського тоталітарного режиму в Україні, заперечення збройної агресії рф проти України, зокрема подання її як внутрішнього конфлікту, громадянського конфлікту, громадянської війни, глорифікацій осіб, які вчиняли її, представників збройних формувань росії, а також представників окупаційної адміністрації рф та представників підконтрольних цій державі самопроголошених органів, що узурпували виконання владних функцій на тимчасово окупованих територіях України, зокрема шляхом їх визначення як «повстанці», «ополченці», «ввічливі військові люди».
Депутати переконані, що ухвалення в цілому даного законопроєкту дасть можливість Нацраді під час дії воєнного стану оперативно реагувати на окремі порушення ліцензіатами вимог чинного законодавства та допоможе врегулювати окремі питання щодо їхньої діяльності.