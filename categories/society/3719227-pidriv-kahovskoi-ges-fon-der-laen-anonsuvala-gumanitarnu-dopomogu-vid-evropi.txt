Президентка Європейської Комісії Урсула фон дер Ляєн засудила дії російських загарбників, які зруйнували греблю Каховської ГЕС, та анонсувала передачу Україні гуманітарної допомоги.

Як повідомляє Укрінформ, про це Урсула фон дер Ляєн написала у Твіттері.
«Росія має заплатити за воєнні злочини, що скоєні в Україні. Руйнування греблі, ця обурлива атака на цивільну інфраструктуру, піддала ризику тисячі людей у Херсонській області. Європа мобілізує допомогу через наш механізм цивільного захисту. Ми проводимо координацію з країнами-членами, щоб швидко доставити: помпи, пожежні рукави, човни з мобільними станціями для очищення води. Ми стоятимемо з Україною так довго, як це буде необхідним», - написала Президент Європейської Комісії.
Як повідомлялося, вночі 6 червня російська армія підірвала дамбу Каховської ГЕС.
На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС.
За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Фото: globalist.it