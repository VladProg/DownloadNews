Кіберполіція за допомогою телеграм-ботів заблокувала понад три тисячі ворожих інтернет-ресурсів, аудиторія яких становила понад 23 млн осіб.

Як передає Укрінформ, про це заявив очільник Національної поліції Ігор Клименко, повідомляє Нацполіція у Фейсбуці.
“Завдяки небайдужості людей нам вдалося заблокувати більше 3 тисяч ворожих ресурсів із загальною аудиторією понад 23 млн осіб. Вся країна піднялася для того, щоб інформаційні ресурси російських окупантів не працювали”, - зазначив він.
Так, у бот https://t.me/stopdrugsbot громадяни надсилають посилання на ворожі канали, групи та профілі у соцмережах і месенджерах. Для блокування диверсійних ресурсів використовується канал https://t.me/stoprussiachannel, там висвітлюються детальні інструкції, як це зробити.
Також голова Нацполіції розповів про роботу підрозділу за напрямком відбиття атак ворога у кіберпросторі.
“Минулого року, коли були кібератаки на наші сервіси та органи, ми підключилися з усіма відповідними структурами. Це і СБУ, Мінцифри, Держспецзв’язку, Нацполіція. Був створений спільний центр для захисту від кібератак. І дійсно: з початку війни цих атак було достатньо багато, і наш департамент кіберполіції працює в цілодобовому режимі”, - підкреслив Клименко.
Як повідомляв Укрінформ, 28 травня Центр протидії дезінформації при Раді національної безпеки і оборони попередив українців про створення шахраями фейкової сторінки сайту “Допомагати просто” від ПриватБанку, через який пропонують отримати грошову допомогу від ООН.