Інформація про те, що колишньому настоятелю Києво-Печерської лаври не продовжили запобіжний захід, не відповідає дійсності.

Як передає Укрінформ, про це Київська обласна прокуратура повідомляє у Телеграмі.
“Низка телеграм-каналів та медіа поширили інформацію про те, що митрополиту УПЦ МП, підозрюваному у розпалюванні релігійної ворожнечі та виправдовуванні дій РФ, не продовжили запобіжний захід. Вказана інформація не відповідає дійсності”, - йдеться у повідомленні.
У прокуратурі нагадали, що колишньому настоятелю Києво-Печерської лаври обрано запобіжний захід у вигляді цілодобового домашнього арешту з носінням електронного засобу контролю, строк якого закінчується 1 липня.
Відповідно до ухвали суду, підозрюваного зобов’язано носити електронний засіб контролю та утримуватися від спілкування зі свідками та потерпілими у справі.
Крім того, 26 червня прокурор подав до суду клопотання про продовження строку дії вказаного запобіжного заходу.
“Судове засідання з розгляду клопотання призначено на 30 червня 2023 року на 11:00 в Солом’янському районному суді м. Києва”, - заявили в прокуратурі.
Підозрюваний сьогодні прибув до Головного управління Служби безпеки у Києві та Київській області за викликом слідчого для проведення слідчих дій, де останньому повторно вручено клопотання про продовження строку дії запобіжного заходу.
Як повідомляв Укрінформ, наприкінці квітня Київський апеляційний суд залишив під цілодобовим домашнім арештом колишнього намісника Києво-Печерської лаври митрополита УПЦ (московського патріархату) Павла (Лебідя).
Служба безпеки України повідомила йому про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).