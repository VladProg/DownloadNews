Сапери ДСНС, які працюють на деокупованих територіях, отримали нову машину для розмінування від швейцарських партнерів.

Про це повідомила пресслужба Державної служби з надзвичайних ситуацій, передає Укрінформ.
«Сапери ДСНС, які працюють на деокупованих територіях, отримали нову машину для розмінування від організації Digger Foundation. Вона дозволить піротехнікам більш ефективно працювати на небезпечних ділянках, знешкоджуючи вибухонебезпечні предмети», - йдеться у повідомленні.

Водночас волинські рятувальники отримали гуманітарну допомогу від благодійників з Німеччини. Подружжя німецьких вогнеборців - Маркуса та Меланії Грас - зібрали засоби і спорядження для потреб рятувальників і передали його за сприяння благодійного фонду Defender (Луцьк).

«Завдяки волонтерам рятувальники отримали пожежні маски, обладнання для ланок газодимозахисної служби, бойовий та спеціальний одяг, медичне обладнання та засоби для відлову плазунів.

Отримана допомога спрямована до 1-го Державного пожежно-рятувального загону», - повідомили у ДСНС.
Як повідомлялося, станом на початок серпня у підрозділах рятувальної служби працювали 13 машин механізованого розмінування.