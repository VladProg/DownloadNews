Протягом 2022 року 7,1 мільйона українців скористалися послугами бібліотек, більшість із яких - особи, віком від 22 років і старше.

Про це повідомила президентка Української бібліотечної асоціації, голова Наглядової ради УІК Оксана Бруй під час презентації дослідження "Як читають українці під час повномасштабної війни – 2023", що відбулася в Медіацентрі Україна - Укрінформ.
"Той відсоток людей, які читають зараз у бібліотеках, не такий вже і малий. Він корелюється з офіційною статистикою тих, хто скористався послугами бібліотек у 2022 році. Зокрема послугами бібліотек скористалися 7,1 мільйона українців. Якщо за віком, то до 15 років - 2,2 мільйона. До 7 років - 244 тисячі, 15-17 років - 579 тисяч, 18-21 рік - 598 тисяч, від 22 років і старше - 3,7 мільйона", - сказала вона.
Водночас Бруй констатувала, що з 2018 року спостерігається спад читання в бібліотеках. Однією з причини є необхідність поповнення бібліотечних фондів сучасною актуальною літературою. Також експертка зауважила, що багато людей, які були читачами в бібліотеках, зараз служать на фронті або виїхали за кордон.
Як повідомляв Укрінформ, бібліотеки Київської області вже списали понад 400 тисяч примірників книжок, виданих російською мовою.