Органи влади України тиснуть на міжнародних партнерів з тим, щоб вони вплинули на Російську Федерацію з метою не допустити терористичного акту на Запорізькій атомній електростанції.

Про це в інтерв’ю телеканалу “Ми Україна” сказав міністр охорони здоров’я Віктор Ляшко, передає Укрінформ.

"Ми тиснемо на міжнародних партнерів, щоб вони тиснули на Російську Федерацію. Головне — запобігти будь-якому теракту російських агресорів на території ЗАЕС. Тому що радіаційна аварія — до неї неможливо підготуватися так, щоб захистити всіх на 100%. Тому є ряд дій, які будуть вживатися органами влади, щоб захистити максимум людей, котрі потраплять у зону потенційного теракту”, - сказав Ляшко.
Він додав, що найближчим часом будуть проводитися чергові навчання під керівництвом міністра внутрішніх справ, щоб з’ясувати, наскільки працюють всі алгоритми.
Стосовно заходів безпеки, зокрема чи варто приймати йодид калію, міністр зазначив, що необхідно дотримуватися рекомендацій, які надасть влада у випадку, якщо Росія все ж таки вчинить теракт на ЗАЕС.
Він додав, що є два типи реакторів, і при надзвичайній ситуації на кожному з них є різні сценарії того, як діяти.
"Щодо йодиду калію раджу слухати тільки офіційні рекомендації при кожній конкретній ситуації. Не можна зараз прогнозувати, який буде вибух, що допоможе...Якщо стається щось, органи держвлади, МОЗ вийдуть із комунікацією, що треба зробити, що пріоритетно”, - сказав Ляшко.
Як повідомляв Укрінформ, у Запорізькій, Дніпропетровській, Миколаївській та Херсонській областях розпочались масштабні навчання з подолання наслідків можливого теракту на Запорізькій АЕС.






Командно-штабні навчання, які пов'язані з можливою загрозою витоку радіації на ЗАЕС / Фото: Олексій Ковальов, Дмитро Смольєнко. Укрінформ





































































































































4 березня 2022 року росіяни окупували ЗАЕС. 22 червня 2023 року Президент Володимир Зеленський заявив про плани Росії влаштувати теракт на Запорізькій АЕС.