Правозахисна організація Центр Громадянських Свобод спільно з ініціативою Євромайдан SOS запустили інтерактивну мапу, на якій фіксуватимуться випадки насильницьких викрадень представників громадянського суспільства.

Про це під час брифінгу в Києві заявила проєктна менеджерка Центру Громадянських Свобод Анна Попова, повідомляє Укрінформ.

“Ми вирішили створити цю карту через те, що серед лідерів думок місцевих громад спостерігається велика кількість викрадень, тому і було прийнято рішення акцентувати увагу саме на цій категорії людей, тобто на правозахисниках, журналістах, активістах та представниках органів місцевого самоврядування”, - зауважила Попова.
За її словами, з початку повномасштабної війни росії проти України було зафіксовано 671 випадок викрадень цивільних громадян, з них наразі понад 250 звільнених та 11 загиблих. Найбільше зникнень виявлено в Херсонській області.
Попова додала, що проєкт працює в оперативному режимі, а зображена інформація щодо стану тиску на громадян та їх звільнення з полону постійно оновлюється.
Як повідомлялося, з 24 лютого в Україні триває повномасштабна російська воєнна агресія. росія продовжує викрадення людей на окупованих територіях для залякування та боротьби з народним спротивом.