Прапор України у США зараз сприймають як символ свободи та боротьби за свободу.

Про це в інтерв’ю Укрінформу розповів режисер, письменник, музикант, волонтер Руслан Горовий.
«Підтримка відчувається скрізь. Кацапських прапорів ти в Америці не побачиш взагалі ніде. А українські прапори можна побачити в будь-якому американському селі. Для багатьох із них (американців – ред.) прапор України є прапором свободи і боротьби за свободу», - зазначив Горовий.
Він додав, що під час поїздок за кордон, у яких він збирає кошти на потреби України, відчувається лише підтримка.
«Коли мені розказують, що нас мало підтримують, то пропоную намалювати собі картинку: ти стоїш на березі океану, вигулюєш цуцика, бачиш китів і при тому ще й думаєш про Україну. Це сюрреалізм, фантастика і за це треба дякувати. Я весь час намагаюся дякувати», - сказав Горовий.
За словами волонтера, із початку повномасштабної війни у нього було 30 виступів у США та інших країнах. Восени він знову збирається в тур США та Канадою.
«Такі тури дають можливість збирати на армію. Де я зароблю за 9 виступів умовно впродовж двох тижнів 11 тис. євро? І за ці гроші я купив дві машини для двох підрозділів, які вже працюють», - зауважив Горовий.
Як повідомляв Укрінформ, волонтерська команда режисера, письменника, музиканта Руслана Горового зараз постійно допомагає майже 200 людям на деокупованих територіях.