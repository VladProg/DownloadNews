У Москві затримали співробітницю фонду Save Ukraine – організації, яка допомагає вивозити дітей з окупованих Росією територій в Україну.

Як передає Укрінформ, про це повідомляється в Телеграм-каналі російського держінформагентства "РИА Новости" з посиланням на джерело.
Агентство пише, що затримана – українка, яка приїхала до Росії з метою вивезти дітей-сиріт з окупованих українських регіонів за "кордони" РФ.
Співрозмовник агентства заявив, що фонд Save Ukraine нібито пов'язаний зі Службою безпеки України.
Як повідомляв Укрінформ, 11 травня виконавчий директор БО Save Ukraine, уповноважений Президента України з прав дитини (2014 -2021 рр.) Микола Кулеба заявив, що перед українським контрнаступом з прилеглих до лінії розмежування населених пунктів на територію тимчасово окупованого Криму і в Росію масово вивозять українських дітей.
У квітні фонд Save Ukraine повідомляв, що йому вдалося повернути 31 дитину, викрадену росіянами з Херсонської та Харківської областей.
Загалом, за даними державного порталу "Діти війни", станом на 30 травня з України депортовано щонайменше 19 484 дитини. Повернути вдалося лише 371.
17 березня Міжнародний кримінальний суд видав ордер на арешт президента РФ Володимира Путіна й уповноваженої при президенті РФ із прав дитини Марії Львової-Бєлової. Їх підозрюють у незаконному депортуванні дітей з окупованих районів України до Росії.