Міністерство культури та інформаційної політики України планує створення розмовних клубів, запуск мовних курсів з вивчення української мови, розробку різного роду словників, вузькопрофільної термінології.

Про це в інтерв'ю Укрінформу повідомив т.в.о міністра культури та інформаційної політики України Ростислав Карандєєв.
“Ми плануємо створення розмовних клубів, запуск мовних курсів, професійних — у тому числі. Розробку різного роду словників, вузькопрофільної термінології”, - сказав Карандєєв.
Він підкреслив, що мета міністерства — пропаганда й популяризація української мови як інструменту не просто комунікації, а й фіксування і виявлення своєї національної ідентичності і демонстрації свого внутрішнього опору ворогу, для якого російська мова є рідною.
Т.в.о міністра культури та інформаційної політики зауважив, що є програма для ветеранів війни, а також для інших категорій, зокрема — переселенців з південних і східних регіонів, де значною мірою була поширена російська мова як мова побутового, приватного спілкування.
“Ці люди не мають достатньо розмовної практики, чудово розуміючи українську. Але їм важливо відчути свою спроможність нею спілкуватись”, - зазначив Карандєєв.
Він підкреслив, що людина, яка сьогодні хоче перейти на українську, апріорі сама себе поважає і вимагає поваги до себе від держави.
“Вимагає задоволення своїх потреб — створення умов для переходу людини за її бажанням на спілкування українською мовою, і не просте спілкування, а на належному рівні. Суржиком говорити можуть усі, але нам би хотілось, щоб українці вільно володіли літературною українською, сучасною українською мовою. Головне — українською”, - резюмував Карандєєв.
Як повідомляв Укрінформ, у соцмережах простежується збільшення кількості дописів українською мовою порівняно з попередніми роками.