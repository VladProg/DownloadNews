Міністерство освіти і науки України спільно зі швейцарсько-українським проєктом DECIDE та за підтримки посольства Швейцарії запустило сайт для міністерств освіти, директорів шкіл та вчителів у країнах, які прийняли українських дошкільнят та школярів.

Як передає Укрінформ, про це повідомляє МОН.
Зазначається, що на сайті висвітлені актуальні питання зі сфери шкільної освіти, а також зібрані гуманітарні потреби, які необхідні для здійснення навчання в Україні.
"Ресурс допоможе міжнародній освітянській спільноті зрозуміти освітню траєкторію дитини, зокрема знання і навички, які вона отримала під час навчання в Україні. Ця інформація необхідна для адаптації дитини до нового закладу освіти за кордоном", - наголосили в МОН.
Зокрема, на сайті наявна інформація про систему освіти в Україні, особливості різних рівнів навчання, короткий опис основних освітніх програм для 1-11 класів.
У розділі "Вебінари" освітяни можуть переглянути профільні заходи щодо системи української освіти та шкільних програм.
У розділі щодо напрямів допомоги українській освіті, яка постраждала внаслідок повномасштабного вторгнення росії в Україну, є перелік потреб та контакти українського МОН для подальшої співпраці.
Сайт розроблений за підтримки швейцарсько-українського проєкту "Децентралізація для розвитку демократичної освіти"(DECIDE), який впроваджує консорціум громадської організації "Розвиток громадянських компетентностей в Україні", та Цюрихського педагогічного університету (PH Zurich, Швейцарія) за підтримки посольства Швейцарії в Україні.
Технічний партнер — Асоціація інноваційної та цифрової освіти.
Як повідомляв Укрінформ, у вільний доступ були викладені понад 1200 електронних підручників і посібників для школярів і вчителів. Знайти їх можна за допомогою QR-коду.