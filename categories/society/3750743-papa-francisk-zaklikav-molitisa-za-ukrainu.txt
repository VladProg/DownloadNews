Папа Франциск наприкінці недільної зустрічі з паломниками висловив занепокоєння ситуацією в Нігері, закликавши молитися за всі народи, що страждають від насильства та війн, окремо він закликав молитися за Україну.

Про це повідомляє Vatican News, передає Укрінформ.
Папа Римський скерував свою думку до України, закликаючи молитися і не забувати про її тривалі страждання, спричинені війною, йдеться у повідомленні.
«Дорогі браття й сестри, я із занепокоєнням слідкую за тим, що відбувається у Нігері. Приєднуюся до заклику єпископів на підтримку миру в країні та стабільності в регіоні Сахелю. Супроводжую молитвами зусилля міжнародної спільноти, спрямовані на те, щоб якнайшвидше знайти мирне вирішення для добра всіх. Молімося за дорогий нігерський народ. Молімося про мир для всіх народів, поранених війнами та насильством. Особливо молімося за Україну, яка страждає вже тривалий час», - сказав він.
Як повідомляв Укрінформ, Папа Римський Франциск у зверненні до португальської влади повторив заклик до Європейського Союзу розвивати дипломатію миру, спрямовану на врегулювання конфліктів, зокрема у контексті війни в Україні.
Фото: ANSA