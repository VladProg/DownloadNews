Над Україною сьогодні можна побачити неозброєним оком сонячне гало.

Про це розповів у Фесбуці та опублікував відповідні фото астроном, лектор Харківського планетарію Володимир Кажанов, передає Укрінформ.
«Сьогодні над Україною можна побачити красиве атмосферне явище – гало! У минулі часи це явище сприймали за знамення. Його можна побачити неозброєним оком, але треба бути обережним та берегти очі від яскравого світла Сонця. Більш зручно спостерігати у сонячних окулярах, але не тривалий час, закриваючи Сонце рукою, що б не нашкодити очам», - зазначив Кажанов.

Фото: Фейсбук Володимира Кажанова

Як пояснив фахівець, гало зазвичай з'являється навколо Сонця та Місяця, іноді навколо інших джерел світла, таких як вуличні вогні. Існує безліч типів гало і викликані вони переважно крижаними кристалами в пір'ястих хмарах на висоті 5-10 км у верхніх шарах тропосфери.
«Вигляд гало залежить від форми та розташування кристалів. Відбите і заломлене крижаними кристалами світло нерідко розкладається в спектр, що робить гало схожим на веселку. Найбільш яскравими та повнокольоровими бувають паргелії та зенітна дуга», - розповів Кажанов.
Також він попередив, що під час тривалої зйомки на фото чи відеокамеру є ризик пошкодити техніку сонячною енергією. Астроном радить під час зйомки закривати Сонце рукою перед об'єктивом чи якимось предметом. Можна вибрати ракурс, що б Сонце було закрито деревом чи будинком.
Як повідомляв Укрінформ, на початку лютого українці могли побачити місячне гало.