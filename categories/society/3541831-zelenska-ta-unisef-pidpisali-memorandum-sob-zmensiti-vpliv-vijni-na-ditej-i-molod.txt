Дружина Президента України Олена Зеленська та представники ЮНІСЕФ в Україні підписали двосторонній меморандум, у межах якого запустять кампанію «Спільно до навчання» та об’єднають зусилля, щоб діти й молодь якомога менше відчували на собі вплив російсько-української війни.

Як передає Укрінформ, про це ідеться в Телеграмі Олени Зеленської.
“Підписала двосторонній Меморандум про взаєморозуміння з @unicef_ukraine. Це важливий момент нашої співпраці, що тривала й до війни. Тепер ми об’єднали зусилля, щоб діти й молодь, особливо з уразливих груп, якомога менше відчували на собі її вплив”, - зазначила Зеленська.
За її словами, в межах меморандуму сторони будуть разом розповідати світові, як війна забирає дитинство в українських дітей, щоб кожен розумів: росія порушує в Україні всі міжнародні конвенції про права дитини; впроваджуватимуть Національну програму психічного здоров’я та психосоціальної підтримки, щоб уже зараз боротися з травмами, яких завдає війна; створюватимуть безбар'єрне середовище для дітей, щоб кожнка дитина в Україні була повноцінним членом суспільства та сприятимуть поліпшенню доступу та якості навчання в закладах загальної середньої та дошкільної освіти в Україні, зокрема шляхом покращення якості харчування.
“Одним з елементів співпраці в межах Меморандуму стане кампанія «Спільно до навчання», яку запускаємо з ЮНІСЕФ, а також МОН та іншими органами влади напередодні навчального року. Вона матиме кілька компонентів: безпека освітнього простору, зокрема облаштування бомбосховищ, активності в укриттях, інструкції для вчителів і навчання з мінної безпеки, а також психосоціальна підтримка, залучення й розвиток молоді”, - поінформувала Зеленська.
Вона зауважила, що дорослі разом із дітьми мають змогу обрати формат навчання у новому році: онлайн, офлайн чи комбіноване, однак не мають ставити під питання те, чи діти взагалі вчитимуться.
Як повідомлялося, раніше дитячий фонд ООН (ЮНІСЕФ) разом із всеукраїнським громадським центром «Волонтер» і за підтримки МОН запустили індивідуальні консультації для дітей, батьків і опікунів у межах проєкту психологічної підтримки «Поруч».
Фото: Фейсбук Олени Зеленської