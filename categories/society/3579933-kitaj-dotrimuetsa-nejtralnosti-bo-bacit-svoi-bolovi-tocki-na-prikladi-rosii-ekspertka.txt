Китай, попри позиціонування себе відповідальним глобальним гравцем, керується виключно власними інтересами, дотримуючись «нейтральності» щодо російсько-української війни й відмовляючись використати свій вплив на росію, щоб примусити її до припинення вторгнення в Україну.

Як передає кореспондент Укрінформу, про це під час дискусійної експертної панелі в Медіацентрі Україна - Укрінформ сказала експертка зі Східної Азії Наталія Бутирська.
«Китай абсолютно міцно ув’язаний у протиборство зі Сполученими Штатами й дуже болісно ставиться до всього, що стосується росії, тому що бачить (на прикладі росії – ред.) свої больові точки», - сказала Бутирська.

Так, у контексті ядерних ризиків, за її словами, у Китаю болючою точкою є продаж Сполученими Штатами Австралії атомних підводних човнів у рамках тристороннього оборонного альянсу Австралії, Великої Британії та США AUKUS (Australia, United Kingdom, United States).
«Просуваючи власні інтереси, Китай закриває очі на те, що виникає абсолютно реальна загроза не тільки в межах нашої країни, а в цілому у світі, якщо путін розв’яже ядерну війну», - сказала Бутирська.
Вона додала, що в нинішній ситуації Китаю потрібно «не зациклюватись на своїх проблемах, а все-таки допомагати світу зупинити непередбачувані наслідки» ймовірного застосування росією ядерної зброї.
Більше того, за словами Бутирської, «всі дії росії від самого початку вторгнення в Україну не співпадають і навіть суперечать наративам і прагненням Китаю» та завдають йому економічних, іміджевих й інших втрат.
Проте, зауважила експертка, Пекін продовжує звинувачувати саме США у створенні проблем у світі й провокуванні війн та кризових ситуацій і заявляти, що Китай «відстоює мирні ініціативи», у тому числі й стосовно російсько-української війни. Але українцям, за її словами, хотілося б побачити практичні кроки Китаю з просування мирного врегулювання.
«Коли Китай говорить про підтримку мирних переговорів, то ми б хотіли побачити з боку Китаю крок, який би сприяв таким мирним переговорам. Коли Китай говорить, що він просуває глобальну ініціативу для всього людства, де одним з основних пунктів є продовольча безпека, то ми хотіли б побачити Китай серед тих країн, які сприяють розблокуванню наших портів… Але ми не бачимо Китаю серед тих, хто здійснює практичні кроки», - зазначила Бутирська.
Аналогічна ситуація, за її словами, і з заявами китайської сторони на підтримку зусиль МАГАТЕ із забезпечення ядерної безпеки на захопленій росіянами Запорізькій АЕС. Вона нагадала резолюцію МАГАТЕ щодо ЗАЕС із вимогою до росії вивести військових із території ядерного об’єкту.
«Але Китай голосує проти (цієї резолюції – ред.). Тобто, знову дії розходяться зі словами», - зауважила експертка.
Як повідомлялося, від початку широкомасштабного російського вторгнення в Україну Китай заявив про нейтралітет і відмовляється надавати військово-технічну, фінансову та іншу матеріальну допомогу жодній зі сторін. Водночас Пекін регулярно демонструє політичну підтримку москви на міжнародній арені, через що його позиція піддається критиці з боку західних держав і сприймається більшістю країн світу як «проросійський нейтралітет».