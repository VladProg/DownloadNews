Віцепрем'єрка - міністерка з питань реінтеграції тимчасово окупованих територій Ірина Верещук пропонує продовжити виплати переселенцям із малолітніми дітьми у регіонах, де не працюють дитсадки.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«На "гарячі лінії" Мінреінтеграції телефонують жінки-ВПО з малолітніми дітьми, які проживають у регіонах, де не працюють дитячі садочки. Жінки пояснюють, що через це не можуть вийти на роботу. Тому їх турбує, чи будуть продовжені їм виплати. Йдеться про щомісячну державну допомогу на проживання, яка становить 3 тисячі гривень особам з інвалідністю й дітям і 2 тисячі гривень для всіх інших внутрішньо переміщених осіб», - ідеться у повідомленні.
Ця тема обговорювалася на засіданні Координаційного штабу з питань забезпечення реалізації прав і свобод ВПО, яке відбулося під головуванням Верещук.
Відповідно до постанови Кабінету Міністрів № 332, для родин з-поміж вразливих категорій населення допомога може бути призначена сім’ї ще на один шестимісячний період, якщо у родині є: діти з інвалідністю; особи, які доглядають за особою з інвалідністю; особи пенсійного віку; особи, які мають трьох і більше дітей віком до 18 років; неповнолітні та малолітні діти, які прибули без супроводу законного представника; якщо сукупний дохід на одного члена сім’ї не перевищує чотирьох прожиткових мінімумів.
Віцепрем’єрка запропонувала розширити перелік категорій незахищених верств населення, яким будуть продовжені виплати ВПО ще на пів року.
«Зокрема я пропоную продовжити такі виплати родинам переселенців із малолітніми дітьми у регіонах, де не працюють дитячі садочки. Маємо підтримати наших людей, які потрапили у складні життєві обставини внаслідок збройної агресії», – зазначила Верещук.
Як повідомляв Укрінформ, з 1 листопада 2023 року для оформлення виплат внутрішньо переміщеним особам може звертатись одна особа від усієї сімʼї, а не кожен член родини окремо.