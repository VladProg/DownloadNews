Головний інформаційно-політичний журнал Австрії Profil назвав Президента України Володимира Зеленського "Людиною року" через його вплив на долю України та Заходу загалом.

Про це повідомляє Укрінформ з посиланням на сайт видання.
У статті під назвою "Володимир Зеленський: Людина, яка сколихнула вільний світ" зазначається, що цього року "Людиною року" (Mensch des Jahres) було обрано Президента України Володимира Зеленського. При цьому вказується на те, що Зеленський сприймається у світі "не лише як представник України, яка зазнає нападу з боку росії, але і як людина Заходу".

"Кожен, хто вважає себе частиною Заходу в думках, ідеологічно та в реальності – а це стосується як Австрійської Республіки, так і журналу новин Profil – приходить до неминучого висновку: Зеленський – це наша людина. І це не пов’язано з нестачею оригінальності, коли британська газета Financial Times, американський журнал "Time", а тепер і журнал Profil вважають одну й ту ж особу найбільш важливою і впливовою у цьому році", - йдеться у матеріалі.
Profil вказує на те, що Зеленський після повномасштабного російського вторгнення в Україну вирішив не залишати свою країну і не здаватися, натомість віддавши наказ українській армії чинити опір. "Цим вчинком хоробрості він заслуговує на повагу", - зазначається у статті.
При цьому Президенту Україну вдалося переконати союзників на Заході допомогти Україні та зберегти цю підтримку.
"Він знову і знову попереджає, що напад путіна на Україну є фактично нападом на вільний світ, і тому він повинен стати на бік України. Володимиру Зеленському зовсім не важко посилатися на західні цінності у боротьбі з путіним, і всі розуміють, що він має на увазі. Це боротьба за свободу і демократичне самовизначення", - йдеться у матеріалі.
Журнал зазначає, що Зеленському також вдалося ініціювати "повернення Заходу", у тому числі НАТО, та пошук ним свого сенсу існування.
"Вплив Володимира Зеленського на долю України та Заходу в цьому році робить його, на думку редакції, "Людиною року", - заявили в Profil.
Як повідомляв Укрінформ, американський журнал Time за підсумками 2022-го назвав персоною року Президента Володимира Зеленського та "дух України" (The Spirit of Ukraine).
Також британське видання Financial Times назвало Президента України Володимира Зеленського "Людиною року".