Перша леді України Олена Зеленська на заході «Ти як? Історії стійкості» зауважила, що підлітки та молоді люди найбільш вразливі перед впливом війни.

Як передає Укрінформ, про це повідомляє пресслужба Офісу Президента.
«Захід, присвячений Всесвітньому дню психічного здоров’я, який за ініціативою ВООЗ відзначається щороку 10 жовтня, відбувся в межах Всеукраїнської програми ментального здоров'я «Ти як?», ініційованої дружиною Президента, за підтримки ЮНІСЕФ», - ідеться в повідомленні.

На платформі заходу відкрилася виставка Христини Храновської «Щоденники війни: непочуті голоси українських дітей» з особистими історіями юних українців, які стали свідками війни. Тут представлені записи, малюнки та речі чотирнадцятьох українських дітей і підлітків. Виставка триватиме в Києві до 25 жовтня.

Також під час заходу прозвучали особисті розповіді дітей про пережите під час російського вторгнення. Зокрема, історія 17-річної Софії, яка втратила тата в Маріуполі, 17-річної Поліни, котра під час війни бореться із наслідками хвороби, 15-річної Віолетти, яка пережила окупацію в Новій Каховці.

«Вдячна молодим людям, чиї історії ми почули, за їхню щирість і сміливість. Розповідати таке, тим паче публічно, непросто, бо означає проживати біль. Не кожен дорослий відважиться на таке. Але наші герої не лише глибоко проаналізували свій травматичний досвід - вони знайшли вихід. Він полягає у саморозвитку й допомозі іншим», - зазначила Зеленська.
Перша леді звернулася із закликом до всіх батьків і старшого покоління не ігнорувати виклики у сфері ментального здоров’я, які постають перед молодими людьми та підлітками.
«Серйозно ставтеся до стану своїх підлітків і не відмахуйтеся: мовляв, переросте або ж це - дитячі переживання. Бо хоч би що їх турбувало - чи особисте, чи війна - це важливо! І їм непросто: підлітки, молоді люди найбільш уразливі і перед впливом війни, і перед іншими випробуваннями для психіки. Це не лише українська - це світова тенденція. Ми дізналися про неї, коли до третього Саміту перших леді та джентльменів було проведено опитування про ментальне здоров’я в 11 країнах світу. З’ясувалося, що популярний стереотип про те, що нібито «молодь усе сприймає легше», - неправда. Молодь віком 13-18 років, навпаки, має найнижчий показник ментального здоров’я. Стрес і пригніченість відчувають понад половина з них», - зазначила перша леді.
Вона також закликала всіх українців не нехтувати власним ментальним здоров’ям, аналізувати його та звертатися по допомогу.

Відео: ОП
«Дорослість - це якраз-таки усвідомлення себе й відповідальність. Тож нехай не тільки сьогоднішній - кожен день буде персональним днем ментального здоров’я для кожного з нас. Лише так створимо майбутнє для себе й своєї країни», - заявила Зеленська.
Як повідомлялося, у березні за ініціативою першої леді Олени Зеленської в Україні стартувала комунікаційна кампанія Всеукраїнської програми ментального здоров’я «Ти як?». Мета кампанії - навчити українців піклуватися про своє ментальне здоров’я та показати інструменти, які допоможуть подолати тривогу.
Фото: ОП