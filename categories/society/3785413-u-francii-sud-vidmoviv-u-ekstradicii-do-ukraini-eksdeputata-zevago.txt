Суд касаційної інстанції залишив в силі рішення Апеляційного суду міста Шамбері про відмову у задоволенні запиту про видачу Україні колишнього народного депутата і бізнесмена, який перебуває на території Франції.

Як передає Укрінформ, про це Офіс генерального прокурора повідомив у Телеграмі, посилаючись на дані французької сторони.
«Рішення Апеляційного суду м. Шамбері було обґрунтовано тим, що Україна, перебуваючи у стані війни, була змушена відступити від виконання обов’язків за міжнародними договорами, у тому числі в частині права на справедливий судовий розгляд та права на захист, і не може, на думку суду, гарантувати, що особа постане перед судом, який забезпечує основні процесуальні гарантії та право на захист, яких дотримується Французька Республіка», - зазначили в ОГП.
Водночас щодо цієї особи детективами НАБУ за процесуального керівництва САП здійснюється ще одне розслідування — за підозрою у наданні неправомірної вигоди Голові та суддям Верховного Суду України (ч. 4 ст. 369 Кримінального кодексу України). 28 липня 2023 року французька сторона вручила фігуранту повідомлення про підозру у цьому провадженні.
Українські слідчі та прокурори продовжують взаємодіяти із компетентними органами Франції в рамках міжнародно-правового співробітництва.
В ОГП нагадали, що 27 грудня 2022 року на території Французької Республіки затримали відомого бізнесмена та колишнього народного депутата України.
Офіс Генпрокурора спільно із Державним бюро розслідувань невідкладно направив запит про екстрадицію цієї особи в Україну та надав французьким колегам усі необхідні документи для видачі підозрюваного українській стороні.


Як повідомлялося, 27 грудня 2022 року, за запитом Державного бюро розслідувань французькі правоохоронці затримали екснардепа й акціонера банку АТ “Банк “Фінанси та Кредит” Костянтина Жеваго на елітному курорті Куршевель (Франція).
У ДБР заявили, що у межах розслідування кримінального провадження Жеваго та топменеджерам банку інкримінують розтрату 113 млн доларів, через що постраждали інтереси держави та вкладників банку.
У січні 2023 року Французький суд у місті Шамбері вирішив звільнити Жеваго під заставу в 1 мільйон євро до слухання справи про його екстрадицію в Україну.
Наразі накладено арешт на майно підозрюваного олігарха, зокрема акції його підприємств на сотні мільйонів гривень, корпоративні права товариств, 26 об’єктів нерухомості. Також накладено арешт на майно інших юридичних осіб, які пов’язані з колишнім депутатом. Це, зокрема, 14 майнових комплексів, 21 частина майнових комплексів, 30 нежитлових приміщень, 10 квартир.
У березні 2023 року суд у французькому місті Шамбері відхилив запит української сторони про екстрадицію Жеваго. Суд ухвалив таке рішення, тому що Україна є державою в стані війни і, на його думку, не здатна забезпечити судовий процес, що гарантує основоположні свободи.