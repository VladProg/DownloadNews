У Верховній Раді зареєстровано законопроєкт про заборону діяльності в Україні російської православної церкви та пов’язаних з нею релігійних організацій.

Про це повідомляється на сайті парламенту, передає Укрінформ.
Так, законопроєктом №8221 "Про забезпечення зміцнення національної безпеки у сфері свободи совісті та діяльності релігійних організацій" пропонується заборонити діяльність на території України російської православної церкви, релігійних організацій (об’єднань), які безпосередньо або як складові частини іншої релігійної організації (об‘єднання) входять до структури або є частиною рпц, а також релігійних центрів (управління), які входять до складу чи визнають (декларують) у будь-якій формі підлеглість у канонічних, організаційних, інших питаннях російської православній церкві.
При цьому передбачається, що всі правочини, пов’язані з використанням майна (оренди, найму, лізингу тощо), строк дії яких не закінчився, укладені між резидентами України з відповідною забороненою іноземною релігійною організацією, а також з юридичними особами, власником, учасником, акціонером яких вона є, припиняються достроково.
Окрім того, згідно з законопроєктом, встановлюються особливості найменування релігійних організацій, зокрема, можливість організації використовувати в своїй назві або найменуванні слово "православний" або "православна" у відповідних відмінках виключно у випадку, якщо ця релігійна організація у канонічних та організаційних питаннях підлегла Православній церкві України.
Очікується, що ухвалення законопроєкту сприятиме продовженню деколоніальної політики України, позбавлення від імперського впливу російської федерації, а також забезпечення зміцнення національної безпеки у сфері свободи совісті та діяльності релігійних організацій.
Як повідомлялося, глава рпц патріарх кирило підтримав агресію росії, заявивши, зокрема, що у війні проти України російські солдати виконують своє “покликання” та “обов'язок” перед батьківщиною та суспільством, тому їхні дії можна порівняти з “самопожертвою”. За словами кирила, загиблим солдатам рф будуть прощені всі їхні гріхи.
Своєю чергою в Україні з початку повномасштабної війни відкрито 23 кримінальних провадження щодо кліриків-колаборантів з УПЦ МП, серед яких є вже 33 підозрюваних.
Служба безпеки України 22 листопада провела безпекові заходи на територіях та у приміщеннях УПЦ МП, де знайшла проросійську літературу, мільйони готівки та осіб з радянськими документами.