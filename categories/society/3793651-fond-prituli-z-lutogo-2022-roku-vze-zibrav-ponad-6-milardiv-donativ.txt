Від перших днів повномасштабного вторгнення українці та закордонні благодійники задонатили у Благодійний фонд Сергія Притули понад 6 мільярдів 18 млн грн.

Про це під час публічного звіту у Львівському національному університеті ім. Івана Франка розповів засновник благодійного фонду Сергій Притула, повідомляє кореспондент Укрінформу.
«Від перших днів повномасштабного вторгнення українці та закордонні благодійники задонатили у благодійний фонд понад 6 мільярдів 18 млн грн. Середня сума донату від фізичних осіб - 359 гривень, а найбільший разовий донат - 1 млн доларів США. Всі мегазбори – це всього лише 24, 68% від надходжень. Щоденно обробляємо сотні заявок від військових та цивільних. Наразі вдалося виконати лише 44% від загальної кількості отриманих заявок. Тому продовжуємо працювати, зустрічаємося представниками інших країн, міжнародних організацій. Залучаємо кошти, а разом з тим розповідаємо світу про силу українського громадянського суспільства і феномен нашого волонтерського руху», - сказав Притула.






Сергій Притула презентував чотири напрямки діяльності благодійного фонду / Фото: Анастасія Смольєнко, Укрінформ














































Він також презентував чотири напрямки діяльності, на які зараз спрямовані зусилля волонтерів та всієї команди. Зокрема, з лютого 2022 року закуплено та передано на фронт 7 284 дрони, 193 бортів, 243 БПЛА-камікадзе, 3 409 FPV- дронів, 1 427 транспортних засобів, 33 броньовані машини Land Rover Snatch, 111 броньованих гусеничних броньовиків, 60 надувних човнів, 5 катерів Galaxy Trindent 8.
Окрім мілітарного вектора, фонд займається гуманітарними проектами та швидко реагує на виклики в суспільстві, зокрема, закупівлю генераторів, медичного обладнання, Старлінків для відновлення зв’язку у громадах, формування медичних бригад на деокупованих територіях, облаштування укриттів у закладах освіти, для ВПО встановлюють модульні будинки NEST.
Фонд Притули також активно розвиває обласні Центри готовності цивільних, налагодив партнерство з військовою школою «Боривітер». У 80 осередках 17 областей країни інструктаж для цивільних громадян проводять інструктори з військовим досвідом. Програма навчань поєднує понад 35 тем. Від психологічної підготовки, вивчення основ тактичної медицини, стрілецької справи до специфіки сучасної розвідки на основі відкритих даних за методикою ОSINT. Участь у тренінгах взяли понад 32 тисячі цивільних громадян.
Сергій Притула під час зустрічі наголосив, що важливим є кожен донат, а особливо українським військовим допомагає бізнес.
«Середній розмір внеску від підприємців становить понад 88 тисяч гривень. За час роботи команди фонду опрацьовано сотні партнерств. Все, що можливо купити в Україні, ми купуємо в нас, адже дуже важливо, щоб кошти донорів фонду також працювали на економіку нашої держави», - додав Притула.
Підсумовуючи мегазбори очільник фонду назвав наймасштабніші проекти, які вдалося реалізувати - це «Народні байрактари», «Супутник», «На помсту», «Народні спартани», «Можем павтаріть», «Виявляємо-знищуємо» та «Дістанемо ворога всюди».
Як повідомляв Укрінформ, під час панельної дискусії на щорічному форумі «Re:Open Zakarpattia-2023» засновник благодійного фонду Сергій Притула зазначив, що волонтери все частіше стають аніматорами, щоб переконати людей задонатити. Роль волонтера змінюється не тільки змістовно, але й за формою: якщо у лютому 2022-го починали з донатів за замовчуванням, то тепер доводиться переконати людей задонатити.