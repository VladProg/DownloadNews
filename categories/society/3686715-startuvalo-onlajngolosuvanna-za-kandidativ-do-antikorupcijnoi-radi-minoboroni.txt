На платформі Національного агентства з питань запобігання корупції у п'ятницю, 24 березня, розпочалося відкрите онлайн-голосування за кандидатів до антикорупційної ради Міністерства оборони України.

Як передає Укрінформ, про це Міністерство оборони повідомляє у Телеграмі.
“У п'ятницю, 24 березня, з 8:00 на платформі Національного агентства з питань запобігання корупції стартувало відкрите загальнонаціональне онлайн-голосування за майбутніх членів громадської антикорупційної ради при Міністерстві оборони України. Віддати свій голос за бажаного кандидата можуть усі бажаючі українці”, - ідеться в повідомленні.
Голосування відбудеться за посиланням і триватиме до 20.00. З інформацією про всіх претендентів можна ознайомитися за цим лінком.
Як повідомляв Укрінформ, при Міноборони працюватиме громадська антикорупційна рада. За результатами голосування з-поміж 29 кандидатів буде обрано 15 членів ради строком на один рік.
Громадська антикорупційна рада створюється для активнішої участі громадськості у забезпеченні оцінки корупційних ризиків у МОУ та формування відповідних антикорупційних заходів.