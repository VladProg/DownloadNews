Помер головний редактор «Селянської газети», багаторічний голова Харківської обласної організації Національної спілки журналістів України Олександр Голуб.

Про це у Фейсбуці повідомив голова Національної спілки журналістів України Сергій Томіленко, передає Укрінформ.

«Правління Національної спілки журналістів України з глибоким сумом сповіщає про смерть відомого журналіста, Заслуженого журналіста України, головного редактора «Селянської газети», багаторічного голови Харківської обласної організації Національної спілки журналістів України - Голуба Олександра Олександровича», - написав Томіленко.
Він зазначив, що актив НСЖУ висловлює щирі співчуття рідним та близьким померлого, який останні тижні провів у лікарні, боровся з наслідками раптової хвороби – інсультом. Голуб близько до серця сприймав воєнні події, чинив інформаційний спротив окупантам, надзвичайно переживав закордонну розлуку із родиною, додав Томіленко.
Він процитував промову Голуба, яка нікого не залишає байдужим: «Дуже хочеться пожити у цивілізованому суспільстві, і не десь у Канаді, США чи Австралії, у яких давно оселились українці, а тут, на рідній землі, де ще не все гаразд із порядністю влади, соціальною справедливістю, демократією і свободою слова. Та де ви бачили, щоб усе це давалося людям без активного відстоювання своїх прав, без чесної громадської дискусії і називання речей своїми іменами? Саме у цьому я і вбачаю місце для прикладення творчих сил порядними журналістами. Мені страшенно не подобається українське прислів’я «Танцюй, враже, як пан скаже», яке стало девізом для багатьох моїх колег…», - казав свого часу Голуб.
Олександр Голуб народився 9 січня 1955 року та був випускником Харківського державного педагогічного інституту ім. Сковороди, вчителем української мови та літератури, а у 1987 році здобув фах журналіста.
Голуб працював учителем Красноградської СШ №3, кореспондентом, заввідділом Красноградської райгазети, редактором Нововодолазької райгазети, кореспондентом, редактором харківської обласної газети «Панорама», головним редактором республіканського «Сільського журналу». Із 1992 р. - головний редактор республіканської «Селянської газети». Він був депутатом Харківської обласної ради трьох скликань (1998-2010 р.р.); головою правління Харківської обласної організації НСЖУ (з 2006 р.); Заслуженим журналістом України (2004 р.); делегатом з’їздів НСЖУ, членом правління Спілки журналістів.