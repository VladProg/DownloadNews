Унаслідок російських обстрілів повністю зруйновані майже 150 шкіл, ще близько 900 пошкоджені.

Про це розповіла дружина Президента Олена Зеленська в інтерв’ю суспільно-політичному телешоу 60 Minutes, передає Укрінформ.
“Велика кількість шкіл зруйнована повністю. Близько 150 шкіл просто немає, їх не можна поновити. Близько 900 шкіл понівечені, там також не можна навчатися”, - зазначила вона.
Перша леді нагадала, що раніше в Україні було 15 тис. шкіл, нині залишається близько 12 тис., із яких у 3,5 тис. шкіл є необхідні укриття і здійснюється очне навчання, у 3,5 тис. - тільки онлайн, а в деякій частині шкіл застосовується змішана форма навчання.

Також дружина Президента зауважила, що кілька десятків тисяч українських дітей зараз за кордоном, але Україна намагається налагодити процес їхньої адаптації і навчання, щоб вони ходили до місцевих шкіл і долучалися до онлайн-навчання у своїх українських школах.
“Першокласники — перше, що вони дізнаються в школі цього року, це те, де знаходиться бомбосховище, як туди потрапити, як діяти у випадку повітряної тривоги. Це не те, чого ми маємо вчити дітей у першому класі. Це дійсно страшно. Авжеж, ми будемо боротися, ми не здамо своїх дітей, ми боротимемося за їхнє навчання”, - підкреслила Зеленська.
Як повідомлялося, станом на 7 жовтня війська російської федерації вбили в Україні уже 418 дітей та ще 789 дітям завдали поранень.