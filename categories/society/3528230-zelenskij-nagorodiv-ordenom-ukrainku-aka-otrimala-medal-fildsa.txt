Президент Володимир Зеленський відзначив математика, завідувача кафедри теорії чисел Федеральної політехнічної школи Лозанни Марину В’язовську орденом «За заслуги» І ступеня.

Відповідний указ №496/2022 опублікований на сайті глави держави, повідомляє Укрінформ.
«Нагородити орденом «За заслуги» І ступеня В’язовську Марину Сергіївну — українського математика, завідувача кафедри теорії чисел Федеральної політехнічної школи Лозанни (Швейцарська Конфедерація)», - ідеться в документі.
Зазначається, що орден присвоєно «за визначний особистий внесок у розвиток світової науки, популяризацію вітчизняної математичної школи, зміцнення авторитету Української держави».
Як повідомлялося, Міжнародний конгрес математиків (МКМ) оголосив українку Марину В'язовську одним із лауреатів найпрестижнішої математичної нагороди - Філдсівської премії -2022 року (медаль Філдса).
Медаль Філдса — нагорода, яка надається двом, трьом або чотирьом математикам на Міжнародному конгресі математиків, який проводиться під егідою Міжнародного математичного союзу раз на чотири роки. Ця медаль вважається найпрестижнішою відзнакою в математиці і надається молодим математикам, яким менше сорока років, за значний вклад у науку. Сума нагороди становить 15 000 канадських доларів. Засновником премії був канадський математик Джон Чарлз Філдс.