Уповноважений Верховної Ради з прав людини Дмитро Лубінець не бачить нічого поганого в ініціативі створення благодійного календаря з відвертими фотографіями журналісток "5 каналу" для збору коштів на ЗСУ.

Про це він сказав під час преспідходу на міжнародній конференції "Права людини у темні часи", передає кореспондент Укрінформу.
"Я бачив деякі фотографії з цього календаря. Я, наприклад, не бачу нічого поганого у подібній ініціативі. Я не думав, що когось може образити календар, який виданий на підтримку ЗСУ", - заявив омбудсмен.
Як сказав Лубінець, він вітає будь-які подібні благодійні ініціативи, що направлені на підтримку українських військовослужбовців.
За його словами, що якщо людині особисто не подобається, що вона бачить на календарі, то вона може просто не дивитися на нього, а знайти інший спосіб підтримати ЗСУ, якщо вона хоче це зробити.
"Тому моя думка щодо цього, що це взагалі не може в принципі нікого ображати і щось порушувати в нашій державі", - зазначив Лубінець.
Відповідаючи на запитання про те, що одна з ГО направила звернення щодо цієї ситуації до офісу омбудсмена, Лубінець заявив, що він наразі не знає, чи це звернення офіційно надійшло до них. Він уточнив, що принаймні він це звернення особисто ще не бачив.
Як повідомлялося, “5 канал” у День Збройних сил України 6 грудня випустив календар із фотографіями оголених журналісток, назвавши це акцією на підтримку армії – кошти з продажу пообіцяли спрямувати на рації для військових.
У медіа та правозахисних колах проєкт "5 каналу" сприйняли неоднозначно. Окремі організації різко розкритикували його. Зокрема, ГО "Жінки в медіа" опублікували відкритий лист, у якому "категорично засуджують" ініціативу каналу як "сповнену дискримінаційних і сексистських наративів". Підписанти звернулися, зокрема, до уповноваженого Верховної Ради з прав людини та Комісії з журналістської етики, щоб вони "дали оцінку законності й етичності" дій "5 каналу".