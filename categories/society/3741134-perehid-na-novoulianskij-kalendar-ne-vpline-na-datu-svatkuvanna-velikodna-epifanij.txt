Затвердження ПЦУ новоюліанського календаря не вплине на дату святкування Великодня, оскільки православний та католицький світи мають різні пасхалії.

Про це заявив митрополит Київський і всієї Русі Епіфаній на брифінгу за результатами Помісного собору ПЦУ, повідомляє кореспондент Укрінформу.
"Цей календар не стосується пасхалії, тому що у православних і католиків вона різна. І є відповідна комісія, створена від православних і католиків, яка розглядає це питання тривалий час, щоби спільно святкувати Великдень. Але ми дотримуємося тієї пасхалії, яка є у помісних православних церквах", - сказав Епіфаній.
Він підкреслив, що подібні рішення можуть ухвалити "лише на рівні православних і католиків".
Митрополит зазначив, що впровадженням новоюліанського календаря ПЦУ узгодила календар свят із державою, тож церква святкуватиме Покрову 1 жовтня та Різдво 25 грудня. Інші свята, за його словами, надалі будуть поступово адаптовуватися й переноситися.
"Завтра ми будемо востаннє святкувати день святого рівноапостольного князя Володимира, день Хрещення Русі-України й День Державності. Згідно з новим стилем це свято також перенесене (на 15 липня - ред.)", - додав предстоятель ПЦУ.
Як повідомляв Укрінформ, Помісний Собор ПЦУ, що відбувся у Софії Київській, схвалив перехід на новоюліанський календар з нового церковного року, що розпочнеться 1 вересня.