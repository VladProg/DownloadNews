Поліція Київської області передала кримінальне провадження щодо безвісного зникнення торік журналіста агентства "УНІАН" Дмитра Хилюка до Головного управління Служби безпеки України в місті Києві та Київській області.

Про це йдеться у відповіді слідчого управління Головного управління Нацполіції в Київській області на інформаційний запит Укрінформу.
“Матеріали кримінального провадження за фактом безвісного зникнення Дмитра Хилюка для подальшого здійснення досудового розслідування 13.04.2022 передано до слідчого управління ГУ СБУ в м. Києві та Київській області”, - сказано у відповіді.
Як повідомлялося, російські загарбники викрали Дмитра Хилюка 3 березня 2022 року в його рідному селі Козаровичі Київської області. Понад рік він незаконно утримується у російській в'язниці.
Національна спілка журналістів України вимагає від РФ звільнити Хилюка.
17 травня Медіагрупа “1+1 media” звернулася до міжнародної професійної спільноти та правозахисних комʼюніті з проханням посприяти визволенню з російського полону журналіста УНІАН Дмитра Хилюка.
Уповноважений Верховної Ради із прав людини Дмитро Лубінець заявив, що тримає на контролі питання щодо визволення з полону Хилюка.