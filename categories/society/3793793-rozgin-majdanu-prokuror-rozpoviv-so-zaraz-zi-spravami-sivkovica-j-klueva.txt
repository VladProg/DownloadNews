За розгін студентського Майдану 30 листопада 2013 року правоохоронці притягнули до кримінальної відповідальності шістьох колишніх високопосадовців, двох керівників правоохоронних органів і 39 “беркутівців”.

Про це розповів в інтерв’ю Укрінформу прокурор у “справах Майдану” Іван Бабенко.
“...що стосується безпосередньо розгону студентського Майдану 30 листопада, то ми притягнули до кримінальної відповідальності 47 осіб, з яких 6 - це високопосадовці, 2 керівників правоохоронних органів і 39 безпосередніх виконавців - працівників спецпідрозділу “Беркут” при Управлінні МВС у місті Києві”, - сказав він.
За словами прокурора, відносно 7 правоохоронців суди ухвалили 5 обвинувальних вироків, а двох звільнили від кримінальної відповідальності.
Як повідомив прокурор Бабенко, загалом до суду направили 27 обвинувальних актів відносно 39-ти фігурантів справ. У судах слухаються справи колишнього заступника секретаря РНБО Сівковича, ексочільника КМДА Попова.
Водночас у справах стосовно інших високопосадовців — секретаря РНБО Клюєва, колишнього керівника столичної міліції Коряка, його заступника Федчука, колишнього командира київського спецпідрозділу “Беркут” Кусюка проводяться досудові розслідування. Вони перебувають у розшуку, відповідно слідство буде йти по процедурі заочного судочинства, зазначив Бабенко.
Загалом, за його словами, розслідування подій 30 листопада 2013 року здебільшого завершене. Але ще триває слідство стосовно колишніх високопосадовців - організаторів вчинення злочинів на шкоду суверенітету і державної цілісності України. Це тісно пов’язано з “російським слідом” у подіях Майдану.
Нагадаємо, у ніч з 29 на 30 листопада 2013 року на Майдані Незалежності відбувся силовий розгін спецпідрозділом “Беркут” студентів, які протестували проти рішення уряду зупинити підготовку до Угоди про асоціацію з Євросоюзом. На Майдані Незалежності тієї листопадової ночі перебувало до 400 протестувальників. У результаті наступу силовиків десятки людей були жорстоко побиті, серед них багато студентів, чимало з них приїхали з інших областей України. У МВС розгін протестувальників пояснювали провокаціями з їхнього боку.
За даними правоохоронців, за результатами тих злочинних дій було витіснено за межі площі більше 300 осіб, загалом були побиті 84 особи, з них 17 студентів.
У листопаді 2015 року у Генпрокуратурі повідомили, що розгін ативістів 30 листопада 2013 року ініціював особисто екс-президент Віктор Янукович, організували його екс-голова МВС Віталій Захарченко та тодішній секретар РНБО Андрій Клюєв.