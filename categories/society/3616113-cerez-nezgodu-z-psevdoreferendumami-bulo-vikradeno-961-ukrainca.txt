За час проведення псевдореферендумів на всіх тимчасово окупованих територіях росіянами було незаконно затримано 961 людину, незгодну з їх проведенням.

Про це заявив директор «Інституту стратегічних досліджень та безпеки» Павло Лисянський під час пресконференції в Укрінформі на тему: «Політичні злочини рф. Презентація аналітичних звітів».
«З початку повномасштабної війни на окупованих територіях різними способами окупанти збирали списки людей, переписували персональні дані і передавали в російській центрвиборчком для проведення псевдореферендумів», - розповів Лисянський.
Він презентував аналітичний звіт «Проведення псевдорефередумів» і наголосив, що на всіх тимчасово окупованих територіях за час проведення псевдореферендумів (з 2014 року) росіянами було незаконно затримано 961 людину.

«Це було масово. Деяких людей відпустили, а з деякими ми досі не можемо зв’язатися. Ті люди, які відмовлялися та ігнорували референдум, - до них приходили зі зброєю і забирали. Так само викрадали тих, хто критикував дії окупантів і членів так званих виборчих комісій. Зокрема, на Херсонщині людей змушувати під дулами автоматів йти на фейкові дільниці», - зазначив експерт.
Він також розповів про створення окупаційних ЗМІ та про пропагандистські газети, які друкувалися багатотисячними тиражами і завозилися переважно в Криму і Ростову-на-Дону.
«Ми повинні ідентифікувати кожну людину, яка була залучена до цього процесу. Презентація цих звітів фіксує злочини проти України, а також зберігає історичну пам’ять для науковців та політологів, які колись будуть досліджувати ті політичні процеси, що відбулися під час окупації на захоплених територіях. Це важливо, бо сьогодні російська федерація все це перекручує», - наголосив Лисянський.

Експерт переконаний, що всі, хто брав участь і сприяв проведенню незаконних референдумів, понесуть кримінальну відповідальність.
Він визнає, що всіх посадити на лаву підсудних буде складно, але приклад визволених територій Донбасу в 2014 році показав, що навіть рядові учасники псевдокомісій затримувалися на підконтрольній Україні території, коли приїжджали до родичів чи, наприклад, виїздили отримувати пенсії – і отримували реальні терміни покарання.
Як повідомляв Укрінформ, експерти вважають, що кожен російський науковець чи політолог, що готував підґрунтя для російської агресії проти України, має бути визнаний як злочинець.