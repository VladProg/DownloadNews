Голова Верховного суду Всеволод Князєв наголошує, що всі рішення “судів”, які приймаються на захоплених територіях, є нікчемними, а щодо колаборантів відкриваються кримінальні провадження.

Про це Князєв заявив в інтерв’ю Укрінформу.
“Їхні рішення нікчемні. Як тільки ця ситуація виникла, я звернувся з листом до міністра юстиції, в якому просив не реєструвати рішення судів, які прийняті на окупованих територіях. Міністерству юстиції було надано список судів, які припинили свою діяльність”, - зазначив голова ВС.
Тому, за його словами, всі рішення, які винесені після 24 лютого на цих територіях, вони будуть прийматися державними реєстраторами і нотаріусами тільки за умови підтвердження внесення їх до Єдиного державного реєстру судових рішень, визнання їх Україною на підставі відповідних довідок Державної судової адміністрації. Все інше нотаріусами і державними реєстраторами прийматися не буде.
Щодо випадків співпраці окремих українських суддів з російськими загарбниками голова ВС зазначив, що “на сьогоднішній день, на жаль, такі окремі випадки, що судді вступають в колаборацію, є”. Але, наголосив він, “абсолютна більшість суддів, майже всі судді, за винятком окремих зрадників, виявили бажання перевестися на підконтрольну територію України”.
Зараз, за словами голови ВС, відбувається процес переведення цих суддів з окупованих територій в інші суди, які знаходяться на територіях, що контролюються українською владою.
“Щодо тих суддів, які не бажають цього робити або відкрито вступили в колаборацію, звичайно, відкриваються кримінальні провадження. Вони б мали бути відсторонені від здійснення правосуддя, але проблема упирається в те, що Вища рада правосуддя на сьогоднішній день не функціонує. А це – конституційні повноваження Вищої ради правосуддя, які не можна передати нікому без внесення змін до Конституції, а цього неможливо зробити в період воєнного стану. Це означає, що питання про звільнення їх з роботи, відсторонення від роботи і все інше – на сьогоднішній день ніхто вирішити не може”, - сказав Князєв.
Водночас, за його словами, важко визначити, хто відмовився, а хто — не відмовився переводитися із захоплених територій. “Бо є такі ситуації, що суддя подав заяву на переведення, але, наприклад, з Херсона він фізично не може виїхати. Бо як тільки на блокпосту дізнаються, що він — суддя, і, ймовірно, розглядав справи проти сепаратистів і проти окупантів (а таких суддів у нас багато), то таких суддів і заарештовують, і вбивають. У нас є, на жаль, випадки, коли наші судді з Маріуполя були заарештовані й утримуються в тюрмах так званих “л/днр” саме за те, що свого часу вони судили сепаратистів та окупантів”, - зазначив голова Верховного суду.
Як повідомлялося, 24 лютого росія розпочала повномасштабне вторгнення в Україну, чим продовжила військову агресію, що триває з 2014 року. Війська рф проводять масовані бомбардування та обстріли українських міст і сіл, розв’язали масовий терор проти цивільного населення на тимчасово захоплених територіях.