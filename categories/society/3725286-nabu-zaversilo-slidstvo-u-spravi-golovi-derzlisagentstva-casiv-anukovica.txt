Національне антикорупційне бюро завершило слідство у справі стосовно колишнього голови Державного агентства лісових ресурсів, який налагодив схему з отримання неправомірної вигоди за експорт деревини.

Про це повідомляють пресслужби НАБУ і САП, передає Укрінформ.
“19 червня 2023 року прокурор САП прийняв рішення про завершення досудового розслідування у справі стосовно колишнього голови Державного агентства лісових ресурсів України, якого підозрюють у вимаганні та одержанні неправомірної вигоди у розмірі 3,7 млн доларів та 10,8 млн євро, що за курсом НБУ на момент скоєння злочину становить 141,3 млн грн. На сьогодні детективам НАБУ надано доручення відкрити матеріали справи стороні захисту на ознайомлення”, - йдеться у повідомленні.
Як зазначається, у ході слідства було з’ясовано, що у період з лютого 2011 року по лютий 2014 року колишній голова ДАЛРУ та його дружина за пособництва директора товариства шляхом вимагання від низки іноземних компаній одержали неправомірну вигоду на загальну суму 3,7 млн доларів та 10,8 млн євро за пролонгацію контрактів на поставку (експорт) деревини.
Ці кошти надходили на спеціально відкриті рахунки, в тому числі і на ім’я підприємця. Після чого легалізовувались під виглядом проведення законних операцій.
Зараз експосадовець і його дружина перебувають на території рф і стосовно них здійснювалось спеціальне досудове розслідування.
Водночас 14 лютого цього року вироком ВАКС було засуджено до 10 років позбавлення волі колишнього директора приватного товариства – пособника колишнього голови ДАЛРУ.
Крім того, суд застосував спецконфіскацію на 1,441 млн доларів та 1,220 млн євро, які розміщені на рахунках дружини ексочільника ДАЛРУ у Швейцарії.
Як повідомляв Укрінформ, 26 травня 2016 року Генпрокуратура повідомила про підозру ексочільнику ДАЛРУ Віктору Сівцю та його дружині Марині Журавльовій. Їм інкримінували налагодження схеми, коли іноземні покупці деревини у період з 2011-го по 2014 рік оплачували так звані маркетингові послуги за отримання необхідних обсягів продукції.
У ГПУ стверджували, що підозрювані отримали таким чином хабарів на 140 млн грн, які легалізували за допомогою офшорних компаній.
Також 31 травня 2016 року була арештована елітна нерухомість, яка належить родині Сівця.