Українці обрали у застосунку "Дія" нову назву для Південної залізниці. Найбільше користувачів проголосували за назву "Харківська".

Як передає Укрінформ, про це віцепрем'єр-міністр – міністр з питань цифрової трансформації Михайло Федоров повідомив у Телеграмі.
"До опитування доєдналися понад 860,4 тисячі користувачів. Більшість із них підтримали варіант Харківська залізниця — 335,6 тисячі голосів", - зазначив Федоров.

Він подякував українцям за активність.
"Це допомагає нам розбудовувати електронну демократію. Щоб думка кожного українця враховувалася під час ухвалення рішень у країні", - наголосив Федоров.
Як повідомляв Укрінформ, українці вже придбали через "Дію" пів мільйона військових облігацій.