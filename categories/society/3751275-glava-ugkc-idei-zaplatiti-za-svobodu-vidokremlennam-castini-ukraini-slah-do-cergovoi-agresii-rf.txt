Ідеї заплатити за свободу і незалежність відокремленням якоїсь частини української території є шляхом для чергової агресії ворога.

Про це заявив глава Української греко-католицької церкви, Блаженніший Святослав, передає Укрінформ з посиланням на пресслужбу УГКЦ.

Глава УГКЦ зауважив, що вільна, незалежна Україна є запорукою миру не тільки для її жителів, а й для всього Європейського континенту. За його словами, вона є індикатором справжності міжнародного права, еталоном того, що світ має керуватися силою права, а не правом сильного.
Блаженніший Святослав зазначив, що цього тижня в Україні відзначають дві важливі духовні події: десятиліття освячення Патріаршого собору в Києві та День Незалежності України.
За його словами, «святкуючи 32-гу річницю Незалежності України, у новітніх історичних обставинах, ми починаємо глибше розуміти, що таке свобода, що означає бути вільною людиною і що для того, щоб український народ мав право на існування, він потребує своєї держави».
«Бути вільним означає не тільки не підлягати іноземному гніту чи пануванню. Замало бути вільним від чогось або когось, навіть коли йдеться про свободу від гріха. Треба бути вільним для чогось. Ми відчуваємо, що найвищою формою свободи є любов як самопожертва задля Бога і ближнього. Особливим елементом нашої християнської любові до Батьківщини в умовах війни є автентичний християнський патріотизм», - заявив Блаженніший Святослав.
Він наголосив, що сьогодні українці заново відкривають й утверджують таку рису Української незалежної держави, як соборність.
«Упродовж століть Україна була розшматована між різними імперіями, які завжди хотіли привласнити собі якийсь шматок її території. Проте наша Батьківщина може бути собою лише у своїй соборності. Тому ми не торгуємо нашими територіями», - заявив глава УГКЦ.
Він додав, що ідеї заплатити за свободу і незалежність відокремленням якоїсь частини української території для заспокоєння апетитів російського нападника - це не лише небезпечна утопія, а шлях для чергової агресії ворога та заохочення його продовжувати нас вбивати.
Блаженніший Святослав також закликав «пам’ятати і шанувати всіх наших попередників, які віддали життя за свободу Батьківщини, але особливо молитися за тих, хто сьогодні виборює ціною власного життя право на життя, свободу та незалежну державу на полі бою з російським окупантом».
Як повідомляв Укрінформ, Папа Франциск наприкінці недільної зустрічі з паломниками висловив занепокоєння ситуацією в Нігері, закликавши молитися за всі народи, що страждають від насильства та війн, окремо він закликав молитися за Україну.