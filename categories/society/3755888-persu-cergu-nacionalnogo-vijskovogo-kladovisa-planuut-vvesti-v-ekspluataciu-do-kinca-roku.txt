Першу чергу Національного військового меморіального кладовища заплановано ввести в експлуатацію до кінця 2023 року.

Про це повідомляє пресслужба Міністерства у справах ветеранів, передає Укрінформ.
“Будівництво меморіалу буде розбите на кілька черг. Ми ставимо собі за мету у першій черзі побудувати сектор традиційних поховань, колумбарій, площу, де буде відбуватися прощання з нашими Воїнами, і необхідні споруди для організації поховань. І після введення в експлуатацію першої черги – починаємо поховання, щоб не чекати до повного завершення робіт. Ставимо перед собою амбітні плани – здати в експлуатацію першу чергу до кінця цього року”, – сказав перший заступник міністра у справах ветеранів Олександр Порхун.
Він зазначив, що військове меморіальне кладовище – це масштабний проєкт, подібних якому за часів незалежності України ніхто не будував. Проте, за його словами, Мінветеранів залучить всі можливі ресурси для пришвидшення будівництва.
Державним бюджетом України у 2023 році передбачено 65,4 млн гривень на будівництво Національного військового меморіального кладовища. Всі виконавці робіт з проєктування і будівництва будуть визначені через Prozorro.
Наразі вже оголошено процедуру торгів на розробку ескізного проєкту Національного військового меморіального кладовища. Усі бажаючі проєктувальники, які мають відповідну кваліфікацію, можуть взяти участь у цих торгах.
Як повідомляв Укрінформ, перший заступник міністра у справах ветеранів Олександр Порхун заявив, що будівництво Національного військового меморіального кладовища розпочнеться у листопаді на земельній ділянці розміром майже 270 гектарів на території Гатненської сільської територіальної громади Фастівського району Київської області.
19 серпня Прем'єр-міністр Денис Шмигаль наголосив, що уряд прискорить терміни проєктування Національного військового меморіального кладовища на території Гатненської громади Фастівського району Київської області.
Верховна Рада у травні 2022 року ухвалила закон про створення Національного військового меморіального кладовища.
20 квітня 2023 року Київська міська рада виділила під створення військового кладовища земельну діяльну в Биківні – місцевості на території Деснянського району столиці між Броварським проспектом і вулицею Бобринецькою.
У Національному історико-меморіальному заповіднику "Биківнянські могили" заявили, що побудувати військове меморіальне кладовище в Биківні у стислі терміни неможливо. Ділянка, визначена під кладовище, потребує ретельних археологічних досліджень з пошуковими та ексгумаційними роботами.