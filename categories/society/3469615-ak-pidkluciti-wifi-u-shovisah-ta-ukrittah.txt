У Центрі протидії дезінформації при Раді національної безпеки та оборони України нагадали, яким чином можна під'єднатись до інтернету в бомбосховищах та укриттях.

Як передає Укрінформ, про це ЦПД повідомляє у Телеграмі.
Компанія “Воля” разом із “Дата Груп” підключають Wi-Fi і ТБ у Києві чи Київській області у сховищах та укриттях. Для цього треба звернутися за електронною поштою ukrytia@volia.com або залишити заявку на платформі.

Компанія “Київстар” забезпечує підключення Wi-Fi по всій Україні. Щоб підключити WI-FI в укритті, слід звернутись із запитом на електронну адресу wifi@kyivstar.net, вказавши контакти та адресу підключення. Протягом кількох днів технічний спеціаліст компанії зв'яжеться щодо підключення.
“Загалом “Київстар” вже підключив понад 830 бомбосховищ та укриттів в 38 містах України, але готовий надавати послугу в кожному з 124 населених пунктів, де є мережа “Домашній Інтернет” від Київстар”, - нагадали у ЦПД.
Усі послуги надаються безкоштовно.
Як повідомляв Укрінформ, українські мобільні оператори відновили зв'язок у низці населених пунктів Київської та Чернігівської областей, постраждалих від російських загарбників. Зокрема інженери Vodafone забезпечили зв’язком села Абрамовичі, Бабинці, Пилиповичі на Київщині. Також додаткова базова станція запрацювала у Гостомелі.