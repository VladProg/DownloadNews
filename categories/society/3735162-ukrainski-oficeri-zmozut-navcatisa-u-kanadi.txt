Українські курсанти-офіцери цього літа зможуть безкоштовно прослухати тритижневий навчальний курс у канадському військовому навчальному закладі.

Як передає Укрінформ, про це повідомили в офісі прем’єр-міністра Канади.
“Цього літа Королівський військовий коледж Сейнт-Жан прийме курсантів-офіцерів з України на інтенсивну тритижневу навчальну програму, розроблену у партнерстві з НАТО в рамках Програми вдосконалення військової освіти”, - йдеться у повідомленні.
Зазначається, що в основу навчальної програми буде покладено тренування, яке канадські військові вже надають українським захисникам у трьох європейських країнах.
Як повідомлялося, у рамках операції UNIFIER канадські військовослужбовці з 2015-го року навчили навичок сучасного бою понад 35 тис. українських військових. Після початку повномасштабного російського вторгнення канадські інструктори покинули територію України, однак за кілька місяців навчання було відновлено у Великій Британії, Польщі та Латвії.