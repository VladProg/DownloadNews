Військовим збором нe оподатковуватимуть доходи військовослужбовців на період їх безпосередньої участі у відсічі і стримуванні збройної агресії російської федерації.

Про це повідомляє Міноборони, передає Укрінформ.
Кабінет Міністрів урегулював питання підтвердження статусу осіб, які беруть безпосередню участь у бойових діях в умовах воєнного стану щодо відсічі і стримування збройної агресії рф для застосування пільги з оподаткування військовим збором.
Відповідні зміни до постанови уряду від 30 грудня 2015 р. № 1161 на виконання Закону України «Про внесення змін до Податкового кодексу України щодо особливостей оподаткування військовим збором грошового забезпечення військовослужбовців та інших осіб, які беруть безпосередню участь у бойових діях в умовах воєнного стану» були внесені 17 березня, йдеться у повідомленні.
У новій редакції постанови тепер визначено підстави для здійснення застосування пільги з оподаткування військовим збором грошового забезпечення осіб, які беруть безпосередню участь у бойових діях в умовах воєнного стану щодо відсічі і стримування збройної агресії росії. А саме: витяги (копії) з наказів командирів (начальників) про виплату додаткової винагороди, що передбачена законодавством для осіб, які беруть безпосередню участь у зазначених заходах.
Як повідомлялося, 1 лютого 2023 року набув чинності новий порядок виплат додаткової грошової винагороди військовослужбовцям Сил оборони України та співробітникам системи МВС. У постанові Кабінету Міністрів 28 лютого 2022 року № 168 зазначено: додаткову грошову винагороду 30 тисяч та 100 тисяч гривень військовослужбовцям виплачуватимуть по-новому. Виплати залежатимуть від того, чи перебуває військовий у тилу чи безпосередньо в зоні проведення бойових дій.
Фото: Міноборони