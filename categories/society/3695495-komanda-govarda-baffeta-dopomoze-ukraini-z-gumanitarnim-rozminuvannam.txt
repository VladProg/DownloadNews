Команда американського інвестора Говарда Баффета долучиться до гуманітарного розмінування територій України.

Як передає Укрінформ, про це під час зустрічі домовились перший віцепрем’єр-міністр – міністр економіки України Юлія Свириденко та американський інвестор Говард Баффет, повідомляє пресслужба міністерства.
«Ми розуміємо, що процес розмінування українських земель розтягнеться на роки. Тому уряд намагається максимально пришвидшити його. Ми домовились про участь команди Говарда Баффета в довгостроковому проєкті з гуманітарного розмінування наших земель. Інноваційні розробки для цієї задачі вже в роботі», - заявила Свириденко.
Вона нагадала, що фундація Баффета має в цьому досвід, адже багато років веде подібні проєкти в Колумбії.
Під час зустрічі Баффет заявив, що його фундація готова працювати разом з українським урядом і підтримувати урядові проєкти, щоб суттєво пришвидшити гуманітарне розмінування. У межах співпраці він пообіцяв провести закупівлі машин для розмінування, задіяти в цьому процесі такі інноваційні рішення, як спеціальні дрони для розмінування.
За його словами, він готовий допомагати притягнути росію до відповідальності за злочини, які завдали збитків українському аграрному сектору. Вже кілька відповідних позовів були направлені до міжнародного суду.
Свириденко повідомила, що Міністерство економіки України запустило спеціальний проєкт, щоб напрацювати методологію і масштабувати новітню дронотехнологію задля пришвидшення розмінування.
«Говард Баффет буде брати активну участь в питанні пришвидшення розмінування України, а також задіє свої контакти та можливості, аби знайти однодумців у світі, які б долучились до питання гуманітарного розмінування», - зазначила вона.
Як повідомлялося, План першочергового розмінування передбачає гуманітарне розмінування Дніпропетровської, Запорізької, Київської, Миколаївської, Сумської, Харківської, Херсонської, Чернігівської, Черкаської областей.
Фото: me.gov.ua