У Сумах обрали запобіжний захід жінці, яка передала ворогу координати, за якими було завдано ворожого удару по місту 7 вересня. Крім цього, вона вербувала пособників, які за грошову винагороду збирали інформацію військового характеру.

Про це повідомляється на сайті обласної прокуратури, передає Укрінформ.
“За клопотанням слідчого та прокурора Сумської обласної прокуратури рішенням суду 8 вересня 2023 року обрано запобіжний захід у вигляді тримання під вартою без права на заставу на 60 діб жінці, яка підозрюється в підбурюванні до державної зради, вчиненій в умовах воєнного стану, та наданні агресору інформації про розміщення військових формувань (ч. 4 ст. 27/ч. 2 ст. 111, ч. 3 ст. 114-2 КК України)”, - йдеться в повідомленні.
За даними прокуратури, 55-річна уродженка Російської Федерації, яка тривалий час живе в Сумах, була завербована головним управлінням генштабу збройних сил Росії, та з початку повномасштабного вторгнення збирала і передавала інформацію оборонного характеру.
Зокрема, вона повідомляла ворогу про наявність техніки та особового складу, надсилаючи детальний опис об’єктів та їх точні координати. Саме за інформацією цієї жінки ворог завдав кілька прицільних ударів безпілотниками по Сумщині, у тому числі 7 вересня 2023 року.
Крім цього, підозрювана підшукувала серед своїх знайомих проросійських осіб, які б за грошову винагороду також збирали інформацію військового характеру з метою її передачі російським спецслужбам.
Як повідомляв Укрінформ, Служба безпеки України затримала інформаторку, яка передавала росіянам дані про місця базування Сил оборони у прикордонних із РФ районах Сумської області.