Колишньому одеському воєнкому повідомили про підозру за фактом незаконного збагачення. За даними слідства, з початку повномасштабного вторгнення члени його родини придбали в Іспанії майно та нерухомість на суму 151 млн грн.

Як передає Укрінформ, про це Офіс генерального прокурора повідомляє у Телеграмі.
За процесуального керівництва прокурорів Спеціалізованої прокуратури у сфері оборони Південного регіону колишньому керівнику Одеського обласного територіального центру комплектування та соціальної підтримки повідомлено про підозру за фактами незаконного збагачення, нез’явлення на службу та ухилення від військової служби (ст. 368-5, ч. 5 ст. 407, ч. 4 ст. 409 Кримінального кодексу України).
«За даними слідства, в період дії воєнного стану члени родини підозрюваного, за його дорученням, придбали автомобілі преміумкласу та нерухоме майно у Королівстві Іспанія на загальну суму понад 151 млн грн. При цьому офіційний спільний дохід родини не покриває цих витрат», - ідеться у повідомленні.
Окрім того, на початку грудня 2022 року підозрюваний, бувши військовою службовою особою, яка відповідає за мобілізацію в регіоні, виписавшись з військового шпиталю, більш ніж два тижні не з’являвся на військову службу без поважних причин.
Надалі, в другій половині грудня 2022 року, посадовець, за відсутності визначеного для нього Міністерством охорони здоров’я закордонного лікування, шляхом обману виїхав за межі країни. Разом з членами родини він майже місяць перебував в Республіці Молдова, Туреччині на Сейшельських островах та в Королівстві Іспанія.
Наразі вирішується питання про оголошення підозрюваного в розшук та здійснення приводу з метою розгляду клопотання про обрання запобіжного заходу у виді тримання під вартою.
Як повідомлялося, за даними ЗМІ, родина начальника одеського військкомату Євгена Борисова під час повномасштабної війни придбала на іспанському узбережжі нерухомості та автівок на мільйони доларів. Про це свідчать витяги з іспанського реєстру, хоча сам Борисов заявляє, що не в курсі, чи є у його сім'ї майно в Іспанії.
Президент на засіданні Ставки доручив звільнити одеського військкома і перевірити інших очільників військкоматів.
Прем'єр-міністр Денис Шмигаль заявив, що буде утворено державну комісію на чолі із першим заступником міністра оборони, з правоохоронним блоком, із представником НАЗК, яка перевірить діяльність та майновий стан усіх військкомів та їхніх заступників.
Наразі Борисов звільнений із займаної посади, а його роботу виконує штатний заступник.
Фото: armyinform.com.ua