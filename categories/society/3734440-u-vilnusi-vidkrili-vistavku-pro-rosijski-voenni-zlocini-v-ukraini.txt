У Вільнюсі, де 11-12 липня проходить саміт НАТО, розпочала роботу виставка Russian War Crimes ("Російські воєнні злочини").

Про це Укрінформу повідомили в Офісі Президента.
На відкритті виставки керівник ОП Андрій Єрмак закликав використовувати українську Формулу миру як дороговказ для відновлення міжнародного миру.
"Концепція справедливості проста: винні мають бути покарані, а завдані збитки — відшкодовані, повторення злочинів має бути унеможливлене", — сказав він.
Єрмак підкреслив, що агресія Росії доведена не тільки страшними цифрами, відеосюжетами та фотографіями безневинно вбитих і закатованих українців, розбомблених українських міст і об'єктів критичної інфраструктури, а це факт, констатований в численних міжнародних рішеннях і резолюціях.
Очільник ОП нагадав, що цей агресор майже всю історію свого існування присвятив підкоренню та знищенню України.
Він наголосив, що створення спеціального міжнародного трибуналу для розслідування злочину агресії росії проти України було б найважливішим кроком вперед на шляху до зупинення безкарності.
“Я закликаю вас підтримати Україну в цьому питанні і негайно розпочати пошук шляхів для руху вперед. Ми повинні діяти колективно, щоб захистити не тільки життя українських дітей і матерів, які є потенційними, ні в чому не винними жертвами чергових російських бомбардувань мирних міст, а й захистити норми, що лежать в основі нашої спільної світової безпеки, і притягнути до відповідальності тих, хто їх порушує”, — зауважив керівник ОП.






У Вільнюсі відкрили виставку про російські воєнні злочини в Україні / Фото: Фонд Віктора Пінчука


































Прем'єр-міністр України Денис Шмигаль поінформував на церемонії відкриття, що Україна зареєструвала 113 000 російських злочинів, від початку повномасштабного вторгнення росії в Україну було вбито щонайменше 10 500 цивільних осіб.
"Ми маємо разом, скоординовано і послідовно розробити механізм притягнення агресора до відповідальності. Ми вже це робимо — нашою відповіддю є створення спеціального міжнародного трибуналу, який притягне до відповідальності вище політичне керівництво росії. Мир неможливий без справедливості. А справедливість неможлива без відповідальності тих, хто розв'язав цю страшну війну", - підкреслив глава уряду.
Своєю чергою спікер Сейму Литовської Республіки Вікторія Чміліте-Нільсен заявила, що потрібно зробити так, щоб після 500 днів війни вона не перетворилася просто на стрічку новин, за котрою можуть залишитися непоміченими людські страждання.
«Усі ми маємо об'єднати наші зусилля для досягнення справедливості. А справедливість дуже важлива. Коли Україна переможе, мир має бути справедливим, а це означає, що воєнні злочинці мають бути притягнуті до відповідальності", - переконана очільниця Сейму.
Вона додала: "Ще одним важливим елементом справедливості є те, що ми повинні пересвідчитися, що в майбутній архітектурі міжнародних відносин жодна країна не зможе поводитися так, як Росія, яка протягом багатьох років випробовувала межі толерантності, безкарно використовуючи три ключові елементи — залежність Заходу, ядерний шантаж та ілюзії, які були дуже комфортними для західного світу".
Виставка розпочала роботу 10 липня. Її організацію забезпечили Фонд Віктора Пінчука та PinchukArtCentre у партнерстві з Офісом Президента та посольством України в Литві.
Як повідомлялося, у Вільнюсі 11-12 липня відбувається саміт НАТО. У вівторок до литовської столиці прибув Президент Володимир Зеленський.