Міністерство соціально політики створило новий інструмент протидії домашньому насильству – дашборд «гарячих ліній» спеціалізованих центрів надання допомоги.

Про це повідомила пресслужба міністерства у Фейсбуці, передає Укрінформ.
«Сьогодні представляємо новий інструмент, який допоможе вдосконалити протидію домашньому насильству в Україні – дашборд «гарячих ліній». Такий важливий інструмент – це ще один крок у напрямку покращення безпеки та підтримки тих, хто переживає важкі моменти», - йдеться в повідомленні.
На інформаційній панелі зібрані контакти наявних «гарячих ліній» спеціалізованих центрів та служб в територіальних громадах та регіонах, які надають послуги постраждалим від домашнього насилля.
Як повідомляв Укрінформ, упродовж восьми місяців 2023 року правоохоронці зареєстрували понад 192 тисячі заяв щодо домашнього насильства. За весь минулий рік до поліції надійшло 244 тисячі таких заяв.