Керівник Офісу Президента України Андрій Єрмак провів телефонну розмову з державним секретарем Святого престолу кардиналом П’єтро Пароліном, обговорили питання повернення депортованих Росією українських дітей.

Про це повідомляється на сайті Президента, передає Укрінформ.
"Андрій Єрмак і П’єтро Паролін обговорили ініціативу Президента Володимира Зеленського Bring Kids Back UA, підтриману вже багатьма країнами. Вона є одним із невід’ємних елементів концепції реалізації Української формули миру, зокрема пункту щодо повернення депортованих дітей та звільнення цивільних заручників і військовополонених", - йдеться у повідомленні.
Керівник Офісу глави держави запросив представників Святого престолу взяти участь у першому засіданні міжнародної коаліції країн за повернення депортованих до РФ українських дітей, що відбудеться 8 грудня в Києві.
Єрмак висловив Ватикану вдячність за участь його представника в зустрічі радників із питань національної безпеки та політичних радників на Мальті.
Він також відзначив згоду кардинала Пароліна очолити урочисте служіння в одній із найбільших церков Риму Сант-Андреа-делла-Валле цього четверга з нагоди 90-х роковин однієї з найбільших трагедій в історії України – Голодомору-геноциду 1932–1933 років.
За його словами, це неабиякий знак близькості з боку Апостольської столиці та готовності й надалі підтримувати Україну в її священній боротьбі за свободу і гідність.
«Україна однозначно сприймає цей факт як важливий сигнал для світової спільноти, яка, так само як і Ватикан, має визнати цю трагедію злочинним актом Геноциду з боку тоталітарного радянсько-російського режиму», – зазначив Єрмак.
Як повідомляв Укрінформ, державний секретар Святого престолу кардинал П’єтр Паролін у своєму відеозверненні до учасників наради, присвяченій мирному планові Президента Володимира Зеленського та досягненню миру в Україні, що відбувалася на Мальті, висловив підтримку у розв'язанні гуманітарних питань та готовність продовжувати зусилля, спрямовані на полегшення страждань українського народу та повернення в'язнів і дітей в Україну.
Фото: ОП