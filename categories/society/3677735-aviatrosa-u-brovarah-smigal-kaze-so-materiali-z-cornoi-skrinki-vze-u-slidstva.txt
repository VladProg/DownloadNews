На місці авіакатастрофи в Броварах знайшли чорну скриньку. Її розшифрували у Франції, а матеріали вже передали слідству.

Про це сказав Прем'єр-міністр України Денис Шмигаль на пресконференції у Києві, повідомляє кореспондент Укрінформу.
“Для мене особисто це велика трагедія. Я втратив друзів у цій катастрофі. На жаль, загинули і люди, які були, відповідно, в цьому місці, в цей час, діти. Продовжується розслідування. Чорна скринька була знайдена, була відправлена до Франції для відповідної розшифровки. Дані отримані, вони є у слідства. Слідство триває, я так само, як і ви, хочу дочекатися результатів і побачити аргументовані відповіді на ряд питань”, - сказав Шмигаль, відповідаючи на запитання, чи є вже якісь деталі розслідування та чи знайшли чорну скриньку на місці трагедії.
Також він додав, що поки що не має публічної інформації, яку б міг озвучити з цього приводу.
“Я так само, як і ви, чекаю результатів слідства. Думаю, що вони будуть десь найближчим часом. Там дійсно вже велика робота пророблена, тобто є дуже такі ясні результати технічного стану гелікоптера, є всі матеріали з чорної скриньки, вони збережені, якісні. Тобто слідство далі опрацьовує вже деталі й думаю, що найближчим часом отримаємо результат”, - сказав Прем’єр-міністр.
Як повідомлялося, 18 січня 2023 року в Броварах поряд із дитсадком та житловою багатоповерхівкою впав гелікоптер ДСНС, на борту якого перебували міністр внутрішніх справ Денис Монастирський і ще дев'ятеро осіб, зокрема перший заступник міністра Євгеній Єнін, державний секретар МВС Юрій Лубкович, провідний інспектор Департаменту комунікації МВС Микола Анацький та ін.
Загалом унаслідок катастрофи загинуло 14 осіб, у тому числі дитина.