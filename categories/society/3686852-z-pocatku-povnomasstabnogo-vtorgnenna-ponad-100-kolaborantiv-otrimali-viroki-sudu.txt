Служба безпеки України повністю володіє картиною того, що відбувається на тимчасово окупованих територіях, володіє даними колаборантів і вже понад 100 з них отримали вироки суду.

Про це сказав у коментарі Укрінформу речник СБУ Артем Дехтяренко.
«Знаємо імена, прізвища та інші установчі дані колаборантів і підкреслюємо, що на кожного з них чекає відповідальність», - підкреслив речник.
Він повідомив, що із 24 лютого 2022 року слідчі СБУ розслідували понад 1400 проваджень за статтею 111 Кримінального кодексу України (державна зрада). У цьому злочині підозрюються загалом більш як 700 осіб і щодо понад 100 із них уже маємо вироки суду.
Крім того, після початку повномасштабного вторгнення співробітники Служби викрили більш як 600 російських агентів, які мали дестабілізувати ситуацію зсередини. "Фактично можна констатувати: СБУ переграла російські ФСБ та ГРУ, які робили ставку на своїх агентів всередині України", - підкреслив речник.
Як повідомляв Укрінформ, організатора катівень на Херсонщині Сергія Москаленка ліквідовано днями на тимчасово захопленій території. Москаленко був мешканцем Нової Каховки та власником місцевої охоронної фірми. Під час окупації пішов на співпрацю з росіянами та отримав посаду так званого начальника СІЗО, де над полоненими українцями вчиняли нелюдські тортури.