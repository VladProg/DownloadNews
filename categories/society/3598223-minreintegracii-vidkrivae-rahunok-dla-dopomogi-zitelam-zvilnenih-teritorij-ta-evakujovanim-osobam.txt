Міністерство з питань реінтеграції тимчасово окупованих територій відкриває рахунок для допомоги жителям звільнених територій та евакуйованим особам.

Як передає Укрінформ, про це Мінреінтеграції повідомляє у Телеграмі.
Надання грошової та гуманітарної допомоги евакуйованим українцям і жителям звільнених територій відбуватиметься завдяки коштам, що надходитимуть на гуманітарний рахунок Мінреінтеграції, відкритий у Національному банку.
"Постанову, яка забезпечує створення такого рахунку, сьогодні було прийнято на засіданні уряду. На нього зможуть надходити кошти донорів", - ідеться у повідомленні.

За рішенням комісії, що буде створена при Мінреінтеграції, кошти на закупівлю харчів, одягу, ліків, а також на евакуацію громадян та облаштування місць їх компактного розміщення будуть за потреби передаватись обласним військовим адміністраціям.
Постанова набере чинності 1 листопада.
Як повідомляв Укрінформ, у рамках обов’язкової евакуації громадяни України отримують кеш-підтримку від уряду у розмірі 2200 грн на людину.
Фото: CTK Photo