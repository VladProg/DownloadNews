Україна 19 квітня отримала від Світового банку $88,6 млн на відшкодування витрат, здійснених урядом України для виплат академічних та соціальних стипендій.

Як передає Укрінформ, про це повідомляє пресслужба Міністерства фінансів України.
Зазначається, що ці кошти були надані банком в рамках проєкту «Удосконалення вищої освіти в Україні заради результатів», що виконується Міністерством освіти і науки України.
У березні 2022 року Світовий банк схвалив реструктуризацію цього проєкту. До його структури було додано компонент 5 «Підтримка академічних стипендій, що надаються Міністерством освіти та науки, а також соціальних стипендій, що надаються Міністерством соціальної політики для студентів закладів вищої освіти».
Зазначені кошти вже надійшли у загальний фонд державного бюджету України.
Як повідомляв Укрінформ, за словами міністра фінансів України Сергія Марченка, Україна, станом на 7 квітня, отримала близько 3 млрд доларів фінансової допомоги від партнерів.