У застосунку та на порталі "Дія" зареєстровано 256 тисяч заяв про пошкоджене майно внаслідок повномасштабного вторгнення росії.

Як повідомляє кореспондент Укрінформу, про це розповів віцепрем'єр-міністр - міністр цифрової трансформації України Михайло Федоров під час конференції “Цифрова відбудова України”.
"На сьогодні уже 256 тисяч заяв подали українці. З них 90% подано через застосунок і 10% - через портал ("Дія" - авт.)", - сказав він.
Федоров додав, що мова йде про пошкодження 17,5 млн квадратних метрів.
Як повідомляв Укрінформ, 26 березня уряд прийняв постанову про збір, обробку та облік інформації про пошкоджене та знищене нерухоме майно внаслідок бойових дій, терористичних актів, диверсій, спричинених військовою агресією російської федерації.