Міністерство цифрової трансформації запускає у застосунку «Дія» нове опитування, яке дозволить українцям обрати нову назву для Південно-Західної залізниці.

Про це повідомляє Укрінформ із посиланням на пресслужбу Мінцифри.
«Укрзалізниця розпочинає програму «Залізна українізація», щоб повністю позбутися російського минулого і будь-яких зв’язків із країною-агресором. Один із перших етапів — перейменування Південно-Західної залізниці», - йдеться в повідомленні.
Зазначається, що кожен українець може вибрати один із чотирьох варіантів майбутньої назви: Київська залізниця; Столична залізниця; Центральна залізниця; Північна залізниця.
Опитування в Дії триватиме з 3 до 10 березня. Для того, щоб до нього долучитись, необхідно: авторизуватись у застосунку, обрати «Послуги», а потім – «Опитування».
Як повідомлялось, УЗ розпочинає масштабну кампанію з українізації залізниці. В її межах будуть перейменовані станції та змінена мова написів у поїздах і нумерація кілометражу.