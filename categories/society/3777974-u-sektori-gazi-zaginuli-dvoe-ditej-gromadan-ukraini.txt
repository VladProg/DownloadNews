Міністерство закордонних справ підтвердило загибель двох українських дітей у секторі Гази, їхні особи встановлені.

Про це Укрінформу повідомив речник МЗС Олег Ніколенко.
«МЗС України підтверджує загибель в секторі Гази двох українських дітей 2014 та 2017 років народження. Їхні особи встановлені», – зазначив він.
Речник МЗС висловив співчуття батькам загиблих дітей і поінформував, що Представництво України в м. Рамалла з'ясовує всі обставини трагедії та підтримує зв'язок із родичами.
Раніше про загибель двох дітей-громадян України в місті Газа 24 жовтня внаслідок ракетного обстрілу повідомив керівник відділення Посольства України при Палестинській національній адміністрації Максим Тьокін.
Як повідомлялося, 19 жовтня у секторі Гази загинула громадянка України.
Вранці 7 жовтня палестинське ісламістське угруповання ХАМАС розпочало атаку на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення, включаючи дітей. Внаслідок цієї атаки загинули понад 1400 ізраїльтян, сотні людей бойовики захопили у заручники. Ізраїль офіційно оголосив стан війни та мобілізував 300 тис. резервістів для відповіді на терористичну атаку і вторгнення ХАМАСу та почав знищувати військові об’єкти цього руху.
Ізраїльські військові в ніч на 13 жовтня попередили ООН, що все населення Гази на північ від Ваді Газа має переселитися до південної частини протягом наступних 24 годин. У згаданому регіоні проживають близько 1,1 млн людей. Наразі виїзд людей із цього регіону триває. Бойовики ХАМАС чинять перешкоди для евакуації мирного населення.
США, ЄС, Україна та низка інших держав засудили атаки по Ізраїлю.
Фото: АА