В Україні за останні сім днів понад 2 тисячі аптек забезпечували хворих інсуліном.

Як передає Укрінформ, про це інформує Національна служба здоров’я України у Фейсбуці.
“В Україні 2161 аптека відпустила інсуліни за останні 7 днів. Це втричі більше, ніж було протягом останніх тижнів”, - ідеться в повідомленні.
Зазначається, що відпуск інсулінів відновлюють аптеки, які перебували в зоні бойових дій та поряд із нею.
Найбільше аптек відновили відпуск інсулінів у Чернігівській області – протягом семи днів препарати відпустили 80 аптек.
За інформацією НСЗУ, найбільше аптек відпустили інсуліни протягом останнього тижня в таких областях: Дніпропетровська – 238, Львівська – 203, Полтавська – 146, Одеська – 129, Івано-Франківська – 117, Харківська – 113, Київська – 105, а також у Києві – 166.
Зазначається, що впізнати аптеку, яка відпускає інсуліни за програмою реімбурсацій, можна за позначкою “Доступні ліки. + Інсуліни”. Можна також зателефонувати до контактцентру НСЗУ 16-77 - оператори підкажуть адресу і контакти найближчої аптеки.
У НСЗУ наголошують, що всі інсулінозалежні зможуть отримати інсулін без доплати.
“Це стосується всіх 47 препаратів, що внесені в Реєстр лікарських засобів, які підлягають реімбурсації. НСЗУ відшкодує аптекам повну вартість відпущеного інсуліну”, - ідеться в повідомленні.
Також повідомляється, що у період воєнного стану рецепт на інсулін може виписати будь-який сімейний лікар, терапевт чи педіатр, незалежно від того, укладена з ним декларація чи ні (відповідно до плану лікування, складеного ендокринологом), та ендокринолог.
Також у НСЗУ нагадують, що під час воєнного стану лікар може виписати як електронний, так і паперовий рецепт.
Якщо лікар має доступ до електронної системи охорони здоров’я - він створить електронний рецепт, і його номер та код підтвердження надійде на телефон пацієнту, а в разі відсутності доступу до електронної системи охорони здоров’я лікар випише паперовий рецепт, поставивши свій підпис та печатку.
Також уточнюється, що в самому рецепті лікар може вказувати не торгову назву препарату, а тип інсуліну.
Як повідомлялося, у Міністерстві охорони здоров’я поінформували, що препарати інсуліну надходять в Україну та розподіляються по регіонах безперебійно.