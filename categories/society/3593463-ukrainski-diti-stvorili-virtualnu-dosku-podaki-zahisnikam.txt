Наймолодші українці 14 жовтня підготували слова вдячності та підтримки захисникам та захисницям, які щоденно боронять Україну.

Як повідомляє Укрінформ із посиланням на сайт МОН, вони створили віртуальну дошку подяки військовим України, на яку понад тисячу охочих надіслали свої малюнки та вірші.

«Сьогодні для кожного українця особливий день. Під Покровом Пресвятої Богородиці завжди вшановували захисників і захисниць України. Наші воїни повсякчас оберігають незалежність України. І сьогодні, коли рф здійснює повномасштабні воєнні дії на території Української держави, наші захисники і захисниці продовжують непохитно і гідно обороняти Батьківщину. Цю найбільшу і найщирішу листівку ми адресуємо нашим звитяжцям, які є прикладом хоробрості, мужності, незламності і сили для дітей і дорослих. Вдячний захисникам і захисницям за те, що наші діти та молодь мають змогу навчатися і розвиватися, а ми, дорослі, – продовжувати працювати та допомагати нашим ЗСУ», – зазначив міністр освіти і науки Сергій Шкарлет.


Діти підготували малюнки та відеозвернення, залишили прості, але щирі слова подяки з усіх куточків України, зокрема з тимчасово окупованих територій. Найбільша листівка України передана до Генерального штабу ЗСУ та Міністерства оборони.

«У жорстоких боях, під сталевим дощем ворожих снарядів Збройні сили України творять світову історію. Ми обрали шлях воїнів, щоб захистити наших дітей. Дякую за підтримку і довіру. Разом до Перемоги!», – зазначив Головнокомандувач Збройних сил України Валерій Залужний.
Як повідомлялося, День захисників і захисниць України – державне свято, що відзначається 14 жовтня. Започатковано 14 жовтня 2014 року президентським указом з назвою “День захисника України”. 14 липня 2021 року Верховна Рада перейменувала свято на День захисників і захисниць України.