Дружина Президента Олена Зеленська показала, як українці співають у столичній підземці під час ракетного обстрілу.

Перша леді опублікувала відео з київського бомбосховища, де люди виконують українські пісні, передає Укрінформ.

"Українці співають у бомбосховищі, на яке знову перетворилося київське метро. Після всіх випробувань сьогоднішнього ранку. Після варварських російських обстрілів столиці, Дніпра, Запоріжжя, Хмельниччини, Львова, Вінниці, Франківщини, Запоріжжя, Сумщини, Харківщини, Житомирщини, Кіровоградщини. Перед нашими очима тепер діра в «грудях» запорізької багатоповерхівки й вирва на місці дитячого майданчика в Києві. Але – українці співають", - підкреслила Зеленська.
Вона розповіла, що саме в цьому відео для неї дуже багато про українських людей.
Дружина Президента зауважила, що ми маємо справу з терористом росією, яка, як завжди, хоче лише руйнувати й лякати. За її словами, це звичайна терористична тактика, росіяни воюють, щоб паплюжити.
Водночас перша леді зауважила, що українці воюють, щоб захистити та врятувати найдорожче.
"Тож українці співають під вогнем, бо не бояться. Українці співають, бо на їхньому боці правда. Українці співають, бо перемагають, і знають про це ", - переконана Зеленська.
Як повідомляв Укрінформ, російські війська вранці 10 жовтня здійснили ракетні атаки на українські міста. Загалом по території України було випущено 84 ракети. Загинули 11 людей, 64 - зазнали травм.