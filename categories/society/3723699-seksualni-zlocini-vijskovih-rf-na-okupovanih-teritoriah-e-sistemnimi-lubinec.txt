Російські військовослужбовці вчиняють злочини сексуального насильства над українцями на всіх тимчасово окупованих територіях, це є системою, яку у ворожій армії підтримують.

Про це сказав уповноважений Верховної Ради з прав людини Дмитро Лубінець під час виступу на заході «Діємо на користь постраждалих», присвяченого Міжнародному дню боротьби з сексуальним насильством в умовах конфлікту, повідомляє кореспондент Укрінформу.
«Те, що ми фіксуємо: злочини сексуального насильства, пов’язані з конфліктом, російські військовослужбовці вчиняють на всій тимчасово окупованій території України. Це – система, система залякування цивільного населення, і російські військові це використовують! Там (у російському війську – ред.) точно ніхто нікого не зупиняє, навпаки, ми фіксуємо факти, коли це підтримується», - сказав омбудсмен.
Водночас він зауважив, що офіційно зафіксовано не так багато фактів сексуального насильства росіян над українцями, бо люди не хочуть про це відкрито говорити, а держава не тиснутиме.
«Для Української держави важливо захистити права жертви. Ми ніколи не будемо тиснути на людину. Для нас важливо людині допомогти, її врятувати, психологічно реабілітувати, медично її підтримати… правоохоронні органи не тиснутимуть на людину, щоб вона писала якусь заяву, щоб відкривати провадження, людина сама повинна до цього прийти», - пояснив Лубінець.
Крім того, за його словами, в українському суспільстві ще досі побутує думка, яку потрібно викорінювати, що нібито жертва може бути сама винною у тому, що з нею сталося.
«Коли приїжджаємо у звільнені населені пункти, до нас масово надходить інформація, що російські військові вчиняли злочини сексуального характеру, але коли починаємо шукати саме жертв, вони роблять усе, щоб про них ніхто не дізнався, а якщо дізнаються, вони просять, щоб ця інформація нікому не надавалася», - підкреслив уповноважений ВР.
Лубінець розповів, що з 2014 року в Україні фіксують злочини сексуального насилля росіян проти українських жінок, чоловіків і дітей, найменшій офіційно зафіксованій жертві, за його даними, 4 роки.
Він наголосив, що міжнародні організації, які мали би допомогти, такі як ООН, МКЧХ та інші, не роблять того, щоб мали б.
«Коли навіть ми надаємо постійній моніторинговій місії ООН в Україні факти, які дуже хочемо побачити у звітах, на жаль, ми цього не бачимо. У нас існує глобальна проблема – криза міжнародних інституцій», - зазначив омбудсмен.
Як повідомлялося, в Україні створено 11 центрів допомоги постраждалим від сексуального насилля, наразі триває робота над відкриттям таких центрів за кордоном.
19 червня - Міжнародний день боротьби з сексуальним насильством в умовах конфлікту.