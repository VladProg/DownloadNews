Упродовж шести місяців 2023 року на соціальні виплати з державного бюджету було спрямовано 230,5 млрд грн, з яких 135,9 млрд грн – на пенсійні виплати.

Про це повідомляє пресслужба Міністерства фінансів, передає Укрінформ.
«У січні – червні 2023 року із держбюджету на соцвиплати було спрямовано 230,5 млрд грн, зокрема у червні – 35,8 млрд грн», - йдеться в повідомленні.
За інформацією Мінфіну, 135,9 млрд грн (у червні - 22,7 млрд грн) було спрямовано на фінансове забезпечення виплати пенсій, надбавок та підвищень до пенсій, призначених за пенсійними програмами, та дефіциту коштів Пенсійного фонду.

На соціальний захист громадян, які потрапили у складні життєві обставини, було направлено 52 млрд грн, із них у червні - 8,9 млрд грн.
Окрім того, на підтримку малозабезпечених сімей та надання пільг і житлових субсидій громадянам з бюджету виділено 29,3 млрд грн, із них у червні - 1,9 млрд грн.
Ще 12,2 млрд грн (у червні - 2,1 млрд грн) спрямовано на соціальний захист дітей та сім’ї та 1,1 млрд грн (у червні 0,2 млрд грн) – на соціальний захист осіб з інвалідністю.
Як повідомлялося, упродовж шести місяців 2023 року Пенсійний фонд отримав 201,0 млрд грн надходжень від Єдиного соціального внеску, що на 12,6 млрд грн більше запланованого.