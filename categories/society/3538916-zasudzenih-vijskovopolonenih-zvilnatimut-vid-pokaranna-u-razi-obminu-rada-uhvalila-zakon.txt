Верховна Рада України ухвалила Закон «Про внесення змін до Кримінального, Кримінального процесуального та Кримінально-виконавчого кодексів України щодо врегулювання процедури обміну осіб як військовополонених».

Як передає Укрінформ, за відповідне рішення проголосували 293 народні депутати, повідомляється на сайті парламенту.
Документом вноситься низка змін до Кримінального, Кримінального процесуального та Кримінально-виконавчого кодексів України з метою забезпечення оперативного розв'язання питань щодо процедури обміну обвинувачених, засуджених осіб як військовополонених.
Згідно з пояснювальною запискою, Кримінальний кодекс України доповнюється новою статтею 841 «Звільнення від відбування покарання у зв’язку з прийняттям рішення про передачу засудженого для обміну як військовополоненого», якою передбачено звільнення від відбування покарання засудженого, щодо якого уповноваженим органом прийнято рішення про його передачу для обміну як військовополоненого та яким надано згоду на проведення такого обміну. У разі якщо обмін засудженого не відбувся, суд за клопотанням прокурора направляє такого засудженого для подальшого відбування призначеного раніше покарання.
Водночас змінами до Кримінального процесуального кодексу України (нова стаття 201-1 КПК) пропонується передбачити можливість скасування слідчим суддею за клопотанням прокурора запобіжного заходу підозрюваному, обвинуваченому, якщо уповноваженим органом прийнято рішення про передачу підозрюваного, обвинуваченого для обміну як військовополоненого.
У разі постановлення слідчим суддею, судом ухвали про скасування запобіжного заходу в порядку, передбаченому статтею 201-1 цього Кодексу, підозрюваний, обвинувачений повинен бути негайно звільнений та переданий під нагляд уповноваженого органу (частина шоста статті 202 КПК в редакції проекту).
Передбачається, що на підставі ухвали слідчого судді у кримінальному провадженні щодо злочинів, вчинених підозрюваним, відносно якого уповноваженим органом прийнято рішення про передачу для обміну як військовополоненого та такий обмін відбувся, здійснюватиметься спеціальне досудове розслідування.
При цьому судовий розгляд також може здійснюватися за відсутності обвинуваченого (in absentia), якщо відносно нього уповноваженим органом прийнято рішення про передачу для обміну як військовополоненого та такий обмін відбувся (зміни до статті 323 КПК). Передбачений також випадок, коли засуджений, який був звільнений судом від відбування покарання у зв’язку з прийняттям рішення уповноваженого органу про його передачу для обміну як військовополоненого, і обмін якого відбувся, до закінчення строків давності виконання обвинувального вироку знову буде затриманий на території України у зв’язку з його участю у бойових діях. У вказаному випадку суд направляє такого засудженого для відбування призначеного покарання.
Змінами до Кримінально-виконавчого кодексу України (до статті 152) передбачено в якості підстави для звільнення від відбування покарання «прийняття уповноваженим органом рішення про передачу особи для обміну як військовополоненого».
У разі прийняття судом рішення про передачу засудженого для обміну як військовополонених, така особа негайно (після отримання органом або установою виконання покарань відповідного рішення суду) звільняється від відбування покарання.
Як повідомлялося, 9 липня 2022 року Верховна Рада ухвалила в першому читанні законопроєкт “Про внесення змін до Кримінального, Кримінального процесуального та Кримінально-виконавчого кодексів України щодо врегулювання процедури обміну осіб як військовополонених" (реєстр. № 7436-Д).
24 лютого 2022 року російська федерація розпочала повномасштабне вторгнення в Україну, чим продовжила військову агресію, що триває з 2014 року.