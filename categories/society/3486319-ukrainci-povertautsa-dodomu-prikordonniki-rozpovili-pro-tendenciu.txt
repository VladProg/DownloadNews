Прикордонники фіксують стійку тенденцію щодо повернення з-за кордону українських тимчасових переселенців.

Про це повідомив речник Державної прикордонної служби Андрій Демченко на брифінгу у Медіацентрі Україна — Укрінформ.
«З моменту початку (повномасштабної) війни 24 лютого державний кордон України перетнуло майже 7 млн осіб. З них на виїзд з України було оформлено 4 млн 600 тис., більшість - наші співвітчизники. За цей час на в’їзд в Україну прослідувало майже 2 млн українців, і станом на зараз загальний пасажиропотік за добу в обидва боки становить 80-85 тис. осіб. Ще тиждень-півтора тому цей показник коливався на рівні 70-80 тисяч за добу. Тобто, ми бачимо певне зростання», - наголосив Демченко.
Він зазначив, що починаючи з 10 травня прикордонники щодня фіксують перевагу в’їзду в Україну над виїздом, і це може свідчити, що українці починають повертатися додому.
«Можна зробити припущення, що українці починають повертатися додому, особливо ті, які ще від початку повномасштабного вторгнення росії в Україну рятувалися, виїжджаючи за кордон. Раніше ми лише в окремі дні фіксували перевагу в'їзду над виїздом, і це було переважно перед якимись святами. Зараз це відбувається щодня», - зазначив речник ДПСУ.
Як повідомляв Укрінформ, кількість внутрішньо переміщених осіб в Україні перевищила 8 млн, водночас 2,7 млн осіб повернулися додому.
З 24 лютого триває повномасштабне російське вторгнення в Україну. Агресор знищує об'єкти інфраструктури, масовано обстрілює житлові райони українських міст і сіл із використанням артилерії, реактивних систем залпового вогню та балістичних ракет.