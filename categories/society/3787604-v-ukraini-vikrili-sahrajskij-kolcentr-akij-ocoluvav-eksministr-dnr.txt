Правоохоронці в результаті спецоперації, яка проводилась у в шести регіонах країни викрили шахрайський колцентр, який очолював колишній так званий "міністр закордонних справ "ДНР".

Як передає Укрінформ, про це повідомляє Національна поліція.
"Під виглядом співробітників служби безпеки провідних українських банків зловмисники телефонували громадянам, втручались в їхній мобільний банкінг та переказували гроші потерпілих на банківські рахунки підставних осіб, міжнародні криптовалютні біржі та рахунки азартних ігрових платформ", - ідеться у повідомленні.

Поліцейські встановлюють всіх потерпілих громадян, сума завданих збитків може перевищувати 100 мільйонів гривень.
В ході досудового розслідування слідчі поліції встановили, що організатором злочинної групи є житель тимчасово окупованої території Донецької області, який у квітні 2014 року обіймав посаду "міністра закордонних справ" так званої "Донецької народної республіки". Осередки його злочинного угруповання діяли в РФ, на тимчасово окупованих територіях Донецької та Луганської областей, а також в деяких інших регіонах України.

Працівники Головного слідчого управління та Департаментів карного розшуку Національної поліції України спільно з Кіберполіцією та працівниками управлінь карного розшуку ГУНП в Одеській, Дніпропетровській, Кіровоградській, Полтавській областях за силової підтримки спецпризначенців КОРД та ППОП здійснили масштабну операцію в шести регіонах країни, в ході якої було проведено 38 санкціонованих обшуків та задокументовано злочинну діяльність організованої злочинної̈ групи.
Встановлено, що група діяла на території України з серпня 2022 по листопад 2023 року.

За процесуального керівництва Офісу Генерального прокурора шести фігурантам повідомлено про підозру за шахрайство та крадіжки, вчинені організованою групою осіб (ч. 4 ст. 190 та ч. 5 ст. 185 Кримінального кодексу України).

Вручене клопотання про обрання запобіжного заходу у вигляді тримання під вартою чотирьом з них. Інші фігуранти, які переховуються за кордоном, оголошені в міжнародний розшук.
Досудове розслідування триває.
Як повідомляв Укрінформ, правоохоронці припинили незаконну діяльність злочинного угруповання, члени якого збагатилися на мільйон гривень, розміщуючи оголошення про продаж неіснуючих авто для потреб ЗСУ.