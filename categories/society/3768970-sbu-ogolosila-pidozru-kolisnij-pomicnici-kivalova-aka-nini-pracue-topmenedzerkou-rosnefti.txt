Служба безпеки України оголосила підозру колишній жительці Вінниці Тетяні Грабович, яка входить до складу топменеджменту центрального офісу російської державної нафтогазової компанії «Роснефть» та публічно підтримує збройну агресію РФ.

Як передає Укрінформ, про це повідомила СБУ.
За даними слідства, раніше підозрювана проживала у Вінниці та була помічницею колишного народного депутата і члена фракції «Партія регіонів» Сергія Ківалова. У 2014 році вона переїхала до Москви, де отримала російське громадянство та влаштувалася до одного з департаментів нафтового монополіста Росії.
На своїй посаді фігурантка відповідає за фінансування «Роснефтью» пропагандистських проєктів Кремля, спрямованих на поширення фейків про Україну.
У власному профілі в Інстаграм із мільйоном підписників Грабович заперечує існування України. Також жінка публікувала привітання з нагоди фейкових «плебісцитів» на тимчасово захоплених загарбниками українських територіях.
У грудні 2022 року підозрювана презентувала свою псевдоісторичну книжку, у якій повторює кремлівські наративи про нібито відсутність Української державності.
Експертизами підтверджено, що «твори» Грабович спрямовані на підтримку збройної агресії РФ та «відбілювання» воєнних злочинів країни-агресора.
Фігурантці інкримінується вчинення злочинів, передбачених наступними статтями Кримінального кодексу України:

ч. 2 ст. 109 (розповсюдження матеріалів із закликами до вчинення дій, метою яких є насильницька зміна чи повалення конституційного ладу або захоплення державної влади);
ч. 1 ст. 110 (розповсюдження матеріалів із закликами до вчинення умисних дій, метою яких є зміна меж території та державного кордону України на порушення порядку, встановленого Конституцією України);
ч. 6 ст. 111-1 (колабораційна діяльність);
ст. 436 (розповсюдження матеріалів із закликами до агресивної війни);
чч. 2, 3 ст. 436-2 (поширення матеріалів, у яких міститься заперечення збройної агресії рф проти України, розпочатої у 2014 році).

У зв'язку з перебуванням підозрюваної на території Росії комплексні заходи для притягнення її до відповідальності за злочини проти України тривають.
Як повідомляв Укрінформ, у вересні СБУ Служба оголосила підозру підсанкційному колаборанту Вадиму Первих – керівнику телерадіокомпанії «Крим».