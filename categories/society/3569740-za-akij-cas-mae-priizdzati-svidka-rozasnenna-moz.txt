У Міністерстві охорони здоров’я роз’яснили, за який час після виклику, має приїхати бригада швидкої (екстреної) медичної допомоги.

Як передає Укрінформ, про це повідомляє МОЗ.
Питання доїзду бригади екстреної (швидкої) медичної допомоги регулюється постановою Кабінету міністрів №1271 від 16 грудня 2020 року «Про норматив прибуття бригад екстреної (швидкої) медичної допомоги на місце події», нагадали у міністерстві.
Відповідно до неї, всі виклики, залежно від скарг пацієнта, поділяються на критичні – супроводжуються відсутністю або неефективним диханням, ознаками масивної кровотечі чи крововтрати, екстрені – супроводжуються порушенням свідомості, ознаками кровотечі, ознаками гострого коронарного синдрому, ознаками гострого мозкового інсульту, розладами дихання, неекстрені – пацієнт потребує оцінки стану здоров’я, проте його стан не є невідкладним, а відстрочення надання медичної допомоги не призведе до погіршення його стану, непрофільні – стан пацієнта не є невідкладним та не потребує надання медичної допомоги на місці.
«На критичний виклик бригади мають доїхати за 10 хвилин, на екстрений – за 20. На неекстрені або непрофільні виклики медики не виїжджають. Водночас у разі неекстрених звернень до пацієнта можуть направити медиків, але лише за умови, що є вільні бригади та немає доступу до отримання первинної медичної допомоги у сімейного лікаря. Щодо непрофільного, то пацієнта можуть проконсультувати за телефоном», - зауважили у МОЗ.

З огляду на обставини, які не залежать від організації системи надання екстреної медичної допомоги, допускається перевищення нормативу доїзду. До прикладу, йдеться про ускладнений дорожній рух, метеорологічні умови, сезонні особливості, епідеміологічна ситуація тощо.
«Разом з тим, в умовах воєнного стану у разі ведення активних бойових дій на території, з якої надійшов виклик, виїзд бригади буде відтермінований до припинення загрози», - додали у міністерстві.

Як повідомляв Укрінформ, на початку вересня Всесвітня організація охорони здоров'я передала Україні 11 автомобілів екстреної медичної допомоги; у передачі автівок, що відбулася на Львівщині, взяв участь міністр охорони здоров'я Віктор Ляшко.