Конкурсна комісія відібрала до основного складу 14 учасників для нової української експедиції в Антарктиду, її очолить один з найдосвідченіших українських полярників.

Як передає Укрінформ, про це Національний антарктичний науковий центр повідомляє у Фейсбуці.
“Повномасштабне вторгнення рф не має зупинити українську науку, зокрема, продовження неперервних досліджень на станції “Академік Вернадський” в Антарктиді. Деякі ряди вимірювань тут тривають з 1947 року, є найдовшими на континенті і мають надзвичайну цінність для світової науки. Тому НАНЦ готується до ротації зимівників 27-ї УАЕ, які майже рік працюють на станції. Їх має замінити команда 28-ї УАЕ (2023-2024 рр.), склад якої нині вже затверджено”, - йдеться у повідомленні.
Комісія відібрала до основного складу 14 учасників (до цього тривалий період їх було 12). Збільшення складу експедиції за рахунок науковців дозволяє виконувати більшу кількість досліджень на станції, зокрема в межах багатьох міжнародних проєктів, в яких бере участь Україна.
Серед 14 учасників – 9 вчених (по три на кожен напрям – геофізика, метеорологія, біологія), а також п'ятетро представників команди життєзабезпечення – лікар, кухар, дизеліст, механік і системний адміністратор.
У 28-й українській антарктичній експедиції однакова кількість досвідчених полярників і новачків. Таке співвідношення сприяє ефективній передачі досвіду зимування: проведення цілорічних наукових досліджень та забезпечення функціонування станції.
Очолює експедицію геофізик Богдан Гаврилюк, для якого це буде рекордна десята зимівля. Він був керівником 26-ї експедиції, яка після успішного виконання всіх завдань повернулася в Україну вже після початку повномасштабної війни навесні 2022 року. Прибувши додому, Гаврилюк одразу став на захист України, вступивши до лав Державної прикордонної служби. Дотепер він виконував завдання на півночі України, зокрема в Чернігівській області, а відтепер цілий рік забезпечуватиме роботу станції “Академік Вернадський”.
Ще одна особливість 28-ї експедиції полягає в тому, що в ній будуть троє учасників з попередньої, 27-ї УАЕ. Це вчені – біолог Сергій Глотов, геофізик Андрій Сопін і метеоролог Сергій Разумний.
Це вперше в історії українських антарктичних експедицій одразу троє учасників залишаються зимувати на другий рік.
Нова експедиція складається суто з чоловіків. У конкурсі цього року взяли участь лише п'ятеро жінок (торік кандидаток було 19), але вони не подолали всі етапи конкурсного відбору. Проте останні чотири роки жінки завжди входили до складу зимівель.
До складу 28-ї УАЕ входять керівник експедиції, геофізик Богдан Гаврилюк, біологи Сергій Глотов, Вадим Ткаченко та Тарас Перетятко, метеорологи Олександр Полудень, Дмитро Кричун та Сергій Разумний, геофізики Андрій Сопін, Андрій Олефір. До команди життєзабезпечення входять лікар Дмитро Мартиненко, кухар Андрій Бобров, системний механік Олександр Милашевський, дизеліст Сергій Попрієнко та системний адміністратор Сергій Салло.
Як повідомляв Укрінформ, український науково-дослідний криголам “Ноосфера” дістався антарктичної станції “Академік Вернадський” і став на якір неподалік острова Галіндез.
Фото facebook.com/AntarcticCenter