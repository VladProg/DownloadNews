Більшість онкоцентрів працюють у штатному режимі, а пацієнти з онкологією можуть отримувати медичну допомогу.

Як передає Укрінформ, про це повідомляє Національна служба здоров’я України у Телеграмі.
«Попри війну, більшість онкоцентрів працюють у штатному режимі. Пацієнти з онкологією можуть розраховувати на медичну допомогу в лікарнях, які продовжують працювати. Зокрема, медзаклади проводять хіміо- та радіотерапію, а також ургентні і планові операції. Пацієнти з онкологією, які переїхали в безпечніші регіони країни, можуть отримати медичну допомогу в найближчих онкологічних центрах. Направлення – необов’язкове», - йдеться в повідомленні.
Зазначається, що актуальна інформація про роботу онкоцентрів по всій країні та контактні телефони для пацієнтів розміщена тут.
У НСЗУ нагадали, що безоплатна допомога пацієнту з онкозахворюванням в межах Програми медичних гарантій включає: інструментальну та лабораторну діагностику; проведення хірургічного втручання в умовах стаціонару; проведення радіотерапії та хіміотерапії в стаціонарних та амбулаторних умовах; лікарські засоби з Національного переліку та ліки, що централізовано закуповуються за кошти державного бюджету; медичний догляд, перебування та харчування у стаціонарі.
Як повідомляв Укрінформ, 10 травня Кабінет Міністрів ухвалив постанову, що передбачає внесення змін до Порядку для забезпечення можливості Міністерства охорони здоров’я розподіляти товари і послуги в райони бойових дій.