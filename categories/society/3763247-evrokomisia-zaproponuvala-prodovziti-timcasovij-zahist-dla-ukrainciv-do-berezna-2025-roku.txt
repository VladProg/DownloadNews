Європейська комісія запропонувала продовжити тимчасовий захист для українців, які рятувалися в ЄС від російської агресії, до 3 березня 2025 року.

Про це йдеться у пресрелізі ЄК, передає Укрінформ.
«Сьогодні Європейська комісія пропонує продовжити тимчасовий захист для людей, які тікають від агресії Росії проти України, з 4 березня 2024 року до 3 березня 2025 року. Це забезпечить певність і підтримку для понад 4 мільйонів осіб, які користуються захистом у всьому ЄС», - йдеться у заяві.
Директива ЄС про тимчасовий захист, яка була активована, щоб прийняти мільйони біженців з України, від початку була розрахована на дію до березня 2024 року.
Комісія вважає, що причини для тимчасового захисту залишаються, і тому тимчасовий захист слід продовжити як необхідну відповідь на поточну нестабільну ситуацію, яка ще не сприяє безпечному та тривалому поверненню тих, хто користується тимчасовим захистом у ЄС.
Далі цю пропозицію комісії має затвердити Рада ЄС.
Як повідомлялося, з початку російського вторгнення ЄС надає Україні політичну, економічну, фінансову, військову та гуманітарну допомогу. Директива тимчасового захисту ЄС, що активована в інтересах громадян України, надає їм право на легальне перебування на території ЄС, на отримання базового пакета соціальних послуг та на працевлаштування.