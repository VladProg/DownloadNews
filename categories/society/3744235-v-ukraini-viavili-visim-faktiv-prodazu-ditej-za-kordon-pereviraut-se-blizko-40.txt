Українські правоохоронці виявили щонайменше вісім фактів продажу дітей за кордон під виглядом програми сурогатного материнства.

Як передає Укрінформ, про це в ефірі телемарафону «Єдині новини» повідомив речник ДПСУ Андрій Демченко.
«На даний момент відомо про вісім фактів переправлення дітей за кордон, один факт вдалося попередити. Минулого року разом зі співробітниками поліції наші військовослужбовці затримали деяких осіб, які якраз займалися підготовкою документів на виїзд дитини. І ще перевіряється близько 40 фактів незаконного переправлення дітей за кордон», - зазначив речник ДПСУ.
Він повідомив, що загалом оперативними співробітниками було виконано 137 ухвал на проведення негласних слідчо-розшукових дій, що дало змогу підтвердити функціонування такої злочинної організації. Було проведено близько 40 обшуків як у медичних центрах, так і в місцях перебування фігурантів та клієнтів, у результаті чого були вилучені речові докази.
Демченко додав, що на сьогодні 12 особам повідомлено про підозру, а п'ятьох затримано в межах норм чинного законодавства.
Як повідомляв Укрінформ, правоохоронці викрили злочинну організацію, учасники якої продавали немовлят за кордон під виглядом програми сурогатного материнства. До злочинної організації входили 12 осіб, із яких двоє - співорганізатори, 10 - учасники. Організатори схеми - це керівники медичних клінік, що надають послуги у сфері репродуктивної медицини на території Києва та Харкова.