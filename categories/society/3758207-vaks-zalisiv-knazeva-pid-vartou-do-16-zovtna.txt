Вищий антикорупційний суд продовжив термін тримання під вартою колишнього голови Верховного суду Всеволода Князєва до 16 жовтня з можливістю внесення 55 млн гривень застави.

Як передає Укрінформ, про це повідомив ВАКС.
«У середу, 6 вересня, слідчий суддя Вищого антикорупційного суду задовольнив клопотання детектива НАБУ та продовжив колишньому голові Верховного Суду строк дії запобіжного заходу у вигляді тримання під вартою у межах строку досудового розслідування, тобто – до 16 жовтня 2023 року.
Як альтернатива цьому запобіжному заходу, для підозрюваного залишається можливість внесення грошової застави у розмірі 55 000 000 грн», – ідеться у повідомленні.
У разі внесення застави підозрюваний буде звільнений з-під варти. У подальшому на нього покладатимуться наступні обов’язки:
носити електронний засіб контролю (браслет) та прибувати за кожною вимогою до слідчого, прокурора або суду;
не залишати населений пункт, де проживає, без дозволу слідчого (детектива), прокурора або суду та повідомляти їм про зміну свого місця проживання чи роботи;
утримуватися від спілкування з особами, указаними в ухвалі суду;
здати на зберігання до Головного управління Державної міграційної служби у м. Києві свій паспорт (паспорти) для виїзду за кордон й інші документи, що дають право на виїзд з України.
Як повідомляв Укрінформ, 15 травня Національне антикорупційне бюро України заявило про викриття масштабної корупції у Верховному суді України. Правоохоронці затримали чинного на той час голову ВС Всеволода Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.