У Дніпрі суд відправив поліцейського, який смертельно поранив чоловіка, під цілодобовий домашній арешт.


Про це повідомляє Радіо Свобода у Телеграмі, передає Укрінформ.
«Суд в Дніпрі обрав запобіжний захід патрульному, який смертельно поранив чоловіка - цілодобовий домашній арешт», - ідеться в повідомленні.
Як повідомлялося, 29 серпня двоє патрульних поліцейських зупинили автомобіль, у якому, зокрема, перебували і неповнолітні. На вимогу вийти з машини водій і пасажири відповіли відмовою. Правоохоронці стали силою витягати потерпілих із автомобіля й застосували газовий балончик. Один із поліцейських застосував під час бійки табельну зброю та здійснив три постріли у спину чоловіку. Той помер на місці.
Правоохоронця затримали, було розпочато досудове розслідування у кримінальному проваджені за фактами умисного вбивства та перевищення службових повноважень працівниками правоохоронного органу (ч. 1 ст. 115, ч. 3 ст. 365 ККУ).
У поліції заявили, що у четвер у Дніпрі було відкрито кримінальне провадження за фактом посягання на життя патрульних поліцейських. Такі дії передбачають позбавлення волі або довічне ув'язнення.