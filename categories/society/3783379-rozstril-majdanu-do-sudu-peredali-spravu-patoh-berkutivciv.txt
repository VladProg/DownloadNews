За масові розстріли активістів Революції гідності в лютому 2014 року на вулиці Інститутській у центрі Києва судитимуть п’ятьох співробітників «чорної роти Беркуту».

Як передає Укрінформ, про це повідомляє Офіс генерального прокурора.
Прокурори Офісу генпрокурора скерували до суду обвинувальний акт стосовно п’яти міліціонерів роти спеціального призначення полку міліції «Беркут», підпорядкованого ГУМВС України у Києві.
Розслідуванням встановлено, що 20 лютого 2014 року на вулиці Інститутській у Києві обвинувачені виконали завідомо злочинний наказ та скоїли у співучасті з іншими правоохоронцями низку тяжких та особливо тяжких злочинів, організованих тодішнім вищим керівництвом держави.
«Вони застосували до учасників акцій протесту табельну гладкоствольну та автоматичну нарізну вогнепальну зброю, споряджену бойовими припасами. В результаті цього загинули 48 та отримали вогнепальні поранення 90 мітингувальників», - ідеться у повідомленні.
У подальшому знаряддя вчинення злочину були викрадені, пошкоджені та приховані. Під час розслідування частину зброї знайшли та ідентифікували.
Обвинуваченим інкриміновані незаконне перешкоджання організації або проведенню зборів, мітингів, перевищення службових повноважень, вчинення терористичного акту, умисні вбивства та закінчені замахи на умисне вбивство двох і більше учасників акцій протесту, а також викрадення табельної вогнепальної зброї (ст. 340, ч. 3 ст. 365, ч. 3 ст. 258, п. п. 1, 5, 12 ч. 2 ст. 115; ч. 2 ст. 15 п. п. 1, 5, 12 ч. 2 ст. 115, ч. 2 ст. 262 Кримінального кодексу України).
У зв’язку з переховуванням обвинувачених на території РФ і набуттям ними громадянства Російської Федерації справа в суді буде розглядатися за спеціальною заочною процедурою (in absentia).

У СБУ нагадали, що за вчинення цих злочинів до кримінальної відповідальності загалом притягнуто 35 осіб. Щодо 5 з них наразі судом ухвалено вирок, стосовно 20 обвинувачених триває судове провадження, ще відносно 10 підозрюваних досудове розслідування завершене та виконуються вимоги ст. 290 (викриття матеріалів іншій стороні) Кримінального процесуального кодексу України.
Як повідомляв Укрінформ, Державне бюро розслідувань завершило розслідування справи про розстріл Небесної сотні в лютому 2014 року. Перед судом постануть експрезидент Віктор Янукович і весь тодішній силовий блок України.
Фото ілюстративне