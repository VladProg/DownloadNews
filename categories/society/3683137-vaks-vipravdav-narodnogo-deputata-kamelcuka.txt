Вищий антикорупційний суд (ВАКС) визнав невинуватим у недекларуванні квартири народного депутата від фракції «Слуга народу» Юрія Камельчука.

Відповідне рішення оголосила головуюча у цій справі суддя Віра Михайленко, передає Укрінформ.
«Камельчука Юрія Олександровича визнати невинуватим у вчинені кримінального правопорушення, передбаченого частиною першою статті 366-2 Кримінального кодексу, та виправдати його у зв’язку з недоведеністю у його діях кримінального правопорушення», - сказала суддя.
Прокурор Спеціалізованої антикорупційної прокуратури (САП) готує апеляційну скаргу на вирок Вищого антикорупційного суду (ВАКС) від 16 березня 2023 року, яким чинного народного депутата Юрія Камельчука виправдано у декларуванні недостовірної інформації.
“Прокурор САП не погоджується з указаним рішенням суду і буде відстоювати свою позицію у суді апеляційної інстанції”, - йдеться у повідомленні відомства у Телеграмі.

Як повідомлялося, раніше САП повідомила про підозру депутату у внесенні недостовірних даних до е-декларації за 2020 рік, зокрема йому інкримінували недекларування орендованої квартири.
Вартість квартири становить понад 3,6 млн гривень.
10 січня цього року справу відносно депутата направили на розгляд суду.
Фото: kyiv.comments.ua