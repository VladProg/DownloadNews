Уряд Сполучених Штатів наполягає, що Росія повинна припинити примусове вивезення з окупованих територій українських громадян, у тому числі дітей, та повернути всіх додому.

Про це заявив на пресбрифінгу у Вашингтоні речник Державного департаменту США Метью Міллер, передає власний кореспондент Укрінформу.
«Одним із найжахливіших інцидентів, які ми бачили в цій війні, є депортація українських цивільних до Росії, включно з особами, яких насильно розлучили з їхніми родинами», - сказав представник Держдепу у відповідь на прохання прокоментувати зізнання влади РФ у вивезенні понад 700 тисяч українських дітей.
Міллер пояснив, що цей чинник був одним із ключових під час визначення позиції уряду США стосовно скоєння Росією злочинів проти людяності.
«Ми продовжуємо закликати Росію припинити ці жорстокі дії та повернути українських дітей», - наголосив офіційний представник адміністрації США.
Крім того, він підтвердив, що Сполучені Штати підтримують відповідальність за ці злочини.
Як повідомляв Укрінформ, у понеділок уповноважена з прав дитини РФ Марія Львова-Бєлова у своїй доповіді визнала, що Росія вивезла на свою територію близько 4,8 мільйона жителів України. З них понад 700 тисяч – діти.