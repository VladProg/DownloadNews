З початку повномасштабного вторгнення рф в Україну ціни на ліки зросли на 12%.

Про це в ефірі телемарафону єдиних новин сказав міністр охорони здоров’я Віктор Ляшко, передає Укрінформ.
"З першого дня війни ми перейшли на щотижневий режим аналізу цін на ліки, і те що ми фіксуємо зараз, за останній тиждень, порівняно з 1 лютого 2022 року, зростання цін фіксується на рівні 12%. Водночас, коли інфляція у нас - на 14%. Тому по факту ми не бачимо спекулятивного підйому цін на лікарські засоби. Ми бачимо певне здорожчання лікарських засобів по різних номенклатурах по різному, але вітчизняні виробники підняли якнайменше ціни на лікарські засоби. Деякі препарати навіть здешевшали", - сказав Ляшко.


Він додав, що Міністерство охорони здоров'я відслідковує ціноутворення на лікарські засоби, працює гаряча лінія, і якщо в якомусь аптечному закладі фіксується зростання цін на певні номенклатурні групи, Держлікслужба може провести оперативну перевірку.
Ляшко нагадав, що в Україні продовжує діяти програма "Доступні ліки", громадяни можуть отримати препарати від діабету, серцево-судинних захворювань, бронхіальної астми безоплатно або з невеликою доплатою. Також ліки можна отримати в рамках гуманітарної допомоги.
Також він зауважив, що зараз спостерігається зменшення споживання лікарських препаратів саме в аптечному сегменті - порівняно з довоєнним періодом в чотири, а в деяких регіонах - уп'ятеро.
Міністр нагадав, що отримати рецепт за програмою "Доступні ліки" можна у сімейного лікаря, причому, якщо ваш лікар виїхав через бойові дії, то звернутися за рецептом можна до будь-якого лікаря первинної ланки.
Як повідомляв Укрінформ, із серпня цього року пацієнти почнуть отримувати електронні рецепти на придбання антибіотиків.