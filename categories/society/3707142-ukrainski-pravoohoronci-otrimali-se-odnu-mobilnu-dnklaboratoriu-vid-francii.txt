Українські правоохоронці отримали другу французьку мобільну лабораторію ДНК для роботи у регіонах активних бойових дій.

Як повідомляє пресслужба Офісу Генпрокурора, ключі від лабораторії передали міністру юстиції Денису Малюсьці посол Франції в Україні Етьєн де Понсен і Генпрокурор Андрій Костін, передає Укрінформ.

В ОГП нагадали, що першу таку лабораторію було передано у серпні 2022 року, нею успішно користуються експерти у Харківській області.
Друга лабораторія працюватиме у Дніпропетровській та сусідніх областях, які потерпають від масованих артилерійських та авіаційних обстрілів. Ці регіони зазнали значних руйнувань і численних жертв серед населення.
“Досі представники правоохоронних органів під час оглядів місць подій виявляють тіла загиблих громадян, а іноді й місця масових поховань. Мобільна лабораторія значно пришвидшить процес ідентифікації загиблих. Українські експерти зможуть безпосередньо на місці скоєння злочину проводити всі необхідні дії, тим самим зменшуючи час невизначеності та очікування результатів для родичів та близьких жертв агресії”, – зазначив Генпрокурор.
Своєю чергою Етьєн де Понсен зауважив, що з перших днів повномасштабного вторгнення Франція підтримує Україну, а французькі експерти першими серед іноземних партнерів рік тому прибули у деокуповані міста Київщини для допомоги українським правоохоронцям. Відтоді триває постійна співпраця.
Міністр юстиції подякував французьким партнерам за підтримку.
“Ще одна мобільна ДНК-лабораторія є величезним внеском у нашу спільну боротьбу з безкарністю та для досягнення верховенства міжнародного права”, – сказав він.
Як повідомлялося, станом на кінець квітня Національна поліція України від початку повномасштабного вторгнення росії ідентифікувала майже 14 тисяч загиблих, невпізнаними залишаються ще понад 3 тисячі осіб.