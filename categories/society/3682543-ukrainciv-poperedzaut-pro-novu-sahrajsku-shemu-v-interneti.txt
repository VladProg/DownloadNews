У Центрі стратегічних комунікацій та інформаційної безпеки при МКІП розповіли про те, як не стати жертвою нової шахрайської схеми, котра шириться в інтернеті.

Як передає Укрінформ, Центр стратегічних комунікацій у Фейсбуку застерігає, що за цією інформаційною атакою може стояти росія.
У Фейсбуці з анонімного каналу запущена рекламна кампанія щодо “виплат 9 тисяч грошової допомоги” під брендом порталу держпослуг “Дія”. Гроші пропонують отримати нібито через Ощадбанк і Райффайзен Банк.
Зазначається, що кампанія стартувала 27 лютого 2023 року. Вона має стандартний “набір пропозицій”: повідомлення про те, що виплату можна отримати на особисту карту або карту родичів чи друзів. При цьому інструкцію складено дуже кострубато, з великою кількістю помилок.

“Посилання на “сайти” українських банків були зареєстровані на вигадане ім'я та український номер телефона, реєстратором цих доменів виступав російський провайдер. Це можуть бути звичайні зловмисники, які ховаються на території держави-агресора, але не можна виключати і цілеспрямованої операції російських спецслужб. Сторінки, з яких запущена реклама, порожні. На них немає інформації, аватарки та підписників“, - уточнюють у Центрі.
Також повідомляється, що в онлайн-підтримці Ощадбанку заявили, що не мають жодного відношення до цих виплат і не здійснюють операцій з видачі 9 тисяч гривень.
Щоб не стати жертвою і протидіяти оборудці, пояснюю у Центрі, слід відкрити публікацію та натиснути "more" у її правому верхньому кутку, а потім - “поскаржитись на публікацію more” та обрати варіант, який найточніше описує порушення норм спільноти.
Як повідомляв Укрінформ, в Одеській області СБУ викрила шахрая, який виманював гроші у родичів загиблих українських захисників.