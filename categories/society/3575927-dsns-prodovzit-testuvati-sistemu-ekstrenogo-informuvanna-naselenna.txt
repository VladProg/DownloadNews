Державна служба з надзвичайних ситуацій продовжить тестування системи екстреного оповіщення населення технології Cell Broadcast.

Як передає Укрінформ, про це ДСНС повідомляє у Фейсбуці.
"Ми продовжуємо тестування системи інформування населення Cell Broadcast. І хочемо поділитись проміжними результатами, щоб усі ви знали – ваше терпіння допомагає якнайшвидше налаштувати систему так, аби вже скоро її можна було запустити в робочому варіанті і чули ми її тільки у разі реальної загрози і лише в регіоні, де ця загроза прогнозується або стається", - ідеться у повідомленні.
У ДСНС зазначили, що за два тижні тестування перевірено налаштування обладнання мереж операторів мобільного зв’язку для розсилки інформаційних повідомлень абонентам мобільного зв'язку із використанням технології Cell Broadcast, а також можливість отримання повідомлень на різних моделях мобільних телефонів, які використовуються абонентами операторів мобільного зв’язку в Україні.
"У взаємодії з виробниками мобільних телефонів працюємо над підвищенням охоплення абонентів та розширенням кількості пристроїв, які можуть отримувати сповіщення. Тестування продовжується через значну кількість обладнання, що має бути налаштовано в мережах операторів мобільного зв’язку у взаємодії з вендорами обладнання та виробниками телефонів", - наголосили у Держслужбі.
Cell Broadcast є важливим елементом в побудові загальнонаціональної системи оповіщення і використовується у багатьох країнах світу.
"Разом з тим ми розділяємо здоровий гумор і зовсім не підтримуємо ситуації, коли громадськість агітують навмисне вимикати сповіщення задля збирання вподобайок у соціальних мережах. Пам’ятайте: попереджений = захищений!", - додали в ДСНС.
Як повідомляв Укрінформ, з 7 вересня в Україні тестується нова система сповіщення через мобільні телефони про надзвичайні ситуації, у грудні вона запрацює у постійному режимі.
Фото: ДСНС