Сьогодні, 7 червня, завершується перший етап підтвердження участі в основній сесії національного мультипредметного тесту (НМТ).

Як передає Укрінформ, про це міністр освіти і науки України Сергій Шкарлет повідомив у Телеграмі.
"За даними Українського центру оцінювання якості освіти, понад 214 тис. потенційних учасників НМТ підтвердили намір пройти тестування. В Україні тест готові складати майже 190 тис. осіб, за кордоном – понад 25 тис.", - зазначив Шкарлет.
Другий етап розпочнеться 21 червня і триватиме до 7 липня. "На цьому етапі потрібно остаточно вибрати місто, країну, а також у разі необхідності можна змінити населений пункт", - уточнив Шкарлет.
Можливість завантажити запрошення-перепустку з’явиться після проходження двох етапів підтвердження участі в НМТ, після 12 липня. У ньому буде зазначено дату, час і місце проходження основної сесії.
Охочі, які до 7 червня не мали змоги підтвердити участі в НМТ, можуть узяти участь у додатковій сесії тестування. Для цього вони мають з 8 до 18 липня підтвердити участь у додатковій сесії і вибрати місто, де буде зручно скласти НМТ; з 1 до 10 серпня ー надати остаточну інформацію про бажання скласти НМТ; до 12 серпня ー отримати запрошення-перепустку з місцем розташування тимчасового екзаменаційного центру і датою та часом початку тестування; 16–20 серпня ー узяти участь у додатковій сесії НМТ.
"Крім того, вступники, які не встигли заповнити реєстраційну картку до 19 квітня, матимуть змогу зробити це з 10 червня до 20 червня, таким учасникам буде запропоновано скласти тестування уже в додаткову сесію", - додав Шкарлет.
Як повідомляв Укрінформ, МОН разом з Міністерством з питань реінтеграції тимчасово окупованих територій пропрацьовує можливість здачі національного мультипредметного тесту абітурієнтами з тимчасово окупованих населених пунктів.