Реєстрація для участі в Національному мультипредметному тесті розпочнеться 3 квітня і триватиме до 3 травня.

Про це повідомляє Український центр оцінювання якості освіти, передає Укрінформ.
«3 квітня розпочнеться реєстрація для участі в цьогорічному Національному мультипредметному тесті. Триватиме вона до 3 травня», - йдеться в повідомленні.
Зазначається, що реєстрація буде забезпечена у безпаперовій формі.
Для створення персональних кабінетів вступники можуть скористатися спеціальним сервісом, розміщеним на вебсайті Українського центру оцінювання якості освіти.

Щоб зареєструватися для участі в НМТ, потенційному вступнику потрібно самостійно створити персональний кабінет на вебсайті Українського центру оцінювання якості освіти та внести особисті дані й інформацію щодо участі в НМТ; завантажити в електронній формі сканкопії та/або фотокопії реєстраційних документів; підтвердити бажання взяти участь у НМТ; надіслати внесену інформацію та копії документів на обробку до регіонального центру; сформувати Сертифікат НМТ 2023 року.

Також під час реєстрації вступник матиме змогу вибрати предмет додаткового блоку та населений пункт в Україні або за кордоном, де він перебуватиме в дні проведення НМТ, цю інформацію буде використано для розподілу учасників за тимчасовими екзаменаційними центрами.
В УЦОЯО звернули увагу, що навчальні предмети, які увійшли до основного блоку НМТ – українська мова та математика – будуть автоматично зазначені в сервісі реєстрації. Вступник може обрати із запропонованого переліку лише один із предметів другого блоку НМТ.
Після надсилання інформації зміни до неї можна буде внести до 7 травня в персональному кабінеті.
Підтвердженням факту реєстрації для участі в НМТ є Сертифікат. Його вступник матиме змогу сформувати у своєму персональному кабінеті в разі підтвердження регіональним центром реєстрації вступника для участі в НМТ. Ця функція стане доступною не пізніше ніж через сім календарних днів із дня надсилання інформації на обробку.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня.
УЦОЯО вже підготував демонстраційні варіанти завдань з обох предметів обов’язкового блоку НМТ: з української мови, з математики, а також з трьох предметів на вибір ー з історії України, фізики, англійської мови.