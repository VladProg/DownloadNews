Станом на початок червня 90,3% українців упевнені в перемозі України у війні з російською федерацією.

Про це повідомляє Укрінформ із посиланням на результати всеукраїнського онлайн-опитування, проведеного 1-4 червня на волонтерських засадах українською дослідницькою панеллю «Власна думка».
Зазначається, що дослідження проведене за підтримки Інституту соціології Національної академії наук України з ініціативи Офісу Президента.
Так, через 100 днів від початку повномасштабного російського вторгнення в Україну 70,7% українців на запитання «Наскільки ви вірите в перемогу України у війні з росією?» відповіли «абсолютно впевнений», 19,6% - «скоріше впевнений», 6,1% - «важко відповісти», 3,6% - «скоріше не впевнений» та «зовсім не впевнений». Водночас лише 1,7% опитаних заявили, що не вірять в українську перемогу.
Окрім цього, згідно з даними опитування, 35,5% українців вважають, що для досягнення перемоги Україна потребує пів року – рік, 20,4% – кілька місяців, 16,9% – більше як рік.
У всеукраїнському онлайн-опитуванні взяли участь респонденти у всіх областях України, крім тимчасово окупованих територій Криму, Донецької та Луганської областей.
Параметри вибірки дослідження відповідають параметрам міського населення України за статтю, віком (14-55) і областю проживання до 24 лютого 2022 року. Метод опитування: CAWI (Computer Assisted Web Interviewing). Вибіркова сукупність - 7414.
Як повідомляв Укрінформ, за результатами проведеного Фондом «Демократичні ініціативи» імені Ілька Кучеріва опитування, надії українців щодо майбутнього держави зросли до 61,1%, і такого високого показника не було навіть у мирний час. У довоєнний час цей показник становив 43%. Опитування проводилося 7-15 травня 2022 року.