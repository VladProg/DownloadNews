У нашій державі у подальшому з’явиться закон, який стосуватиметься покарання тих людей, які незаконно перетнули кордон і після цього повернуться додому.

Про це у інтерв’ю «РБК-Україна» поінформував міністр внутрішніх справ Ігор Клименко, передає Укрінформ.
Відповідаючи на питання, що робити з цією групою людей, міністр зазначив, що станом на сьогоднішній день таких правил і обмежень не встановлено.
«Але я думаю, що по закінченню війни держава зробить все для того, щоб кожному громадянину нагадати, що він робив під час війни. Маю на увазі тих, хто нелегально перейшов кордон», - сказав він, висловивши думку, що це буде закон.
Відповідаючи на питання, Клименко висловив переконання, що це буде спільна ініціатива Кабінету Міністрів і депутатів Верховної Ради.
За його словами, відповідні спеціалісти займуться вивченням саме міжнародного досвіду щодо того, як поводитись із нашими громадянами, які порушили закон вже один раз.
«Вони мають відповісти за порушення закону. Я думаю, кожен громадянин цього хоче і зрозуміє державу, якщо будуть якісь обмеження щодо подальшого пересування цих громадян як мінімум за кордон», - вважає глава МВС.
Урядовець зазначив, що працівники Міністерства внутрішніх справ щодня затримують людей, які за підробленими документами, або за медичними підробними документами намагаються перетнути кордон, у тому числі в якості супроводжуючої особи людини з інвалідністю.
За його словами, перед ними стоїть питання про те, яким чином так обладнати кордон, щоб люди не змогли через нього пройти.
«Ми з нашими міжнародними партнерами робимо все, щоб технічно обладнати всі наші західні кордони. Це і теплові пастки, і відеокамери, які будуть стояти по всій лінії кордону і будуть нам сигналізувати про те, що є намагання перейти кордон. На це, відповідно, буде наша реакція», - запевнив він.
Як повідомлялося, 24 травня прикордонники затримали у Одеській області ухилянта, який намагався переплисти Дунай.
Фото: Главком