Українські біженці за кордоном, щоб не стати жертвами трудової експлуатації, не мають погоджуватися на роботу під час її пошуку без трудової угоди, а також уважно читати трудовий договір.

Про це у Телеграмі повідомив уповноважений Верховної Ради України з прав людини Дмитро Лубінець, передає Укрінформ.
«Під час пошуку роботи за кордоном не погоджуйтесь на роботу без трудової угоди. Уважно читайте трудовий договір (контракт). Підписуйте лише документи, складені зрозумілою для вас мовою. Нікому не віддавайте свій паспорт. Дізнайтесь про розмір мінімальної заробітної плати в країні, де ви плануєте працювати», - зазначив він.
Очільник Офісу омбудсмана радить цій групі людей перевіряти інформацію про роботодавця в Інтернеті, а також наявність контракту; підтримувати контакти з близькими, повідомляти їм місце свого перебування; робити фото/копії документів про працевлаштування та розпитати осіб, які вже працюють на підприємстві, яке особа обрала.
«Перед поїздкою переконайтесь, що ви точно знаєте адресу місця вашого проживання за кордоном. Запишіть контактні телефони та адресу Посольства України, поліції, громадських організацій в країні, куди ви плануєте їхати», - рекомендує Лубінець.
Окремо уповноважений ВР із прав людини заявив, що якщо громадянин постраждав від трудової експлуатації або став свідком такого злочину, він має, у разі можливості, невідкладно повідомляти про це працівників правоохоронних органів, волонтерських, громадських організацій на телефон гарячої лінії.
Своєю чергою він закликав людей пам’ятати, що потрапляння в ситуацію торгівлі людьми не є причиною для депортації з країни перебування.