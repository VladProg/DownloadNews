Колишнього працівника Державної фіскальної служби України оголосили у міждержавний розшук за сприяння так званій "днр".

Як передає Укрінформ, про це Офіс генерального прокурора повідомляє у Телеграмі.
За клопотаннями прокурорів ОГП запобіжний захід колишньому працівнику ДФС змінений на тримання під варту. Суд звернув в дохід держави заставу в сумі 681 тис. грн.
“Він підозрюється у сприянні діяльності терористичної організації "днр", розголошенні відомостей, що становлять державну таємницю та несанкціонованих діях з інформацією, що обробляється в автоматизованих системах ( ч. 1 ст. 258-3, ч. 1 ст. 328, ч. 3 ст. 362 Кримінального кодексу України)”, - ідеться у повідомленні.
Досудове розслідування здійснюють слідчі Державного бюро розслідувань. Заходи з розшуку підозрюваного тривають.
Як повідомляв Укрінформ, співробітники Служби безпеки України викрили понад 160 ворожих ДРГ і повідомили про підозру тисячі зловмисників за злочини проти державної безпеки.