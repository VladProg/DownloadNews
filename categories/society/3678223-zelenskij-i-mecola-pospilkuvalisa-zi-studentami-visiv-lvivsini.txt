Президент Володимир Зеленський разом із президенткою Європейського парламенту Робертою Мецолою поспілкувалися зі студентською спільнотою закладів вищої освіти Львівській області.

Як передає Укрінформ, про це Зеленський написав у Телеграмі.
За його словами, під час спілкування “відверто відповіли на всі запитання: про початок повномасштабної війни, членство України в ЄС і НАТО, перемогу, відновлення нашої держави. Звісно, і про освіту”.
Як додали у пресслужбі Президента, на зустрічі, що відбулася у Львівському національному університеті імені Івана Франка, були присутні студенти Національної академії сухопутних військ імені Гетьмана Петра Сагайдачного, Національного університету “Львівська політехніка”, Львівського національного університету ветеринарної медицини та біотехнологій імені Степана Ґжицького, Львівського національного медичного університету імені Данила Галицького, Львівського національного університету природокористування.






Зеленський і Мецола поспілкувалися зі студентами вишів Львівщини / Фото: Офіс Президента


































Глава держави зазначив, що йому завжди приємно спілкуватися зі студентами, адже Україна своєю незалежністю багато в чому завдячує саме студентству.
“У минулому – це боротьба за незалежність у складних умовах під час наших революцій і здобуття цієї незалежності. У наші дні, коли починалося повномасштабне вторгнення, – активна мобілізація студентства”, – сказав Президент.
Зеленський висловив переконання, "що після перемоги України над росією майбутнє буде саме за нинішніми студентами, їхньою енергією та креативним розумом, яких так потребуватиме Україна для відновлення".

Спілкуючись із молоддю, Зеленський зауважив, що "початок повномасштабної війни 24 лютого 2022 року став переломним моментом для України й для нього особисто".
“Це була внутрішня позиція – захищати державу, хоч би якою була ціна. Стояти до кінця й перемогти”, – наголосив він.
На переконання Президента, "саме в той страшний день українці стали єдиною, сильною нацією".
Відповідаючи на запитання, як Україні жити далі поруч із таким агресивним сусідом, як росія, глава держави зазначив, що цивілізаційний і безпековий захист України забезпечить повноправне членство в Європейському Союзі і НАТО.
“Крім того, ми будемо країною-переможцем. І ми будемо суб'єктними. Дуже важливо змінити парадигму, яка була довгі роки. Ми робимо Україну потужним суб'єктом у Європі, щоб не казали, що Україна – це десь біля росії, а щоб усі говорили, що росія – це десь біля України”, – заявив Зеленський.
Президент також зауважив, що "через війну наша країна зіткнулася з необхідністю реновації освітньої мережі, насамперед у постраждалих регіонах. На його думку, освітній простір і освітній процес в Україні мають стати більш сучасними".
“Освіта має бути такою, до якої хочеться йти – розумом і ногами. Потрібно мати привабливу інфраструктуру. Важливим є й рівень викладацького складу”, – сказав Зеленський.
Зі свого боку Мецола поінформувала, що "починала свою політичну кар'єру як студентська активістка, і зауважила, що навіть у такі складні часи немає нічого кращого, ніж навчатися в потужних закладах освіти з багатою історією".
За її словами, "у період таких випробувань дуже важливо мати на чолі держави людей із принципами, баченням, ідеями та, головне, з любов'ю до своєї країни та людей".
Мецола висловила переконання, що "Україна стане членом Європейського Союзу".
“Європа і ЄС є вашим домом також”, – сказала вона.
Президент Європарламенту запевнила, що "Європа буде з Україною до перемоги у війні".
“І лише Україна може вирішувати, коли війна завершиться. Ми не можемо говорити про мир без справедливості, без свободи, без суверенітету й територіальної цілісності”, – наголосила Мецола.
Як повідомляв Укрінформ, Зеленський під час зустрічі у Львові з президенткою Європарламенту Робертою Мецолою висловив подяку за лідерство в підтримці України з перших днів розв'язаної росією війни та за важливі рішення, ухвалені Європарламентом.