Батькам школярів варто підготувати окремий наплічник, який дитина триматиме у школі й під час повітряної тривоги братиме з собою до укриття.

Про це повідомляє Міністерство з питань реінтеграції тимчасово окупованих територій, передає Укрінформ.
"Новий навчальний рік проходитиме за підвищених заходів безпеки. У низці закладів освіти вже готові укриття, у яких діти та вчителі зможуть сховатися у разі оголошення повітряної тривоги. На цей випадок батькам школярів варто підготувати окремий наплічник, який дитина триматиме у школі й під час повітряної тривоги братиме з собою до укриття", - йдеться у повідомленні.
Як зазначається, у такий наплічник варто покласти: поживні батончики, снеки довготривалого зберігання; пляшку питної води; вологі серветки; теплу легку ковдру; записку, в якій вказано ПІБ дитини, контактні дані батьків і ближніх родичів (імена, номери телефонів, адреси); додатковий телефон (за можливості) разом із зарядним кабелем і павербанком.
Крім того, необхідно покласти медичні препарати, якщо дитина проходить курс на постійній основі (попередньо поінформувавши про це класного керівника й вклавши інструкцію, як саме потрібно давати препарат), а також кілька речей, які створять дитині атмосферу комфорту.
"Важливо! Не перевантажуйте наплічник, адже важкий рюкзак може завадити дитині швидко евакуюватися у безпечне місце", - додають у міністерстві.
Як повідомлялося, Президент України Володимир Зеленський 1 вересня презентував інноваційний освітній цифровий застосунок «Мрія».