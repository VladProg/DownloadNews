Державне бюро розслідувань від початку повномасштабного вторгнення порушило майже 1,9 тис. кримінальних проваджень щодо злочинів проти національної безпеки.

Як передає Укрінформ, про це повідомляє пресслужба ДБР.
«Від початку повномасштабного вторгнення, ДБР проводило розслідування 1 тис. 859 кримінальних проваджень щодо злочинів проти безпеки нашої держави», - ідеться в повідомленні.
Серед них: 1 тис. 436 кримінальних проваджень за фактом державної зради (ст. 111 Кримінального кодексу України), 336 кримінальних проваджень за фактом колабораційної діяльності (ст. 111-1 КК України), 28 кримінальних проваджень щодо пособників державі-агресору (ст. 111-2 КК України) та інші.
Наразі за результатами проведення досудового розслідування 892 особам повідомили про підозру. В розшук оголосили 483 осіб, 1 тис. 54 - перевіряють на причетність до державної зради та колабораційної діяльності. До суду за цими статтями направлено 597 обвинувальних актів.
Як повідомляв Укрінформ, у вересні за державну зраду троє «суддів» з тимчасово окупованого Криму отримали заочно вирок - 12 років позбавлення волі.