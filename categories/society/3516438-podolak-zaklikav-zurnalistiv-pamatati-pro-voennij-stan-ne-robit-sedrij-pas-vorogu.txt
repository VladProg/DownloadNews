Президент Володимир Зеленський прийняв рішення з початком війни, що держава жодним чином не обмежуватиме роботу журналістів, в Україні немає і натяку на військову цензуру, проте представники ЗМІ мають пам’ятати про відповідальність за свою діяльність.

Про це зазначив радник керівника Офісу Президента Михайло Подоляк у Телеграмі, повідомляє Укрінформ.
«Безвідносно до конкретних медіа, дивних текстів і певних прізвищ… Свобода слова – фундаментальна цінність українського суспільства. Без будь-яких нюансів. Саме це, серед іншого, цілковито відрізняє нас від «табірних росіян». Навіть на п'ятий місяць війни в Україні немає й натяку на тотальну військову цензуру: журналісти не узгоджують свої матеріали з державою, опозиційні політики критикують владу в соцмережах, окремі медіаперсони висвітлюють перебіг бойових дій, іноді повідомляючи новини навіть раніше від Генштабу», - написав він.
Радник очільника ОП підкреслив, що це не завжди допомагає воювати, часом породжуючи конфліктність, проте, за його словами, все, що стосується відкритого медійного простору, – свідоме рішення Президента: жодним чином не обмежувати роботу журналістів.
Водночас наголосив Подоляк, варто пам’ятати, що велика свобода передбачає велику відповідальність.
«Журналісти можуть і мають право звертати увагу влади на баги системи, щоб провокувати реакцію та зміни, – благородна місія в державній «екосистемі». Та коли баг уже виявлений і усунутий (а людина, яка цей баг постійно юзала, процедурно звільнена), доцільність журналістської провокації викликає як мінімум сумніви. Навіщо? Заради чого? Система ж уже відреагувала та відкоригувала баг?» - заявив Подоляк.
Він наголосив, що ми живемо в умовах інформаційної війни, вся пропагандистська машина ворога працює на те, щоб підірвати довіру до України, особливо на зовнішніх ринках. «Чи варто робити йому (ворогу) щедрий пас? Чи були прораховані всі ризики від подібних дій? І знову ж таки ключове питання: а навіщо взагалі така публікація вже після виправлення ситуації?» - зауважив радник глави ОП.
Він додав, що держава не має права й не буде втручатися в роботу журналістського цеху.
«Але журналісти мають ефективно саморегулювати свою діяльність і робити це всередині цеху. Бо війна. І є величезні ризики. Важкі часи, велика відповідальність», - резюмував радник керівника ОП.
Як повідомлялося, заступниця міністра оборони України Ганна Маляр заявила, що публічна демонстрація дій Збройних сил України зриває військові операції.