У Національному агентстві з питань запобігання корупції надали роз'яснення стосовно термінів подання виправленої декларації.

Про це повідомляє Укрінформ із посиланням на НАЗК.
В агентстві нагадали, що триває кампанія декларування за 2021 та 2022 роки, яка завершується 31 січня 2024-го.
Крім того, від 1 січня до 31 березня 2024 року включно публічні службовці мають подати декларації за 2023 рік.
Ухвалений Верховною Радою Закон №3384-ІХ, яким відновлено декларування, вніс низку змін до правил та строків подання декларацій, нагадали в НАЗК.
«Зокрема зміни стосуються подання виправленої декларації. Відтепер, якщо ви виявили помилку у вже поданій декларації, подати виправлену можливо впродовж 30 днів після подання декларації, проте лише один раз», - ідеться у повідомленні.
Як нагадали у НАЗК, раніше декларант мав можливість подати виправлену декларацію до трьох разів упродовж семи днів після подання декларації.
Детальніше про те, як подати виправлену декларацію або повідомити НАЗК про самостійно виявлені помилки у вже поданій декларації після 30-денного терміну, можна прочитати у п. 2 роз’яснень.
У НАЗК звертають увагу, що надання письмової відповіді на лист/ повідомлення в персональному електронному кабінеті Реєстру про виявлені недостовірні відомості в декларації законодавством не передбачено.
«Водночас подані таким чином відомості мають бути розглянуті НАЗК під час повної перевірки цієї декларації, у випадку їх подання до початку проведення повної перевірки декларації», - додали у відомстві.
Як повідомляв Укрінформ, 10 жовтня Володимир Зеленський підписав закон про відновлення е-декларування під час воєнного стану, повторно ухвалений Верховною Радою із його пропозиціями.
Фото: НАЗК