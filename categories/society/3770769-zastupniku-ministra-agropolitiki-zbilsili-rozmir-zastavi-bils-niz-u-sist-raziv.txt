Апеляційна палата Вищого антикорупційного суду збільшила до майже 5 млн грн заставу першому заступнику заступнику міністра аграполітики, який підозрюється у мільйонних зловживаннях на закупівлях гумдопомоги.

Як передає Укрінформ, про це Спеціалізована антикорупційна прокуратура повідомляє у Телеграмі.
6 жовтня Апеляційна палата ВАКС частково задовольнила клопотання прокурора САП та змінила запобіжний захід, обраний першому заступнику міністра аграрної політики та продовольства - одному з підозрюваних у справі про зловживання на суму понад 62 млн грн під час закупівель продуктів як гуманітарної допомоги.
«Так, колегія суддів скасувала ухвалу слідчого судді від 31 серпня 2023 року в частині розміру застави - 805 тис. грн та постановила нову, відповідно до якої визначено розмір застави у сумі 4 997 608 грн», - ідеться у повідомленні.
Крім того, Апеляційна палата ВАКС поклала на особу додатковий обов’язок, а саме - носіння електронного засобу контролю.
В іншій частині ухвалу слідчого судді залишено без змін.
Ухвала набирає законної сили з моменту проголошення та оскарженню не підлягає.
У САП нагадали, що 24 серпня САП та Національне антикорупційне бюро України повідомили про підозру першому заступнику міністра аграрної політики та продовольства та ексзаступнику міністра економіки, зловживання яких при закупівлі продуктів харчування для забезпечення потреб держави у період воєнного стану завдали збитків на суму 62,5 млн грн.
У САП зауважили, що вказані продукти призначалися як гуманітарна допомога для жителів Донецької, Херсонської, Сумської, Запорізької, Київської, Хмельницької, Дніпропетровської та Полтавської областей і Києва.
Як повідомлялося, 24 серпня правоохоронці викрили зловживання на суму 62,5 млн грн під час закупівель продуктів харчування, які призначалися як гуманітарна допомога для населення Києва і восьми областей.
Підозри у справі отримали перший заступник міністра аграрної політики та продовольства і колишній заступник міністра економіки.
Міністерство аграрної політики та продовольства відкидає звинувачення, висунуті першому заступникові міністра Тарасу Висоцькому.
31 серпня ВАКС обрав Висоцькому запобіжний захід у вигляді застави у 805 тис. грн.
Фото ілюстративне