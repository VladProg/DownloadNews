Поза війною найбільше турбують українців проблеми корупції, а також низьких зарплат та пенсій.

Про це йдеться в дослідженні Київського міжнародного інституту соціології, передає Укрінформ.
«Війна, безумовно, є найбільшою проблемою України та українців. Проте якщо запитувати, які проблеми поза війною найбільше турбують українців, то серед зазначеного переліку 63% говорять про корупцію», - йдеться у повідомленні.

Згідно з результатами дослідження, другою топ-проблемою, на думку респондентів, є низькі зарплати та пенсії (46%).
Серед інших важливих проблем: високі комунальні тарифи (24%), демографічні ризики (22%) та безробіття (20%).
У всіх регіонах України найбільше респондентів говорять про корупцію та низькі зарплати/пенсії.
У цьому контексті більшість респондентів – 54% – стверджують, що насамперед боротися з корупцією мають антикорупційні органи, створені після 2014 року, а саме НАБУ, САП, НАЗК тощо.

Водночас 43% опитаних українців висловили думку про те, що вирішити проблему корупції мають Президент/Офіс Президента і «старі» правоохоронні органи, як-от поліція, СБУ, прокуратура (32%).
Зазначається, що у всіх регіонах України найбільше респондентів очікують проактивної діяльності від нової антикорупційної інфраструктури.
Упродовж 30 вересня-13 жовтня 2023 року Київський міжнародний інститут соціології провів всеукраїнське опитування громадської думки «Омнібус».
Методом телефонних інтерв’ю з використанням комп’ютера на основі випадкової вибірки мобільних телефонних номерів опитано 2007 респондентів, що мешкають у всіх регіонах України (крім АР Крим). Опитування проводилося з громадянами України віком 18 років і старше.
Статистична похибка такої вибірки (з імовірністю 0,95 і з врахуванням дизайн-ефекту 1,1) не перевищувала 2,4% для показників, близьких до 50%, 2,1% для показників, близьких до 25%, 1,5% - для показників, близьких до 10%, 1,1% - для показників, близьких до 5%.