В Україні необхідно встановити кримінальну відповідальність за самовільну зміну місця проживання дитини одним із батьків (батьківський кіднепінг).

Про це під час круглого столу "Механізми судового захисту дітей від домашнього насильства" заявив уповноважений ВР із прав людини Дмитро Лубінець, передає кореспондент Укрінформу.
"На мій погляд, нам треба передбачити у Кримінальному кодексі України відповідальність за самовільну зміну місця проживання (дитини - ред.), що не тільки забезпечить покарання, а й матиме превентивний (вплив - ред.)", - заявив він.
Лубінець поінформував, що за 2022-2023 роки до Секретаріату уповноваженого надійшло 157 звернень щодо самовільної зміни місця проживання дитини одним із батьків.
За його даними, із цієї кількості звернень 41 стосувалося самовільної зміни місця проживання дитини одним із батьків на території України.
Окремо омбудсман розповів, що станом на зараз є інформація про те, що в Україні діють приватні об'єднання, які пропонують громадянам за фінансову винагороду фізично забрати дитину від одного з батьків і віддати її іншому.
За його словами, найбільша проблема, з якою стикається Офіс омбудсмена - це ситуація, коли дитину забирає одна зі сторін навіть попри наявність рішення суду (на користь проживання дитини з іншою стороною - ред.), і потім один із батьків, у якого відібрали дитину, звертається до Нацполіції.
"Ми розуміємо позицію Нацполу, який каже, що це - внутрішньо сімейні справи і на основі Цивільного кодексу України вони не можуть втручатися, бо обоє батьків мають однакове право брати участь у вихованні дитини. Але як боротися з явищем, коли, наприклад, один із батьків не бачить роками своїх дітей? І має на руках рішення суду, яке його підтримує", - сказав уповноважений ВР із прав людини.
Тож, на його думку, в Україні необхідно розробити юридичні механізми виконання (відповідних - ред.) рішень суду, бо безвідповідальність приводить до безкарності, яка, у свою чергу, призводить до хаосу.
"І на наш погляд, нам треба вирішити питання прискорення розгляду цивільних справ, що стосуються питань проживання та виховання дитини, шляхом внесення відповідних змін у Цивільний кодекс України'", - заявив він.
Як вважає Лубінець, усі відповідні органи мають спільно працювати над вдосконаленням законодавства та боротьбою з насильством щодо дітей у будь-яких проявах.
Як повідомляв Укрінформ, заступниця генпрокурора Вікторія Літвінова заявила, що правоохоронці наразі зареєстрували загалом понад 5 тисяч правопорушень, пов'язаних з домашнім насильством, постраждалими у яких є діти.