У Міноборони пояснили, хто з військовослужбовців і за яких обставин має право на отримання пенсії по інвалідності та який її розмір.

Як передає Укрінформ, про це в Телеграмі повідомляє Military Media Center.
«Право на отримання пенсії по інвалідності мають військовослужбовці, в яких інвалідність настала: в період проходження ними служби або не пізніше трьох місяців після звільнення зі служби, або пізніше тримісячного терміну після звільнення зі служби, але внаслідок захворювання (травми, поранення, контузії, каліцтва тощо), яке виникло в період проходження військової служби чи під час перебування в полоні», - йдеться в повідомленні.
Як зазначається, розмір пенсії по інвалідності залежить від причини інвалідності та призначається з моменту встановлення групи інвалідності або звільнення, якщо між звільненням та встановленням групи пройшло не менше трьох місяців.
Документ, що підтверджує особливий правовий статус, спричинений інвалідністю — це виписка з акту огляду медико-соціальної експертної комісії.
Як пояснили в Military Media Center, причинний зв’язок інвалідності з проходженням військової служби може бути таких видів: пов’язаної із захистом Батьківщини, пов’язаної з виконанням обов’язків військової служби, пов’язаної з прохолодженням військової служби.
Також зазначається, що особам з інвалідністю внаслідок війни, яка пов’язана із захистом Батьківщини або виконанням обов’язків військової служби, пенсія призначається в таких розмірах від суми грошового забезпечення: І група - 100 %, II група - 80 %, ІІІ група - 60 %. Іншим особам з інвалідністю, пов’язаною з проходженням військової служби, пенсія призначається в таких розмірах від суми грошового забезпечення: І група - 70%, II група -60%, ІІІ група - 40 %.
Як повідомляв Укрінформ, Міністерство охорони здоров’я підготувало законопроєкт, який змінює методологію встановлення інвалідності й пропонує замість неї оцінку втрати функціональності.
Фото ілюстративне: Суспільне Одеса