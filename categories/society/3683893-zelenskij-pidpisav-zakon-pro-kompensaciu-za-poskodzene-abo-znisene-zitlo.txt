Президент України повернув із підписом до ВР закон, який запроваджує в Україні компенсацію за пошкоджене та знищене внаслідок бойових дій майно фізичних осіб.

Про це повідомляє Укрінформ із посиланням на сайт парламенту.
Документ визначає правові та організаційні засади надання державою компенсації за пошкодження та знищення окремих категорій об’єктів нерухомого майна внаслідок бойових дій, починаючи з 24 лютого. Закон не поширюватиметься на об’єкти, які на дату введення воєнного стану були на тимчасово окупованій території.
Компенсація надаватиметься виключно за пошкоджену або знищену житлову нерухомість: квартири, інші житлові приміщення (наприклад, кімнати у гуртожитках), будинки садибного типу, садові та дачні будинки, об’єкти будівництва, у яких зведені опорні та зовнішні конструкції. Право на компенсацію отримають лише громадяни України.
Власники знищених квартир та інших житлових приміщень зможуть одержати житловий сертифікат – документ, що підтверджує гарантії держави профінансувати придбання квартири або іншого житлового приміщення в обсязі визначеної грошової суми. Вони матимуть право самостійно обрати географічну локацію для використання житлового сертифіката.
Сума компенсації за зруйноване житло буде розрахована для кожного регіону окремо і максимально наближена до ринкової ціни за квадратний метр.
Джерелами фінансування компенсації визначено: кошти державного та місцевих бюджетів; міжнародних фінансових організацій, інших кредиторів та інвесторів; міжнародна технічна та/або поворотна чи безповоротна фінансова допомога; репарації або інші стягнення з російської федерації.
Як повідомлялося, Реєстр пошкодженого та зруйнованого майна вже містить інформацію про понад 10 тис. постраждалих об’єктів, яку надали майже 500 громад.