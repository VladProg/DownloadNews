Апеляційна палата Вищого антикорупційного суду відмовилася задовольнити клопотання захисту бізнесмена Ігоря Коломойського про зміну підслідності його справи, яку розслідують у Бюро економічної безпеки і Службі безпеки України, за іншим правоохоронним органом — Національним антикорупційним бюро.

Як передає кореспондент Укрінформу, відповідне рішення ухвалила колегія суддів 17 листопада.
“Колегія суддів постановила: апеляційну скаргу підозрюваного Коломойського Ігоря Валерійовича залишити без задоволення, ухвалу слідчого судді Вищого антикорупційного суду залишити без змін”, - оголосила суддя.
Повний текст ухвали буде проголошений 20 листопада 2023 року.
У коментарі журналістам адвокат Коломойського Олександр Лисак зазначив, що захист бізнесмена просив суд визначити підслідність кримінальної справи, яку порушили відносно його підзахисного у Бюро економічної безпеки і Службі безпеки, за Національним антикорупційним бюро, оскільки обидва провадження стосуються порушень у Приватбанку.
“Ми просили, щоб справу із БЕБ забрали до НАБУ. Вважаємо, що ця справа по суб’єкту і по сумі збитків підслідна НАБУ. Також кодексом визначено, що саме цей орган має розслідувати такі провадження”, - сказав адвокат.
Як повідомлялося, 2 вересня Бюро економічної безпеки і Служба безпеки України оголосили Коломойському підозру за двома статтями Кримінального кодексу: ст. 190 (Шахрайство) та ст. 209 (Легалізація (відмивання) майна, одержаного злочинним шляхом).
Працівники БЕБ і СБУ інкримінують Коломойському легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.
У цій справі Шевченківський райсуд столиці обрав Коломойському запобіжний захід у вигляді тримання під вартою з можливістю внесення застави розміром 3,8 млрд грн. Запобіжний захід діє до 2 грудня поточного року.
Водночас 7 вересня Національне антикорупційне бюро оголосило колишньому кінцевому бенефіціарному власнику ПриватБанку Ігорю Коломойському і п’ятьом членам організованої ним групи підозру в заволодінні коштами банку на суму понад 9,2 млрд гривень.