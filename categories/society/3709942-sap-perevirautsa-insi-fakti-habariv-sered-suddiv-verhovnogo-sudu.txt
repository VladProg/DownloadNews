Правоохоронні органи перевіряють інші факти одержання неправомірної вигоди суддями Верховного Суду.






Про це під час брифінгу керівників НАБУ і САП щодо викритої схеми одержання неправомірної вигоди керівництвом та суддями Верховного Суду повідомив начальник відділу Cпеціалізованої антикорупційної прокуратури Олександр Омельченко, відповідаючи на запитання, чи є інформація про те, що голова і судді ВC отримували неправомірну вигоду за минулі рішення і за які саме, передає кореспондент Укрінформу.
«За які саме рішення ми повідомити на даний час не можемо, але такі факти перевіряються, оскільки інформація така є. Не одне рішення. Звичайно, складність документування полягала в тому, що це не класична схема, коли в нас є заявник, який виступає безпосередньо контакт-особою, яка отримує неправомірну виходу. Це набагато складніша схема документування, тому перевіряється більше фактів», - підкреслив Омельченко.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.
Із приводу цієї ситуації у Верховному Суді скликали позачерговий пленум, який розпочнеться о 14 годині.