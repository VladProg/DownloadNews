Урядова уповноважена з питань гендерної політики Катерина Левченко наголосила, що сьогоднішня ситуація в Україні докорінно перевернула стереотип, що війна не має жіночого обличчя і є чоловічою справою.

Про це вона сказала під час панельної дискусії на тему: "Жінки, мир, безпека – сектор оборони України" в Медіацентрі Україна - Укрінформ.
“Якщо подивитися на історію, якщо прочитати якісь есе або твори про війну, то зазвичай кажуть, що війна не має жіночого обличчя, що війна - то справа чоловіків. І сьогоднішня ситуація в Україні, яка почалася дев'ять років, навіть більше, тому, докорінно перевернула такий стереотип. Тому що жінки сьогодні є активними захисницями, служать в усіх підрозділах сектору безпеки та оборони, в Збройних Силах. Станом на літо минулого року було більш як 50 тисяч жінок тільки в Збройних Силах України”, - підкреслила Левченко.
Окрім того, додала вона, жінки дуже активні у підтримці наших захисників у секторі економіки, виробництва тощо.
“Тобто говорити, що жінки є пасивними жертвами війни - це не про Україну. Але якраз міжнародні документи, в тому числі Резолюція Ради безпеки ООН 1325, яка була прийнята у 2000 році, наголошують на необхідності більшої активності та більшої уваги до ролі й місця жінок у конфліктах, у війнах і, як використовується термінологія в Резолюції - в постконфліктному відновленні. Тобто те, що буде тоді, коли росія програє і буде укладено мир на тих умовах, які виборюють сьогодні і чоловіки, і жінки”, - розповіла урядова уповноважена.
За її словами, “це такий важливий міжнародний стандарт, який говорить про те, що жінки мають брати участь у процесах прийняття рішень, які стосуються питань війни і миру, вони мають право захищати свої країни”.
“Це право фактично було підтверджено у 2018 році, коли були внесені зміни до законодавства, яке дозволило жінкам без дискримінації брати участь, проходити службу в Збройних силах та секторі безпеки й оборони, так само як це роблять чоловіки”, - нагадала Левченко.
Вона підкреслила, що на врахування інтересів і потреб жінок спрямована не тільки Резолюція 1325, а й її сестринські резолюції, яких “уже чимало прийнято”, а також - національний план дій, ухвалений українським урядом у 2020 році та оновлений разом з громадськими та міжнародними організаціями у 2022 році "у зв’язку з новими викликами, з новими проблемами”.
Резолюція Ради Безпеки ООН 1325 є однією з найважливіших резолюцій РБ ООН у сфері політики безпеки. Цей документ наголошує на важливій ролі жінок у запобіганні і врегулюванні конфліктів та в розбудові миру, а також закликає держави-члени забезпечити активнішу участь жінок на всіх рівнях прийняття рішень в національних, регіональних і міжнародних інститутах, у механізмах запобігання, управління та вирішення конфліктів. Резолюція стала інституційною рамкою для інтеграції жінок до безпекового сектору.