Національний телеком оператор Київстар виділив 3 347 000 гривень МБФ «Українська біржа благодійності» на забезпечення необхідним обладнанням лікарень у Києві, Запоріжжі та Львові, що надають медичну допомогу дітям, які постраждали від війни в Україні.

Про це Укрінформу повідомили у Київстарі.
«Українські лікарі героїчно рятують життя постраждалих та потребують нашої допомоги. Саме тому було прийнято рішення виділити чергову благодійну пожертву на закупівлю обладнання в дитячі лікарні» – зазначила директор з корпоративних комунікацій Київстар Анна Захараш.
Передана допомога від оператора спрямована на закупівлю необхідного обладнання до НДСЛ «Охматдит» у Києві й до Дитячої лікарні Першого територіального медичного об'єднання міста Львова. Також, медичне обладнання буде передано до Запорізької обласної дитячої клінічної лікарні. З 24 лютого в цих медичних установах кількість маленьких пацієнтів збільшилася майже вдвічі. Наразі лікарні приймають дітей переселенців, тяжкохворих поранених дітей, дорослих та новонароджених зі всієї України.
З початку повномасштабної війни росії проти України Київстар вже виділив понад 33 мільйони гривень благодійної допомоги. Зокрема кошти було передано до БФ «Повернись живим», БФ «Твоя опора», БФ «Let`s help», МБФ «Карітас України» та МБФ «Українська біржа благодійності».
Київстар – найбільший український оператор електронних комунікацій, що станом на березень 2022 року обслуговував 26 млн абонентів мобільного зв’язку і понад 1 млн абонентів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G. Компанія забезпечує найвищу поміж мобільних операторів України середню швидкість передачі даних у мережі мобільного зв’язку, що підтверджується дослідженнями Speedtest від Ookla.