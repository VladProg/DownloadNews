З України з початку війни по 16 червня виїхало 7,704 млн осіб, назад повернулися – 2,559 млн.

Як передає Укрінформ, про це Міністерство внутрішніх справ України повідомляє в Телеграмі.
У МВС нагадали, що 20 червня, за резолюцією Генеральної Асамблеї ООН 2001 року, відзначається Всесвітній день біженців.

Унаслідок повномасштабного вторгнення росії в Україну цього року до величезної кількості цих людей по всьому світу додалися мільйони біженців-українців.
“Люди втікали та продовжують втікати від небезпеки, від вибухів та обстрілів, від озброєних та жорстоких злочинців, для яких людське життя нічого не вартує”, - ідеться в повідомленні.
В Європі, станом на 16 червня, 3,207 млн біженців з України зареєстровані на тимчасовий захист або в подібних національних програмах захисту.
Також, за даними Управління Верховного комісара Організації Об'єднаних Націй у справах біженців від 16 червня, з України з початку війни виїхало 7,704 млн осіб, тоді як назад повернулися – 2,559 млн.
Як повідомлялося, 20 червня відзначається Всесвітній день біженців.
За даними Управління Верховного комісара ООН, станом на 14 червня, кількість українців, які виїхали за кордон з моменту російського вторгнення в Україну, становила більше 7,5 мільйона осіб. Понад 3,3 мільйона біженців з України отримали в країнах Європейського Союзу статус тимчасового захисту. Це лише офіційно зареєстровані біженці.