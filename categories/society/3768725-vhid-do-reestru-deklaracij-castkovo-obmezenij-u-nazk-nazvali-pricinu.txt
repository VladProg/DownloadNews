Національне агентство з питань запобігання корупції попереджає, що вхід до Реєстру декларацій через технічні зміни в Акредитованому центрі сертифікації ключів (АЦСК) Приватбанку наразі частково обмежено.

Про це повідомляє Укрінформ із посилання на сайт НАЗК.
«У зв’язку зі змінами у КНЕДП (Кваліфікованому надавачі електронних довірчих послуг – ред.) АЦСК АТ "КБ "Приватбанк" від суботи, 30 вересня, спостерігаються проблеми у роботі з кваліфікованими електронними підписами (КЕП) Приватбанку, через що у користувачів, які користуються саме цим способом входу, виникли складнощі з доступом до Єдиного державного реєстру декларацій осіб, уповноважених на виконання функцій держави або місцевого самоврядування (Реєстру декларацій)», – йдеться у повідомленні.
Зазначається, що інші КЕП працюють у звичайному режимі.
Агентство закликає суб’єктів декларування враховувати це під час роботи з реєстром.
Національне агентство запевняє в тому, що вживає невідкладних заходів з усунення зазначеної помилки, та найближчим часом проблему з входом до Реєстру буде вирішено.
Як повідомляв Укрінформ, Верховна Рада ухвалила закон про відновлення електронного декларування під час воєнного стану (законопроєкт №9534) 5 вересня. В ухваленій редакції документа була норма, яка передбачала, що реєстр декларацій буде закритим ще впродовж року з можливістю для декларантів добровільно подати заяву про відкриття своїх даних для публічного доступу. Ця норма викликала суспільне невдоволення. Петиція до Президента Володимира Зеленського із закликом накласти вето на цей закон набрала необхідну кількість підписів у рекордно короткий термін.
12 вересня Президент Зеленський ветував цей закон і вніс до Верховної Ради пропозиції до ухваленого документа. 20 вересня ВР підтримала його пропозиції, й 26 вересня Голова Верховної Ради Руслан Стефанчук підписав закон та відправив його на затвердження главі держави.