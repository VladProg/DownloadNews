Червоний Хрест повідомив Україні про зменшення фінансування

Як повідомляє кореспондент Укрінформу, про це поінформувала віцепрем'єр-міністр - міністр з питань реінтеграції тимчасово окупованих територій Ірина Верещук під час панельної дискусії «Розширення та синергія діяльності КМУ, УГКЦ та Карітасу України для відповіді на потреби України».
«Експерти кажуть, що ця зима буде важчою, ніж попередня, бо тоді були резерви. Ворог прицільно знищував наші станції... він готується це зробити й цієї зими», - сказала Верещук.
Вона додала, що Міжнародний комітет Червоного Хреста поінформував про зменшення фінансування, тому «маємо шукати джерела, які нам допоможуть у регіонах, особливо тих, які постраждали найбільше - Харківщина, Херсонщина, Запоріжжя».
Віцепрем'єр зазначила, що однією з організацій, які допоможуть українцям у зимовий період, є Карітас Україна.
Вона висловила побажання, щоб фахівці організації продовжили надавати психологічну підтримку, зокрема, внутрішньо переміщеним особам, сім'ям загиблих, дітям ветеранів.
Своєю чергою посол Канади в Україні Лариса Ґаладза відзначила активну діяльність Карітас, працівники якої надають допомогу в 42 центрах по всій Україні.
Як повідомлялось, Карітас України – це комплексна організація, яка об'єднує національні офіси в Києві та Львові і мережу регіональних організацій. Наразі діють 42 центри по всій країні, які за час повномасштабного вторгнення надали 4 млн послуг майже 2,7 млн бенефіціарів.