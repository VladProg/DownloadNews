Проблем із наданням медичної допомоги переселенцям в Україні немає, а ті, хто стикнувся з порушеннями, можуть поскаржитися на гарячу лінію МОЗ.

Про це в ефірі телемарафону єдиних новин сказав міністр охорони здоров’я Віктор Ляшко, передає кореспондент Укрінформу.
“Сьогодні ми не фіксуємо проблем з наданням медичної допомоги тим, хто тимчасово вимушений був змінити місце проживання. Однак ви можете зателефонувати на номер 0 800 60 20 19 і залишити звернення, якщо десь були проблеми з наданням медичної допомоги або хтось направляє на приватні діагностичні процедури, в той час, як заклад працює у Програмі медичних гарантій. Ми повністю компенсуємо ці витрати. Виплати по ПМГ не зупинялись на жоден день, тому заклади охорони здоров'я не повинні брати кошти. Якщо такі випадки фіксуються, будь ласка, повідомляйте, ми на це відреагуємо”, - зазначив Ляшко.
Він нагадав, що планові госпіталізації та операції були призупинені в перші дні російського вторгнення, а зараз вони проводяться залежно від ситуації в регіоні, за рішенням головного лікаря медзакладу.
“Коли ми побачили, як адаптувалася система охорони здоров’я, ми дозволили відновити планові госпіталізації і операції за рішенням головного лікаря. Тому на заході і в центрі України сьогодні планові операції і госпіталізації дозволені. Планові операції на сході - в Донецькій, Луганській, частині Запорізької області - зараз не відбуваються, оскільки в лікарнях, які наближені до лінії фронту, зараз небезпечно, окупанти продовжують цілеспрямовані напади на заклади охорони здоров’я”, - наголосив міністр.
За його словами, відбувається щоденний моніторинг наявності вільних ліжок - як хірургічних, так і терапевтичного профілю, - і в цілому по Україні, і по регіонах, аби відслідковувати і правильно спрямовувати евакуаційні маршрути.
Крім того, проводиться робота з клініками Європейського Союзу, США, Австралії, Канади, які також приймають українців, додав Ляшко.
Як повідомлялося, Ляшко заявив, що в Україні зруйновано 39 закладів охорони здоров'я, 369 - пошкоджено.