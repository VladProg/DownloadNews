Національний музей історії України у Другій світовій війні 20 листопада презентує виставку «Херсон. «Русскій мір». 9 днів. Vідспівування».

Про це у Телеграмі повідомляє Херсонська міська рада, передає Укрінформ.
«Виставка висвітлює брехливість постулатів російської пропаганди, її ворожість українству, маніпуляції з історією, псевдонаративи рф щодо Другої світової війни, радянщину, новітню демагогію та політичне ошуканство – сутність яскраво ілюстрованого російського стритарту», - йдеться у повідомленні.
Як зазначається, вуличні банери з деокупованого обласного центру зібрав під час експедиції генеральний директор Музею війни Юрій Савчук. Свідчення окупації були демонтовані і вже стали експонатами.
Наголошується, що це розповідь про російську пропаганду та її особливості в Херсоні, про цінності «русского міра», його концепції та ідеологічні спрямування. Також це свідчення боротьби українців із кремлівською агітацією, підкреслюють у міськраді.
На виставці представлено символічну кількість об’єктів – 11, адже саме 11.11.22 ЗСУ визволили Херсон.
Проєкт реалізований за сприяння Комітету Верховної Ради з питань національної безпеки, оборони та розвідки, Генерального штабу ЗСУ, Міністерства культури та інформаційної політики, Державної служби з надзвичайних ситуацій, Херсонської міської військової адміністрації.
Фото: facebook.com/khersoncouncil