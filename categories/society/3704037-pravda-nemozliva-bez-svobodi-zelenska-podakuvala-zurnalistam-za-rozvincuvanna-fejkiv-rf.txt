Дружина Президента Олена Зеленська переконана, що правда неможлива без свободи, і висловила вдячність журналістам, які поширюють правду про боротьбу українців з агресором.

Про це вона написала у Телеграмі з нагоди Дня свободи преси, передає Укрінформ.
«Правда неможлива без свободи. Ось чому День свободи преси, який сьогодні відзначає ЮНЕСКО, про кожного з нас, про Україну. Дякую кожному журналісту, який доносить правду про наше протистояння нападнику, ризикує життям, щоб жили факти, розвінчує фейки. Ви – наш голос», - зазначила перша леді.
Зеленська підкреслила, що продовжить говорити з усіма ЗМІ та журналістами, яким важливо почути правду про Україну й українців.
«Бо і свобода – не лише наша, але й усього світу – неможлива без правди», - наголосила дружина Президента.



Як повідомлялося, Всесвітній день свободи преси відзначається щороку 3 травня із 1992 року.