Уряд спрямує 34,4 млрд грн на систему Міністерства внутрішніх справ, з них понад 33 млрд - кошти на підвищені зарплати тим, хто зараз боронить країну від російської навали.

Про це під час засідання уряду сказав Прем'єр-міністр України Денис Шмигаль, передає Укрінформ.
"Сьогодні 34,4 млрд грн виділяємо органам системи МВС. З цих коштів 33,6 млрд грн підуть на підвищені виплати нашим героям, які зараз на передовій боронять Україну", - сказав Прем'єр-міністр.
Також, як додав глава уряду, 275 млн грн буде спрямовано для Державної служби з надзвичайних ситуацій.

Окремим документом, за словами Прем'єра, спрямовуються 510 млн грн Службі безпеки України.
"Основна частина коштів, 300 млн грн, піде на закупівлю надсучасного озброєння та спорядження", - додав Шмигаль.