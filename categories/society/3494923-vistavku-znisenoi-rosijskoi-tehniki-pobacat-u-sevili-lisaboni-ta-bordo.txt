Міністр оборони Олексій Резніков заявив, що виставку знищеної техніки російської федерації побачать у Севільї (Іспанія), Лісабоні (Португалія) і Бордо (Франція).

Як передає Укрінформ, про це Резніков повідомив у Фейсбуці.
«російські пропагандисти мріяли про те, щоб їхні танки досягли Атлантики. Ми їм допоможемо з логістикою: цей металобрухт буде виставлятися не тільки в Києві. Його побачать в Севільї, Лісабоні, Бордо...», - заявив Резніков.
Міністр оборони запросив киян сходити на виставку на Михайлівську площу Києва.
«Виставка розбитої російської техніки як символ їх «непереможності», - додав Резніков.



Як повідомлялося, 22 травня на Михайлівській площі Києва виставили знищену військову техніку російських загарбників. Зокрема експонуються танк Т-72Б3, башта від БМД-4, машина РЕБ, частина позашляховика «Тигр».
28 травня міністри оборони Олексій Резніков і міністр внутрішніх справ Денис Монастирський відвідали виставку. За словами Резнікова, така виставка організована з кількох причин. Насамперед, зазначив він, аби відзначити героїчність і мужність ЗСУ і всього сектору безпеки і оборони, а також щоб нагадати українцям, що війна, її гаряча фаза, ще триває. За словами Резнікова, також Україна має продемонструвати, що так звану другу армію світу можна й потрібно перемагати.