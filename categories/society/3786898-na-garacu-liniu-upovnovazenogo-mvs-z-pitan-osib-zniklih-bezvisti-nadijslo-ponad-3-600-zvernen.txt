За півтора місяці роботи телефонної «гарячої лінії» Уповноваженого Міністерства внутрішніх справ з питань осіб, зниклих безвісти за особливих обставин надійшло 3 627 звернень від громадян.

Як передає Укрінформ, про це МВС повідомляє у Фейсбуці.
За словами очільника МВС Ігоря Клименка, за добу від рідних зниклих безвісти до Секретаріату Уповноваженого МВС надійшло 102 звернення, 613 - за останній тиждень.
«Це 3 627 звернень з часу роботи «гарячої лінії». І за кожне спеціалісти беруться зі всією увагою», - зазначив Клименко.

Він зауважив, що «це кропітка й складна праця, що вимагає не тільки професійних навичок, а й людських: емпатії та розуміння горя родин».
«Фахівці опрацьовують кожне таке звернення, що прискорює верифікацію осіб та їх розшук. Так, до управління надійшло вже понад 890 уточнюючих анкет», - додав міністр.
Клименко подякував громадянам за довіру і нагадав, що інформацію про зниклих безвісти за особливих обставин можна надавати за номером «гарячої лінії»: 0800-103-333.
Як повідомляв Укрінформ, МВС від 1 жовтня запустило телефонну «гарячу лінію» Уповноваженого з питань осіб, зниклих безвісти за особливих обставин.