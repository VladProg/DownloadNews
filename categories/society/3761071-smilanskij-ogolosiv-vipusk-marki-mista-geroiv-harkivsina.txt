Генеральний директор акціонерного товариства "Укрпошта" Ігор Смілянський оголосив випуск марки "Міста Героїв. Харківщина".

Як передає Укрінформ, про це він повідомив у Телеграмі.
Смілянський нагадав, що рівно рік тому разом з командою проїхав щойно звільненими від росіян Ізюмом, Балаклією та Купʼянськом, щоб побачити, що залишили загарбники і як швидко можна відновити роботу.

"Роботу відновили за лічені дні, а наші Збройні сили довели фактом усьому світу, що Україна переможе. Це був переломний момент на користь миру на українських умовах", - наголосив Смілянський.
Як підкреслив очільник Укрпошти, кожного разу, приїжджаючи у цей регіон, він "щиро дивувався витримці та позитиву людей. Пережити пекло окупації, більше 2500 повітряних тривог, але залишатися людьми, допомагати, бути вірним країні та народу до останнього".
Ці міста створені не з бетонних стін, а з людей, що роблять надможливе, "і саме на їх честь ми присвячуємо нову марку "Міста Героїв. Харківщина". На честь ЗСУ, які, у шалено короткі терміни, провели найпотужнішу контрнаступальну операцію з часів Другої світової. На честь місцевих, які, попри загрозу катувань, передавали позиції ворога. І, в тому ж числі, на честь працівників української пошти, які до останнього пов'язували Харківщину з Україною та намагались зберегти наше майно", зауважив Смілянський.
Він подякував усім, зокрема харківській команді Укрпошти.
Пізніше у Харкові, на площі Свободи, навпроти зруйнованої російськими ракетами будівлі ОВА, відбулося погашення поштового блоку "Міста героїв. Харківщина".

У погашенні марок взяли участь гендиректор Укрпошти Ігор Смілянський, начальник Харківської обласної військової адміністрації Олег Синєгубов, працівниця поліції Ольга Лихолобова, яка зображена на одній із листівок, виконувач обов'язків першого заступника командира бригади “Спартан” Олександр Майор, командири взводів Слобожанської бригади.
"Рівно рік тому ми слідом за нашими військами заїжджали в Балаклію, Ізюм, інші визволені населені пункти, привозили людям перші пенсії. Дуже швидко минає час. На марках зображені саме ті люди - герої, які звільнили Харківщину. Марки присвячені жителям і захисникам, всім, хто зробив рік тому звільнення майже всієї Харківщини можливим”, - сказав Смілянський.
Начальник ОВА Олег Синєгубов додав: “Дуже важливо, аби історія була зафіксована, щоб весь світ бачив успіх нашої армії, наших героїв”.
Олександр Майор зауважив, що нацгвардійці разом із іншими військовими стали на захист Слобожанщини 24 лютого. Нині бригада виконує завдання на Запорізькому напрямку.
“Дякую всім причетним до цього заходу. Бо такими подіями ми вписуємо в історію подвиги наших захисників і захисниць”, - сказав військовослужбовець.






У Харкові погасили блок марок “Міста Героїв. Харківщина” / Фото: Укрінформ

































Марку можна придбати за посиланням та у відділеннях Укрпошти по всій Україні.
Кадрами зі спецпогашення він пообіцяв поділитися ввечері та анонсував, що на захід "завітають дуже цікаві гості".
Як повідомляв Укрінформ, 9 вересня в Авдіївці на честь 245-ї річниці з дня заснування міста відбулося урочисте погашення власної марки.