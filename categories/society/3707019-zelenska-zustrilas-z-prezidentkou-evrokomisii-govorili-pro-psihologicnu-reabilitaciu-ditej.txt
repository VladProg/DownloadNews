Євросоюз запропонував експертну допомогу під час розробки програми психологічної допомоги для дітей з України, які мають досвід війни.

Про результати зустрічі з президенткою Європейської комісії Урсулою фон дер Ляєн повідомила перша леді Олена Зеленська в Телеграмі, передає Укрінформ.
"У центрі уваги - психологічна реабілітація українських дітей. Маленькі українці переживають складний період через події війни: навчання у бомбосховищах, переїзд до нових країн, нестача спілкування з рідними та друзями тощо. А також є 364 дитини, яких Україна повернула з росії. Вони пережили викрадення, розлуку з близькими, намовляння, що "нікому в Україні не потрібні", погрози і навіть фізичне насильство", - написала вона.
Зеленська зазначила, що фон дер Ляєн запропонувала експертну допомогу ЄС, а сама унікальна програма допомоги українським дітям буде напрацьована вітчизняними фахівцями – " так само як вони вже це роблять для психологічного табору, де реабілітують дітей, котрі втратили на війни близьких".
Перша леді підкреслила, що у відповідь на страшний досвід війни в Україні формується потужна психологічна допомога, щоб "ніхто не залишився з пережитим сам на сам".

Як повідомляв Укрінформ, президентка Єврокомісії Урсула фон дер Ляєн прибула до Києва 9 травня, щоб разом з українцями відзначити День Європи. У день візиту політик зустрілася з президентом України Володимиром Зеленським та прем’єр-міністром Денисом Шмигалем.