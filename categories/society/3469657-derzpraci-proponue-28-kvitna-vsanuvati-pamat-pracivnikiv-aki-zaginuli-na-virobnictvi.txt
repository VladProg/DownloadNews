Державна служба з питань праці пропонує 28 квітня 2022 року вшанувати пам’ять працівників, які загинули на виробництві.

Про це йдеться у листі Держпраці на адресу низки органів влади, переданому Укрінформу.
«Пропонуємо 28 квітня 2022 року вшанувати пам’ять працівників, які загинули на виробництві, як у мирний час, так і під час воєнного стану. Також просимо долучитися до інформаційно-роз’яснювальної роботи з питань оперативної підготовки працівників до дій у надзвичайних ситуаціях, спрямованих на збереження життя та здоров’я під час виконання своїх професійних обов’язків, дотримання вимог охорони праці», - йдеться у листі.
У відомстві нагадали, що в Україні щороку 28 квітня відзначається День охорони праці. Наголошується, що з огляду на повномасштабну збройну агресію російської федерації проти України, всі зусилля зараз спрямовані на захист Батьківщини. Бізнес та працівники – друга лінія оборони, фундамент економічної стабільності та допомога Збройним силам. Праця в умовах воєнного стану пов’язана з великою кількістю нових, у тому числі смертельно небезпечних ризиків, що призводять до погіршення умов праці в усіх галузях економіки.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.