Кабінет Міністрів розпочинає реалізацію нового проєкту у сфері організації оздоровлення та відпочинку дітей, які потребують особливої соціальної уваги та підтримки.

Про це Прем'єр-міністр України Денис Шмигаль сказав на засіданні уряду, передає Укрінформ.
«Уряд починає реалізацію нового проєкту у сфері організації оздоровлення та відпочинку дітей, які потребують особливої соціальної уваги та підтримки. Запроваджуємо принцип «гроші ходять за дитиною». Тобто, дитячі центри відпочинку та оздоровлення будуть отримувати кошти за відпочинок кожної дитини. У свою чергу діти та їхні родини зможуть обирати, де їм відпочивати», - сказав Шмигаль.
За його словами, такий підхід влада запроваджує для оздоровлення та відпочинку дітей з інвалідністю, дітей із багатодітних та малозабезпечених родин, які зареєстровані у Донецькій, Дніпропетровській, Запорізькій, Луганській, Миколаївській, Сумській, Харківській, Херсонській та Чернігівській областях.
Як повідомив у Телеграмі постійний представник Кабміну у Верховній Раді Тарас Мельничук, йдеться про наданням послуг дитячими оздоровчими таборами державних підприємств «Міжнародний дитячий центр «Артек», «Український дитячий центр «Молода гвардія» і дитячими закладам оздоровлення та відпочинку вищої категорії, що містяться в Державному реєстрі майнових обʼєктів оздоровлення та відпочинку дітей та розташовані в карпатському регіоні, за принципом «гроші ходять за дитиною».
Відповідною постановою Кабінету Міністрів затверджено Порядок реалізації експериментального проєкту; Порядок використання коштів, передбачених у державному бюджеті для організації оздоровлення і відпочинку дітей, які потребують особливої уваги та підтримки, в дитячих закладах оздоровлення та відпочинку вищої категорії, які містяться в Державному реєстрі майнових обʼєктів оздоровлення та відпочинку дітей та розташовані в карпатському регіоні; Порядок використання коштів, передбачених у державному бюджеті для організації оздоровлення і відпочинку дітей, які потребують особливої уваги і підтримки, в дитячих оздоровчих таборах державних підприємств «Міжнародний дитячий центр «Артек», «Український дитячий центр «Молода гвардія» і в дитячих закладах вищої категорії, що містяться в Державному реєстрі майнових обʼєктів оздоровлення та відпочинку дітей та розташовані в карпатському регіоні.
Загалом цього року планується охопити послугами з оздоровлення та відпочинку 25 тисяч дітей, які потребують особливої соціальної підтримки.