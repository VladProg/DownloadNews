Радник керівника Офісу Президента Михайло Подоляк заявив, що під час нещодавньої зустрічі з українськими блогерами ні ОП, ні він особисто не давали їм жодних нагород. Мета таких зустрічей – налагодити комунікацію з інфлуенсерами.

Про це він повідомив у Телеграмі, передає Укрінформ.
"Ні Офіс Президента, ні я особисто, зрозуміло, не давали жодних нагород присутнім блогерам. Тим більше "нагород інших відомств". Це абсолютно неможливо. За нагородження військових і волонтерів відповідають різні відомства. Тому поставте на цьому величезну крапку", – зазначив він.
За словами Подоляка, мета таких зустрічей – налагодити комунікацію з інфлуенсерами, розповісти про інформаційну гігієну, етичний складник комунікації в період війни та обговорити, яким чином вони можуть бути корисні для боротьби з гібридними загрозами рф.
Радник керівника ОП також повідомив, що планує та проводить безліч непублічних зустрічей із різними представниками впливу в українських соцмережах, і вчора відбулася одна з них. "Тому не треба конспірології там, де її немає. Подібні зустрічі не є елітарними чи для відзначення якихось досягнень – для цього є українське суспільство, яке саме може дійти висновків, хто та чим займається під час війни. Наше завдання – вести роз’яснювальну роботу, залучаючи всі можливі інструменти", – підсумував він.
Напередодні, 3 березня, кілька відомих українських Інстаграм-блогерів повідомили про зустріч з Подоляком. Блогери розповіли, що обговорювали з ним, зокрема, питання інформаційної війни та мотивації населення.
Водночас у соцмережах викликала критику присутність на цій події блогерки Ксюші Манекен (Оксани Волощук), яка після зустрічі в ОП похвалилася, що отримала від Головного управління розвідки Міноборони відзнаку "за сприяння воєнній розвідці України ІІ ступеня".
Блогерка виклала у сторіз фото нагороди з підписом глави ГУР МО Кирила Буданова. Згідно з документом, нагороду їй присвоїли ще 13 жовтня 2022 року.
Ксюша Манекен (Оксана Волощук) — інфлюенсерка та модель, має понад 414 тисяч підписників в Iнстаграмі. В інтерв'ю Раміні Есхакзай у 2020-му році вона зізнавалася, що з 19 до 22 років займалася ескортом.
В Інстаграмі блогерка переважно розповідає про своє життя і модельну роботу і часто ділиться відвертими світлинами. Вона неодноразово наголошувала про те, що немає різниці, якою мовою розмовляти.
В інтернеті спливли скриншоти старих сторіз Манекен, в яких вона заявляла, що "не важливо, чий Крим", і головне, що там "все мирно". Вона писала, що півострів "дуже покращився" під час окупації, тому, на її думку, "в усьому є плюси та мінуси".