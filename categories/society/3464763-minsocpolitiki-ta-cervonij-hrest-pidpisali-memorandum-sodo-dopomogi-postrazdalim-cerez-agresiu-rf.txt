Міністерство соціальної політики з місією Міжнародного Комітету Червоного Хреста в Україні та Товариством Червоного Хреста України підписали меморандум про взаєморозуміння щодо надання грошової допомоги громадянам, які постраждали внаслідок військової агресії росії.

Як передає Укрінформ, про це Мінсоцполітики повідомляє у Телеграмі.
"Міністр соціальної політики Марина Лазебна, голова делегації місії Міжнародного Комітету Червоного Хреста в Україні Паскаль Хундт та президент Товариства Червоного Хреста України Микола Поліщук підписали тристоронній меморандум про взаєморозуміння щодо надання грошової допомоги вразливим категоріям населення України, які постраждали внаслідок бойових дій", - ідеться у повідомленні.
У рамках реалізації меморандуму право на виплату додаткової грошової допомоги за рахунок коштів місії МЧКХ та ТЧХУ матимуть окремі вразливі категорії населення, зокрема із числа внутрішньо переміщених осіб.
"Розмір допомоги становитиме 2500 гривень на кожного отримувача в місяць. Мінімальний термін надання допомоги складає 1 місяць із можливістю подальшого збільшення тривалості надання допомоги та перегляду критеріїв з огляду на потреби та наявність необхідного фінансування", - йдеться у повідомленні.

У Мінсоцполітики зазначили, що виплата такої грошової допомоги здійснюється додатково, незалежно від отримання особою інших видів допомоги, зокрема виплати допомоги на проживання внутрішньо переміщеним особам.
Планується, що програма грошової підтримки за рахунок коштів МЧКХ та ТЧХУ охопить майже 1 млн людей з вразливих категорій населення України, які постраждали внаслідок військової агресії російської федерації проти України.
Додаткові виплати в рамках цього меморандуму мають посилити державні програми підтримки внутрішньо переміщених осіб, започатковані урядом.

Міністр подякувала представникам Червоного Хреста за ефективну та швидку співпрацю, результатом якої стане максимально адресне охоплення програмами соціальної підтримки найбільш вразливих категорій населення України.

Як повідомляв Укрінформ, станом на 18 квітня в Україні понад 1,4 мільйона людей зареєстровані як внутрішньо перемішені особи. У Мінсоцполітики поінформували, що спільно з трьома структурами ООН уряд започатковує додаткові програми підтримки найбільш вразливих категорій. В межах таких програм люди отримають допомогу строком на три місяці та розміром 2220 гривень на місяць додатково до інших виплат.