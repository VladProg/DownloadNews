Упродовж 2024 року на посаду помічника ветерана планується працевлаштувати 15 тисяч людей.

Про це повідомила міністерка у справах ветеранів Юлія Лапутіна під час VI Міжнародного ветеранського форуму "Україна. Захисники. Майбутнє", передає кореспондент Укрінформу.
"Помічником ветерана буде ветеран або член його родини. Протягом наступного року на ці посади планується працевлаштувати 15 тисяч людей, і цей пілот ми плануємо запускати в чотирьох областях", - сказала Лапутіна.
Так, планується, що військовий повертатиметься в громаду і одразу його зустрічатиме помічник, який інформуватиме про права та послуги, якими ветеран може скористатися, пояснила вона.
Міністерка підкреслила, що помічник ветерана не буде "кабінетним працівником", він буде супроводжувати людину в органах влади та підтримувати її на всіх шляхах.
Як повідомляв Укрінформ, у Вінницькій, Дніпропетровській, Львівській та Миколаївській областях 1 липня розпочався прийом заяв на конкурсний відбір кандидатів на посади помічників ветеранів.
Друга хвиля прийому заяв на конкурсний відбір кандидатів на посади помічників ветеранів стартувала 15 липня.