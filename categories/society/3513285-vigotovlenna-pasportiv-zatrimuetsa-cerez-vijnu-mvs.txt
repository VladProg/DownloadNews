Через дії російських агресорів затримуються строки виготовлення та видачі ID-карток і паспортів громадянина України для виїзду за кордон.

Як передає Укрінформ, про це повідомляє пресслужба Міністерства внутрішніх справ України.
«Збройна агресія російської федерації проти України, на жаль, внесла корективи у процес оформлення біометричних документів нашим громадянам. Зокрема це знайшло відображення у швидкості виготовлення та видачі ID карток та паспортів громадянина України для виїзду за кордон», - йдеться в повідомленні.
У МВС зауважили, що внаслідок бомбардування загарбниками не тільки міст та інфраструктури, а й знищення та часткового руйнування логістичних шляхів відомство зіткнулось з небаченими досі труднощами, пов’язаними з постачанням та доставкою необхідних витратних матеріалів для друку паспортів, у тому числі - з-за кордону. Як результат - у МВС вимушені констатувати затримки строків виготовлення документів.
«Ми розуміємо, наскільки важливо для всіх громадян України мати на руках паспортні документи у період воєнного стану, тому одним із пріоритетних завдань для нас залишається вжиття всіх можливих заходів для їх своєчасної видачі», - зазначили у МВС.
У тісній взаємодії Кабінету Міністрів України, Міністерства внутрішніх справ, Державної міграційної служби і ДП «Поліграфкомбінат «Україна» докладаються зусилля задля виправлення ситуації та налагодження надійних логістичних каналів постачання необхідних компонентів та матеріалів.
У МВС зауважили, що територіальні органи та підрозділи ДМС, які розташовані у безпечних районах, попри важкі умови продовжують надавати адміністративні послуги населенню. «Ми щодня приймаємо десятки тисяч заяв від громадян на оформлення біометричних паспортних документів. Діяльність всіх органів, задіяних у процесі оформлення та видачі паспортів, спрямовано на те, щоб громадяни отримали паспортні документи якомога швидше», - сказано в повідомленні.
Крім того, для зручності громадян прийнято постанову Кабінету Міністрів, яка дозволяє продовжити термін дії паспортів громадянина України для виїзду за кордон та вклеїти фото дитини у паспорт батьків, як у підрозділах ДМС, так і в дипломатичних установах України за кордоном.
Як повідомляв Укрінформ, внаслідок повномасштабного вторгнення рф в Україну сума збитків, які зазнали підрозділи Державної міграційної служби, за попередніми даними, сягає більше 11, 5 млн грн.