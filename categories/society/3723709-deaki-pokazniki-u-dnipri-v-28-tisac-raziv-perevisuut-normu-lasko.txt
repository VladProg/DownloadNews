Рівень забруднення води у Дніпрі унаслідок підриву греблі Каховської ГЕС за деякими показниками перевищено у 28 тисяч разів.

Про це в інтерв'ю BBC-Україна повідомив міністр охорони здоров'я Віктор Ляшко, передає Укрінформ.
"Якщо ми говоримо про воду у Дніпрі, через прорив дамби вона затопила велику територію. Ми фіксуємо перевищення по мікробному числу в десятки тисяч разів. У 28 тисяч разів було перевищення за певними показниками. Тому заборонене купання, вилов риби, не можна пити цю воду, поїти худобу. Коли людина буде купатися в такій воді, то потенційно може виникнути захворювання", - сказав Ляшко.
Він пояснив, що підтоплено велику кількість каналізаційних споруд, скотомогильників, вигрібних ям. Потрапляння забрудненої води в мережі водопостачання може призвести до спалахів гострих кишкових інфекційних хвороб, вірусних інфекцій, таких як гепатити, холера, а також є ризик паразитозів.
Наразі, за словами Ляшка, жодного випадку захворювання на холеру не виявлено.
"Проводимо епідмоніторинг водойм, і періодично у нас виявляють холерні вібріони, як пов'язані з підтопленням, так і не пов'язані. Так було і раніше. Сьогодні того типу холерного вібріона, який може викликати спалах інфекційних захворювань, не зареєстровано. Але настороженість є", - сказав міністр.
Він наголосив, що спалахи інфекційних хвороб можливі у разі порушення санітарно-епідемічних норм.
Нині, за словами міністра, нижче Каховської греблі заборонено використовувати воду з відкритих водойм, колодязів, також заборонено купання, в тому числі і в Чорному морі, куди потрапляє забруднена вода з Дніпра.
Як повідомляв Укрінформ, вночі 6 червня російська армія підірвала греблю Каховської ГЕС.