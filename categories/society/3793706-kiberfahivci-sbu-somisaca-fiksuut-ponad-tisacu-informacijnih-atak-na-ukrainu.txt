Щомісяця фахівці кібердепартаменту СБУ фіксують понад тисячу деструктивних інформаційних атак на українське суспільство.

Про це ректор Національної академії СБУ Андрій Черняк сказав у ході міжвідомчого круглого столу “Поширення дезінформації як загроз національній безпеці: пошук ефективних засобів протидії”, що відбувся в Укрінформі.
“Ті виклики, які стоять зараз перед нашою державою, перед нашою службою і взагалі - перед нашим громадянським суспільством, вони є надзвичайно великими. Лише фахівцями кібердепартаменту Служби безпеки України фіксується понад тисячу інформаційних атак щомісяця на наше суспільство. Мета цих атак деструктивна, вона може проявлятися і як провокування тих чи інших настроїв, так і відверто сприяння порушенню чинного законодавства. І тут уже мова іде саме про експертизу, експертну і фахову роботу”, - розповів Черняк.
У цьому контексті він наголосив на консолідації зусиль експертів, якими можуть бути представників відповідних відомств, журналісти, науковці тощо.

“Зараз росіяни проводять чергову інформаційну атаку. Це можна назвати СІО (спеціальні інформаційні операції — ред.), ІПСО (інформаційно-психологічні операції — ред.)... Можна назвати пропаганду різними найменуваннями, різною термінологією, але мета в неї одна — знищити нашу державу. І та інформація, яка зараз надходить, підтверджується і розвідувальними органами Служби безпеки, свідчить про те, що лише за попередніми оцінками знову декілька мільярдів виділяється російським ворожим урядом на знищення і пропаганду насильства, пропаганду непокори, дестабілізацію суспільно-політичної ситуації”, - повідомив ректор академії СБУ.
За його словами, зараз одне з головних завдань - допомогти суспільству зрозуміти ті виклики, які перед нами стоять: “Тому що в нас немає викликів держави чи викликів державних інституцій. У нас є виклики єдині, які стоять перед нашою державою”.
Також Черняк наголосив на важливості уніфікації підходів до розслідування, оцінки і попередження дезінформації.
“Я впевнений у тому, що ті рекомендації, які будуть висловлені й експертами, і науковцями, і слідчими, юристами, ляжуть потім у підґрунтя для тих чи інших українських рішень”, - додав він.
Своєю чергою директор Українського науково-дослідного інституту спеціальної техніки та судових експертиз СБУ, доктор філософії в галузі права Юрій Чечіль наголосив, що поширення дезінформації на широкий загал у сучасному світі стало не лише буденністю, а й загрозою реальності, яка може заподіяти значну шкоду національній безпеці України.
“Особливістю інформаційної війни є те, що слова в ній - це теж зброя, яку використовують. Тому системну пропаганду, створену путінським режимом, слід розглядати як окремий ворожий підрозділ, що веде військову дію проти України та всього цивілізованого світу на інформаційному фронті”, - сказав Чечіль.
Він зауважив, що не останню роль у протидії поширенню в медіапросторі дезінформації відіграє і судова експертиза: “Зокрема, експерти нашого інституту як набувачі спеціальних знань мають потужний потенціал щодо виявлення та ідентифікації ворожих пропагандистських наративів”.
Круглий стіл “Поширення дезінформації як загроз національній безпеці: пошук ефективних засобів протидії” був організований спільно Українським науково-дослідним інститутом спеціальної техніки та судових експертиз СБУ та Національною академією СБУ за підтримки Українського інституту підвищення кваліфікації працівників телебачення, радіомовлення і преси.