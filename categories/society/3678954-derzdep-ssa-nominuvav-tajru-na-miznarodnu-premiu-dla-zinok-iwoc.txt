Українська волонтерка й парамедик Юлія «Тайра» Паєвська, командир підрозділу «Янголи Тайри» удостоєна щорічної міжнародної премії держсекретаря США для жінок International Women of Courage (IWOC).

Премія вручатиметься 11 номінанткам з усього світу в Білому домі, повідомляє Укрінформ із посиланням на Державний департамент США.
«Премія IWOC Держсекретаря США присуджується вже 17-й рік поспіль жінкам з усього світу, які продемонстрували виняткову мужність, силу та лідерство в захисті миру, справедливості, прав людини, гендерної рівності, а також у розширенні прав і можливостей жінок та дівчат у всій різноманітності – часто з великими особистими ризиками й жертвами», - зазначається в повідомленні Держдепартаменту США.
Церемонія нагородження лауреатів IWOC 2023 року відбудеться 8 березня в Білому домі. Її проведуть держсекретар США Ентоні Блінкен і перша леді Джилл Байден.
«Юлія «Тайра» Паєвська продемонструвала надзвичайну моральну та фізичну мужність у захисті України від нещадної російської агресії. Вона надавала медичну допомогу учасникам Революції гідності в Україні у 2013 році, а як керівник волонтерського загону парамедиків «Ангели Тайри» проводила тактичну медичну підготовку на передовій Донбасу з 2014 по 2018 рік», - йдеться в повідомленні Держдепу.
Крім того, відзначаються зусилля Тайри щодо збору відео- та фотодокументальних фактів про звірства, скоєні російськими військами в Маріуполі.
У Держдепартаменті США нагадали, що російські сили затримали Тайру 16 березня, коли вона намагалася евакуювати жінок і дітей з Маріуполя до Запоріжжя. Протягом трьох місяців ув'язнення вона жила в невеличкій камері з 22 іншими жінками, терпіла тортури й побиття. Крім того, кремлівські пропагандисти намагалися поширити на міжнародному рівні брехню про Юлію, назвавши її «фашисткою» та «воєнним злочинцем». Проте вона відмовилася мовчати, і після свого звільнення переконливо виступає за українську демократію та незалежність.
Як повідомлялося, з березня 2007 року Державний департамент відзначив нагородою IWOC понад 180 жінок з більше 80 країн.