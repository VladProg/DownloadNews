Школярі з усієї України, зокрема ті, хто перебуває закордоном, можуть безкоштовно приєднатися до п’ятиденного онлайн-табору «Атмосферної школи».

Як передає Укрінформ, про це Міністерство освіти і науки України повідомило в Телеграмі.
«Веселі та пізнавальні зустрічі із запрошеними мандрівниками, письменниками, видатними людьми та фантастичними доповідачами дозволять відчути теплий подих Африки, запахи Америки, кольори Азії, смаки Європи та широту Австралії. Кожен день – нова частина світу. Також це можливість знайти нових друзів та здійснити навколосвітній круїз, не виходячи з дому», – зауважили у міністерстві.
Зазначається, що приєднатися можуть усі охочі. Для цього потрібно перейти за посиланням, обрати цікаву для себе частину світу та зареєструватися.
Як повідомляв Укрінформ, школярі й освітяни можуть узяти участь у програмі «План.Дій», яка має на меті відбудову громад.