Вищий антикорупційний суд обрав запобіжний захід у вигляді тримання під вартою з альтернативою внесення застави колишньому директору з правових питань державного підприємства «Антонов», підозрюваному в розтраті 18 млн грн.

Як передає Укрінформ, про це Спеціалізована антикорупційна прокуратура повідомила в Телеграмі.
Передбачена судовим рішенням застава становить 6,71 млн грн.
У разі внесення вказаної суми на посадовця буде покладений обов’язок прибувати за кожною вимогою до детектива, прокурора чи суду й утримуватися від спілкування з іншим підозрюваним у справі та свідками.
Також фігурант буде зобов’язаний повідомляти про зміну свого місця проживання та місця роботи і здати на зберігання до відповідних органів державної влади паспорти для виїзду за кордон й інші документи, що дають право на виїзд/в’їзд в Україну.
Як повідомляв Укрінформ, на початку березня правоохоронці оголосили підозру в розтраті 18 млн грн колишньому директору з правових питань державного підприємства «Антонов» та його спільнику — директору адвокатського об’єднання.