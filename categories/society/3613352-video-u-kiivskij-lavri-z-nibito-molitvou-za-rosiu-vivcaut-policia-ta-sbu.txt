Міністр культури та інформаційної політики Олександр Ткаченко заявив, що правоохоронці встановлюють аутентичність відео із Києво-Печерської Лаври, на якому священнослужителі УПЦ московського патріархату під час богослужіння нібито прославляють росію.

Як передає Укрінформ, про це Ткаченко повідомив у Телеграмі.
"З ситуацією щодо відео зі служби УПЦ в одному з храмів Києво-Печерської Лаври, оприлюдненого отцем Михайлом Омеляном з ПЦУ, на звернення ДЕСС вже працюють Національна поліція України та Служба безпеки України. Наразі першочергово важливо встановити автентичність відео", - зазначив Ткаченко.
За його словами, від цього будуть залежати подальші дії та наслідки.
"В разі, якщо відео є автентичним, ми закликаємо вжити негайних процесуальних дій щодо очільників УПЦ", - наголосив Ткаченко.
Як повідомлялось, священник Православної церкви України Михайло Омелян опублікував у Фейсбуці відео, на якому нібито під час під час богослужіння 12 листопада у Києво-Печерській Лаврі моляться за рф.