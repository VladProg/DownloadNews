Українські і польські активісти розгорнули 9 травня у Варшаві велику художню інсталяцію біля мавзолею радянським солдатам, до якого сьогодні російська делегація на чолі з послом рф у Польщі планує покладати квіти.

Інсталяція має нагадувати про злочини російського терористичного режиму, повідомляє власний кореспондент Укрінформу.
Біля пам'ятника радянським солдатам установили сотні українських прапорців, багато з яких залиті червоною фарбою, невеликі дерев'яні хрести з прізвищами загиблих українців і поляків, макети житлових будинків з написами на них - Буча, Маріуполь, Бахмут, Херсон, Ірпінь.

Як зазначила під час брифінгу для ЗМІ активістка варшавського Євромайдану Вікторія Погребняк, ця художня інсталяцію біля пам'ятника радянським солдатам показує знищені росією українські міста та людські життя.
"Посол країни-терориста, ідучи покласти квіти до пам’ятника, буде змушений пройти символічними вулицями знищених Маріуполя, Бучі, Ірпеня, Херсона. Буде змушений йти по крові та гробах українців. Іншого вибору активісти йому не залишили",- підкреслила Погребняк.






У Варшаві активісти розгорнули інсталяцію про злочини росіян біля пам'ятника радянським солдатам / Фото: Юрій Банахевич, Укрінформ


































На місці присутні багато активістів, поліції, представників ЗМІ. Очікується, що до мавзолею радянським солдатам прибуде російська делегація на чолі з послом рф у Варшаві Сергієм Андрєєвим.
Торік на 9 травня під час спроби покласти квіти до пам'ятника російський посол Андрєєв був облитий активістами червоною рідиною.
Як повідомлялося, активісти громадської ініціативи “Євромайдан-Варшава” сьогодні о 6:00 розбудили російських дипломатів у Варшаві звуками сирен і бомбардувань.