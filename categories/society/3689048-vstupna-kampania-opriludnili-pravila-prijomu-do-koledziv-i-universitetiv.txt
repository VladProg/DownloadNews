У Міністерстві юстиції України зареєстрували Порядки прийому на навчання для здобуття фахової передвищої та вищої освіти.

Про це повідомляє Міністерство освіти та науки, передає Укрінформ.
Зазначається, що згідно з Порядками вступу до університетів та коледжів ключовим інструментом вступної кампанії 2023 року стає особистий електронний кабінет вступника, що надає можливість в дистанційному режимі внести необхідні дані для подання заяв як на вступні випробування у закладі освіти, так і на участь у конкурсному відборі.
Для підтвердження вибору місця навчання достатньо буде визначитися в особистому електронному кабінеті вступника.
Для здобуття фахової передвищої освіти за кошти державного або місцевого бюджету вступники складатимуть творчий конкурс (для визначеного переліку спеціальностей) або співбесіду з одного або двох предметів. Для тих, хто планує навчатися за кошти фізичних або юридичних осіб, передбачений вступ на підставі розгляду мотиваційних листів.
Майбутні молодші бакалаври та бакалаври (магістри медичного, фармацевтичного та ветеринарного спрямування) складатимуть творчий конкурс на мистецькі та спортивні спеціальності, національний мультипредметний тест (НМТ) ー на всі інші спеціальності.
Вступників до магістратури зараховуватимуть за результатами єдиного вступного іспиту (ЄВІ), єдиного фахового вступного випробування (ЄФВВ) або фахового іспиту в закладі освіти для вступу на інші спеціальності.
Збережені усі пільги та пільгові категорії, що передбачені законами, зокрема для жителів тимчасово окупованих територій. Вступники, які зареєстровані та перебувають на ТОТ, зможуть пройти процедури вступної кампанії дистанційно та укласти договір про навчання впродовж трьох місяців після початку навчання.
Застосування пільг для жителів із територій активних бойових дій (територій можливих бойових дій) буде визначений у травні з урахуванням розвитку воєнно-політичної ситуації в Україні.
Як повідомляв Укрінформ, Міністерство освіти і науки України затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна 5 – 23 червня, додаткова 11–24 липня.
УЦОЯО вже підготував демонстраційні варіанти завдань із обох предметів обов’язкового блоку НМТ: з української мови, математики, а також із трьох предметів на вибір — з історії України, фізики, англійської, німецької мов, біології та хімії.
Реєстрація для участі в Національному мультипредметному тесті розпочнеться 3 квітня і триватиме до 3 травня.