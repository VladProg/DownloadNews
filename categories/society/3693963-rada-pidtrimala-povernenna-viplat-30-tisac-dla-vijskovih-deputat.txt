Верховна Рада підтримала повернення виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій.

Про це народний депутат із парламентської фракції "Європейська солідарність" Олексій Гончаренко повідомив у Телеграмі, передає Укрінформ.
За його словами, 277 народних депутататів проголосували за ухвалення закону "Про внесення змін до деяких законів України щодо удосконалення правового регулювання питань, пов'язаних із здійсненням заходів правового режиму воєнного стану".
Повернення доплат українським захисникам передбачалося відповідною правкою до законопроєкту, яку підтримали 254 парламентарії.

Гончаренко підкреслив, що 30 тисяч виплачуватимуть до кінця періоду дії правового режиму воєнного стану.
"На період дії воєнного стану військовослужбовцям, особам рядового і начальницького складу служби цивільного захисту, поліцейським щомісячно виплачується додаткова винагорода в розмірі 30000 гривень незалежно від покладених на таких осіб завдань чи районів проходження служби", - йдеться в тексті правки.
При цьому передбачається, що надбавки захисниками повертаються шляхом обмеження грошового забезпечення працівників, службових і посадових осіб бюджетних установ до 10 мінімальних зарплат, встановлених на 1 січня 2023 року.
Як повідомлялося, з 1 лютого 2023 року змінився порядок виплат премій військовим. Тепер виплати безпосередньо залежать від районів перебування воїнів, складності та специфіки виконання ними бойових чи спеціальних завдань.