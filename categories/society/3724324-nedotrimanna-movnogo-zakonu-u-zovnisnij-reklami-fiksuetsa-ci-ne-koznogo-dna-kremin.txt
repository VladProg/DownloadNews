Уповноважений із захисту державної мови Тарас Кремінь зазначає, що факти недотримання мовного закону у зовнішній рекламі та різноманітних вивісках фіксуються чи не кожного дня, великі сподівання – на допомогу органів місцевого самоврядування.

Про це він розповів в ефірі телемарафону "Єдині новини", повідомляє Укрінформ.
"Стаття 28 закону про мову говорить про те, що уся інформація для загального ознайомлення, тобто зовнішні рекламні вивіски, повинні бути державною мовою... Таких зловживань у вивісках у нас чимало, усі такі порушення ми фіксуємо чи не кожного дня. Тому на виконання 28 статті ми звернулися до органів місцевого самоврядування, щоб вони користувалися законом при благоустрої населених пунктів, створювали відповідні комісії і виносили попередження суб'єктам господарювання", – сказав Кремінь.
Він зауважив, що деякі суб'єкти господарювання можуть, звісно, залишати вивіски і зовнішню рекламу не державною мовою, якщо зареєстровано відповідні торговельні марки, але поруч з такими вивісками все одно має бути надана інформація тим самим шрифтом і розміром українською мовою.
Кремінь розповів, що секретаріат уповноваженого із захисту державної мови з початку року отримав 240 звернень відповідного характеру, і кожне з них свідчить про системні порушення в окремих населених пунктах і в окремих регіонах.
"Найбільше таких порушень у нас на півдні і на сході. Де це можливо, суб'єкти господарювання цю ситуацію виправляють. Де це неможливо, я думаю, зміни буде реалізовано найближчим часом", – зауважив він.
За словами Кременя, досить активно така робота ведеться зараз у Миколаєві, де місцеві районні адміністрації зафіксували не менше тисячі таких порушень. "Я думаю, що найближчими місяцями ситуація там буде виправлена", – сказав він.
Як повідомляв Укрінформ, Верховна Рада 25 квітня 2019 року ухвалила закон "Про забезпечення функціонування української мови як державної". Його статті впроваджуються в дію поетапно. Переважна більшість його норм набула чинності 16 липня 2019 року.
З 16 липня 2022 року набирала чинності стаття 188 Кодексу України про адміністративні правопорушення, згідно з якою за порушення мовного закону, зокрема в частині застосування державної мови у сфері інформації для загального ознайомлення та реклами, на порушників накладається штраф у розмірі від 200 до 300 неоподатковуваних мінімумів доходів громадян або попередження, якщо порушення вчинене вперше. За повторне протягом року вчинення порушення на порушників буде накладатися штраф у розмірі від 500 до 700 неоподатковуваних мінімумів доходів громадян.