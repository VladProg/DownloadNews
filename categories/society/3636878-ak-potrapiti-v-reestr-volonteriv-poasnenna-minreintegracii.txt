У Міністерстві з питань реінтеграції тимчасово окупованих територій пояснили, як потрапити у Реєстр волонтерів.

Як передає Укрінформ, про це Мінреінтеграції повідомляє у Телеграмі.
Зазначається, що в Україні Реєстр волонтерів існує з 2014 року, адже саме тоді нові виклики для країни породили потужний рух громадян, які хотіли допомагати армії.
«Згідно з Податковим кодексом суми коштів, які збирає волонтер, не будуть включатися до його щорічного оподаткованого доходу. Важливо, щоб гроші, які він отримує, були зібраними на спеціальний рахунок або картку, а витрати на благодійність мали документальне підтвердження», - ідеться в повідомленні.
Запит можна зробити у податковій за місцем реєстрації або особисто чи поштовим відправленням.
Для цього необхідні: довідка з банку (банків) форми 4-РВ, копії паспорта, витягу про місце реєстрації й ідентифікаційного коду, заява за формою 1-РВ.
У Мінреінтеграції зазначають, що реєстрація не є обов’язковою, основна її мета - вберегти волонтера від несправедливих обвинувачень і мінімізувати всі ризики в питаннях оподаткування.
«Пам'ятайте. Необхідно зберігати документи, що стосуються вашої благодійності: чеки, накладні, фотозвіти», - наголошують у міністерстві.
Як повідомляв Укрінформ, в Україні започатковано нову відзнаку для волонтерів - Золоте серце, цьогоріч її отримали представники 50 волонтерських організацій.
Фото: freeradio.com.ua