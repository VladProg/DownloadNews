У робочій групі, яку було створено при Міністерстві оборони за участю громадськості наприкінці квітня, пропонують запровадити моніторингові візити у лікарні та військові частини для вирішення медичних проблем військовослужбовців.

Про це в коментарі Укрінформу сказала засновниця громадської організації «АСТ», секретар громадської спілки «Консорціум ветеранських організацій сходу» Ольга Гужва.
«Ми пропонуємо, щоб відбувалися моніторингові візити до найбільш проблемних частин і медичних закладів, щоб поговорити і з лікарями, і з військовими та зрозуміти, чому проблема не вирішується тривалий час. Обов’язково в складі моніторингової групи мають бути представники відповідних департаментів, які мають повноваження приймати певні рішення, ініціювати проведення внутрішнього розслідування. Це потрібно, щоб вирішення певних питань не затягувалося через бюрократію», - сказала Гужва.
Вона також наголосила, що у складі груп мають бути і представники ветеранської спільноти.
«Тому що вони розуміють «кухню» зсередини, вони пройшли через цей механізм, через ці процедури. І є певна ступінь довіри військових до людини, яка це все відчула на собі, вони можуть сказати певні речі, які не скажуть, наприклад, представникам інших організацій або посадовцям», - зазначає громадська діячка.
За її словами, робоча група, яку створили при міністерстві, наразі працює над процедурними аспектами своєї діяльності, розподілом напрямків, за якими працюватимуть громадські організації – це, зокрема, діяльність військово-лікарських комісій, реабілітація, протидія корупції.
«Наша мета, щоб відбулися саме системні зміни. Щоб ми не реагували на певні кейси, вирішуючи проблеми окремої людини, а щоб допомога конкретній людині перетворилася в системні зміни для того, щоб інші військовослужбовці в такі ситуації навіть не потрапляли», - зауважила Гужва.
Як повідомлялося, наприкінці квітня Міністерство оборони відреагувало на велику кількість звернень від громадських організацій, які займаються супроводженням медичної підтримки воїнів, і створило робочу групу на чолі з Юлією Паєвською («Тайрою») для вирішення проблем.
Також міністр оборони Олексій Резніков повідомив, що паралельно доручив своїй заступниці Ганні Маляр разом із командувачем Медичних сил Збройних сил України Тетяною Остащенко «протягом 10 днів проїхатись по найбільш важливих місцях, де зона підвищеної уваги, в першу чергу - це лінія фронту, і відвідати всі ВЛК, які знаходяться в містах вздовж лінії фронту».