Кабінет Міністрів на засіданні у п'ятницю затвердив порядок встановлення факту безпосередньої участі цивільних у захисті України для надання їм відповідних статусів.

Про це повідомляє пресслужба Міністерства у справах ветеранів, передає Укрінформ.
Як зазначається, йдеться про процедуру встановлення факту безпосередньої участі у захисті України починаючи з 24 лютого 2022 року цивільних осіб, які офіційно не були у складі жодної з українських силових структур.
У Мінветеранів зауважили, що внаслідок поранень, контузій, каліцтв або захворювань під час безпосередньої участі в обороні країни від окупантів багато таких цивільних стали особами з інвалідністю або загинули (померли). Законом № 2864 таких осіб віднесено до осіб з інвалідністю внаслідок війни, а рідних осіб, що загинули, – до членів сімей загиблих захисників і захисниць України.
"Завдяки ухваленому проєкту постанови Мінветеранів матиме можливість організовувати та координувати роботу з питань встановлення факту участі вищезазначених осіб у заходах, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації проти України", - йдеться у повідомленні.
Рішення про безпосередню участь цивільних осіб у захисті України прийматиме утворена Мінветеранів міжвідомча комісія за заявою встановленого зразка та на основі довідки командира військової частини; за її відсутності – засвідчених нотаріусом двох свідчень, або свідчення командира підрозділу, в зоні відповідальності якого перебувала особа.
За результатами розгляду Мінветеранів видаватиме особам, зазначеним у рішенні комісії, відповідну довідку, що буде однією з підстав для подальшого встановлення органами соцзахисту населення одного із статусів: особи з інвалідністю внаслідок війни або члена сім’ї загиблого (померлого) захисника чи захисниці України.
Найближчим часом фахівці Мінветеранів проведуть низку робочих зустрічей з представниками українських добровольчих формувань, членами родин полеглих добровольців, аби обговорити можливі шляхи допомоги їм у зборі необхідних документів для пришвидшення процедури розгляду комісією та надання відповідних статусів, зазначають у відомстві.
Як повідомлялося, Кабінет Міністрів виділив Міністерству у справах ветеранів 200 млн 633,87 тис. гривень на реконструкцію Бородянського центру соціально-психологічної реабілітації населення.