Державне бюро розслідувань у межах розслідування авіакатастрофи у Житомирській області розпочало розшифрування «чорних скриньок» літаків.

Про це в ефірі телемарафону «Єдині новини» повідомила радниця з комунікацій ДБР Тетяна Сапьян, передає кореспондент Укрінформу.
«Буде проводитися внутрішнє розслідування штабом Повітряних сил, чому стався цей інцидент під час вильоту навчально-бойових літаків. Відомо і те, що розпочалася розшифровка чорних скриньок. ...Особлива увага буде приділена роботі частини механізмів літаків, тобто технічним характеристикам», - сказала Сапьян.
За її словами, розпочалося 8 експертиз. Саме вони мають встановити причину авіакатастрофи: чи до цього призвела несправність літаків, чи помилка пілотів, чи мало місце порушення при організації проведення польотів.
«І ми очікуємо початку судово-медичних експертиз. Досудове розслідування триває. ДБР проведе ретельну перевірку, щоб встановити всі причини цієї трагедії», - сказала речниця.
Щодо терміні розслідування, вона зауважила, що попереду у правоохороонців копітка та тривала робота. Сапьян також нагадала, що у випадку з січневою авіакатастрофою, внаслідок якої якій загинуло керівництво МВС, «лише на початку серпня цього року слідство оприлюднило певні результати і експертиз, і досудового розслідування».
Як повідомляв Укрінформ, 25 серпня на Житомирщині під час виконання бойового завдання у небі зіткнулись екіпажі двох навчально-бойових літаків L-39. Усі троє пілотів - майор В’ячеслав Мінка, майор Сергій Проказін та капітан Андрій Пільщиков - загинули.