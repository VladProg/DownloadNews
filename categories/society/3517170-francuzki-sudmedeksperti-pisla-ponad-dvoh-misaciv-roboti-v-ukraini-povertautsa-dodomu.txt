Французькі судово-медичні експерти, які протягом двох з половиною місяців допомагали у розслідуванні воєнних злочинів російської армії в Україні, повертаються додому.

Про це повідомив у Твітері посол Франції в Україні Етьєн де Понсен, передає Укрінформ.
«Перед поверненням до Франції раді привітати та щиро подякувати усій команді судово-медичної поліції IRCGN. Вони працювали разом зі своїми колегами над документуванням воєнних злочинів росії в Україні. Спасибі», - написав посол.
Як повідомлялося, група французьких судово-медичних експертів прибула до України 11 квітня. Наступного дня разом з українськими колегами вони розпочали розслідування скоєних російською армією в Україні воєнних злочинів. Франція стала першою з-поміж тих країн, які надали Україні таку допомогу.
На початку квітня Ірпінь, Буча, Гостомель та вся Київська область були визволені від російських загарбників. У звільнених містах та селах зафіксовані масові вбивства загарбниками цивільних.
8 квітня президент Єврокомісії Урсула фон дер Ляєн та високий представник ЄС Жозеп Боррель здійснили візит до України та відвідали місто Буча, де були знайдені численні ознаки важких злочинів російських загарбників проти людства, включаючи вбивства цивільного населення, тортури та зґвалтування ні в чому не повинних людей. Після цього візиту президент Єврокомісії доручила єврокомісару з питань юстиції підтримувати та координувати розслідування цих злочинів на рівні усього Євросоюзу.