У пріоритеті Національного антикорупційного бюро (НАБУ) будуть справи щодо злочинів, які вчиняються зараз.

Про це розповів директор НАБУ Семен Кривонос в інтерв’ю Укрінформу.
“У цьому напрямку ми розпочали спільну роботу з САП і визначили пріоритетними справи щодо злочинів, які готуються або вчиняються топпосадовцями, керівниками фінансово-промислових груп, злочинними організаціями саме зараз. Це означає, що значний ресурс і фокус уваги НАБУ буде спрямований на чинну корупцію”, - сказав він.
При цьому Кривонос запевнив, що пріоритизація проваджень не означає, що не будуть розслідуватися справи, які стосуються минулих періодів.
“І це уже видно по справах Бюро за останні пів року, коли ми активно документували і виявляли саме діяльність чинних злочинних організацій і посадовців. Це справа стосовно ексзаступника міністра розвитку громад і територій, це стосується колишнього голови Верховного Суду. І таких справ стає все більше і більше. І основні зусилля, і основний пріоритет буде саме на цю діяльність”, - пообіцяв директор Бюро.
Як повідомлялося, у провадженні НАБУ перебуває понад 700 справ.