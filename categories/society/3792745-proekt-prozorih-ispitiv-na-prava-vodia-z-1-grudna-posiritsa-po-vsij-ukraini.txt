Від початку наступного місяця пілотний проєкт щодо забезпечення прозорих іспитів на водійські права пошириться на всю територію України.

Про це повідомила пресслужба Головного сервісного центру МВС, передає Укрінформ.
«Пілотний проєкт із забезпечення прозорих іспитів із 1 грудня розширюється по всій Україні. Він стартує у Харківській, Чернівецькій, Тернопільській, Волинській, Дніпропетровській, Запорізькій та Миколаївській областях», - заявили у пресслужбі.
Зазначається, що з 1 грудня теоретичні та практичні іспити прийматимуть виключно ті сервісні центри МВС у цих областях, які беруть участь у пілотному проєкті.
Інші сервісні центри МВС у цих регіонах, як і раніше, надаватимуть громадянам послуги з реєстрації та перереєстрації транспортних засобів, обміну та видачі національного та міжнародного посвідчення водія, вибракування транспортного засобу.
В установі проаналізували ситуацію по сервісних центрах МВС і констатують, що великий попит на іспити наявний у Житомирській та Сумській областях.
«У зв’язку з цим розширюється перелік сервісних центрів МВС, які здійснюватимуть екзаменаційну діяльність. Тому з 1 грудня в цих регіонах теоретичний та практичний іспити додатково прийматимуть ще у двох сервісних центрах МВС: №1844 у місті Звягель на Житомирщині та №5943 в Охтирці, що на Сумщині», - поінформували у ГСЦ.
Як повідомлялося, 1 червня в Україні стартував пілотний проєкт із забезпечення прозорих іспитів у сервісних центрах Міністерства внутрішніх справ.