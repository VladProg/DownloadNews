Посол Держави Ізраїль в Україні Міхаель Бродський запевнив, що його країна зробить усе для того, щоб кілька сотень громадян України змогли евакуюватися із сектору Гази.

Про це він заявив на пресконференції, яка відбулася в Укрінформі.
«Є проблема з тими громадянами України, які знаходяться в секторі Гази, тому що як і всіх інших громадян, їх тримає в заручниках ХАМАС. Вони їх не випускають з території сектору Гази і хочуть продовжувати прикриватися ними, як живим щитом», – сказав дипломат.
Бродський наголосив, що Ізраїль підтримує звʼязок із посольством України та усіма дотичними до ситуації і зробить все, щоб ті, хто хоче евакуюватися, змогли це зробити.
«Звісно, це неможливо зробити через Ізраїль, це можливо зробити через Єгипет, КПП Рафах чи інші. Ми цим займаємося. Зараз, у силу того, що ХАМАС не випускає цивільних з Гази, це складно зробити. Ми сподіваємося, що в майбутньому це буде можливо», – додав посол.
Як повідомляв Укрінформ, 24 жовтня посол України в Ізраїлі Євген Корнійчук заявляв, що майже 350 громадян України зголосилися на евакуацію із сектору Гази, серед них є поранені.
Фото: GETTY IMAGES