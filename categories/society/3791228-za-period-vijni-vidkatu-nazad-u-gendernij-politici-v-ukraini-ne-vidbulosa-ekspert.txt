За період після початку повномасштабного вторгнення РФ відкату назад у гендерній політиці в Україні не відбулося, а в деяких сферах є прогрес на рівні зусиль органів влади, донорів та громадських організацій.

Про це заявив експерт проєкту «Європейський Союз за гендерну рівність: Служба допомоги реформам» Михайло Корюкалов на пресконференції в Укрінформі на тему «Гендерна рівність в Україні: сучасні тенденції та нові виклики».
«Ми, гендерні експерти і експертки, на початку повномасштабної війни боялися, що буде відкат назад, тому що досі достатньо поширений стереотип, що під час війни гендерна політика не настільки на часі, вона ніби втрачає свою актуальність. Але це не більше ніж шкідливий стереотип, і, слава Богу, що він не втілився в життя, тобто ми не спостерігаємо відкату назад, особливо на рівні політик, на рівні діяльності і справді на рівні тенденцій, які статистично відслідковуються», - сказав Корюкалов.

Він додав, що у багатьох сферах є прогрес на рівні зусиль, особливо це стосується органів влади, донорів та громадських організацій.
«Ми також спостерігаємо достатньо багато сфер, у яких є прогрес на рівні результатів за останні два роки. Цей прогрес не завжди суттєвий у плані цифр, але приємно, що є тенденція, яку війна не зупиняє, а іноді, навпаки, навіть підсвічує необхідність цього прогресу. Є також нові стратегії - державні і секторальні», - повідомив Корюкалов.
Водночас він зауважив, що при цьому з'явилися пов'язані з війною нові виклики з огляду на гендерні ролі чоловіків і жінок, які також треба враховувати.
За словами експерта, ключові виклики полягають у тому, що в суспільстві досі поширені стереотипи щодо жінок і чоловіків у політиці, прийнятті рішень, економіці та сім'ї, існують нерівний розподіл з догляду між жінками та чоловіками, горизонтальна та вертикальна гендерна сегрегація на ринку праці, а також диференційований негативний вплив війни на жінок і чоловіків.

Окрім того, жінкам важче зробити так, щоб їхній голос був почутий у всіх секторах, та отримати доступ до прийняття рішень. Також політика у багатьох сферах, як, приміром, охорона здоров'я, зелений перехід, цифрові трансформації, залишається гендерно-нейтральною, констатував експерт.
Як повідомляв Укрінформ, міністр соціальної політики Оксана Жолнович під час виступу на сьомому Українському жіночому конгресі в Києві заявила, що повномасштабне вторгнення стало не лише страшним викликом для жінок, воно прискорило процес зрівняння їх у можливостях та правах з чоловіками в дуже багатьох сферах.