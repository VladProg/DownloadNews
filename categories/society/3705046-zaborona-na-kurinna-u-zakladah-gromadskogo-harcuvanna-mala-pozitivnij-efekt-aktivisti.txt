Заборона на куріння у приміщеннях закладів громадського харчування дала позитивний ефект як для відвідувачів, так і для власників закладів.

Таку думку на засіданні круглого столу в Укрінформі висловив виконавчий директор ГО «Центр громадянського представництва «Життя» Дмитро Купира.
«Дотримання заборони на куріння кальяну та інших тютюнових виробів, електронних пристроїв для куріння у приміщеннях закладів ресторанного господарства фактично дає нам можливість захистити мільйони українців... Ми маємо в цьому абсолютну підтримку суспільства і підприємців, виграють усі - і заклади ресторанного господарства, і відвідувачі, які ходять родинами обідати, снідати з дітками. Хороша зміна», - сказав він.
Купира звернув увагу на те, що дим від куріння невидимий, але дуже шкідливий для здоров'я. «Щорічно фахівці оцінюють, що втрати України від хвороб, спричинених як курінням, так і вторинним тютюном становлять аж 130 тисяч людей. Це колосальна цифра», - наголосив експерт.
Своєю чергою співвласник холдингу емоцій «Fest!» Юрій Назарук погодився з необхідністю такої заборони. «Думаю, навіть якби зараз цей закон скасували, у нас би нічого не змінилося, бо це нормальне та правильне рішення… Знаєте, в нашій країні стільки усього нас зараз убиває, що додавати до цього й куріння... якось не зовсім правильно», - вважає він.
Національний експерт громадського здоров'я кандидат медичних наук Отто Стойка звернув увагу на те, що куріння не тільки призводить до різного роду захворювань, а й підриває психічне здоров’я, робить людину менш урівноваженою. «Це викликає у нас занепокоєння як у лікарів та психологів. Зараз є дуже багато методів, які дають можливість натренувати себе, щоб обходитися без різних психоактивних речовин та зміцнювати своє психічне здоров'я», - підкреслив він.
Телеведуча та громадська активістка Марічка Падалко, яка давно є активним борцем із курінням, вважає, що протягом останніх 10 років Україна просунулася на цьому напрямку. «Бари та ресторани стали більш повсякденним місцем, де люди можуть поїсти, випити кави, а не тільки приходять ті, хто хоче розслабитися й покурити. Мені здається, якщо проводити дослідження, то з точки зору інвестицій, то це було вдале рішення», - сказала Падалко.
Громадський активіст і ресторатор Дмитро Кулібаба звернув увагу на сплив куріння на дітей. "Зараз особлива увага має бути до дітей війни. Бо коли вони втрачають увагу дорослих, можуть набути негативних рис та звичок», - сказав він.
Учасники обговорення звернули увагу на важливість і позитиви бездимного простору у закладах ресторанного господарства. Окремо зосередилися на питаннях державного та громадського контролю за дотриманням "бездимного" законодавства. Керівник відділу контролю за рекламою та дотриманням антитютюнового законодавства Департаменту захисту прав споживачів та контролю за регульованими цінами Держпродспоживслужби Олег Кобельков зазначив, що не всі представники ресторанного бізнесу підтримують таку заборону.
За його словами, з 11 липня Держпродспоживслужба буде здійснювати позапланові перевірки закладів.
«Ми будемо стягувати штрафи через Державну виконавчу службу. Ні в які суди не будемо подавати. Процедура зовсім інша: виписується штраф, 15 днів на сплату штрафу і після цього ми передаємо в Державну виконавчу службу, яка без всякого суду й слідства має цей штраф стягнути. У суб'єкта господарювання залишається право подати до суду, але це судовий збір 2800 грн.. Безумовно, в контролі це революція із трьома плюсами попереду», - заявив він.
Водночас народний депутат Володимир В’ятрович нагадав про спробу легалізувати куріння кальянів на законодавчому рівні. «Дуже дивна ситуація. Законопроєкт, яким намагалися це зробити, називався... «Про охорону географічних зазначень для сільськогосподарської продукції»! Тобто, нічого такого, щоб нагадувало, що в цьому законопроєкт можуть бути зміни, пов’язані із курінням... В цьому парламенті це не перша спроба була, коли у нетипові законопроєкти намагалися проводити якісь зміни до закону… Але завдяки активності громадськості в першу чергу, експертів, які виявили таку спробу, вдалося це заблокувати», - наголосив він.
Як повідомлялося, у квітні набув чинності наказ Міністерства охорони здоров’я України, який відновлює повноваження щодо здійснення позапланових перевірок субʼєктів господарювання за скаргами споживачів про недотримання заборони куріння у приміщеннях кафе, барів та ресторанів. Мораторій на перевірки було запроваджено у березні 2022 року.