Здебільшого до смертельних дорожньо-транспортних пригод призводить перевищення швидкості, і одним із найдієвіших засобів впливу на порушників є штрафи.

Про це сказав в ефірі Українського радіо юрист, керуючий партнер адвокатського об’єднання Микола Голодняк, передає Укрінформ.
«У всьому цивілізованому світі саме за перевищення швидкості йде більша відповідальність. Наприклад, Фінляндія, Канада, Японія та Італія мають найвищі штрафи у світі за перевищення швидкості, оскільки всі фахівці доходять висновку, що це головна причин аварій. З цікавого: у Фінляндії штраф вираховується на підставі річного доходу людини, яку штрафують, бо для кожної людини різна сума штрафу має різні наслідки. Якщо людина отримує дохід у мільйон гривень на рік, то для неї 3 тисячі гривень – не така значна сума, як, наприклад, 100 тисяч», - зазначив він.
За словами юриста, розмір штрафів впливає на статистику. «Бо коли людина віддає значну суму від своїх щорічних статків, то зайвий раз замислюється, потрібно чи ні перевищувати швидкість і чи справді вона поспішає? Тому штрафи – один з найдієвіших засобів впливу на порушників швидкісного режиму», - заявив він.
Голодняк зазначив, що у Верховній Раді вже неодноразово порушувалося питання збільшення штрафів і дехто з народних депутатів пропонував запровадити таку ж систему, як у Фінляндії чи Канаді, аби штраф вираховувався зі статків людини.
«Станом на сьогодні в нас єдиний штраф для всіх громадян, незважаючи на їхні прибутки. Автофіксація порушень правил дорожнього руху теж призводить до того, що можна відслідковувати статистику. Дехто з очільників Нацполіції вже публікував дані про те, скільки українці сплатили штрафів до бюджету. Й цифра там вираховується в десятках мільйонів, що є, на мою думку, також позитивним. Крім того, йдеться про саме сплачені штрафи. Якщо взяти до уваги й несплачені, то цифри можуть сягати дуже великих розмірів», - сказав він.
Як повідомлялося, за даними Патрульної поліції, за 10 місяців цього року в Україні внаслідок ДТП загинули 2 492 людини і травмовані 24 774.