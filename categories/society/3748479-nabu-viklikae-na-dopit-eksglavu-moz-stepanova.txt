Національне антикорупційне бюро України викликає на допит колишнього міністра охорони здоров'я Максима Степанова.

Про це поінформувала пресслужба НАБУ, передає Укрінформ.
“Степанов Максим Володимирович, Вам необхідно прибути 18.08.2023 року об 10:00 до Національного антикорупційного бюро України за адресою: м. Київ, вул. Василя Сурикова, 3 для допиту в якості підозрюваного у кримінальному провадженні № 52019000000000925 від 19.10.2019 та отримання клопотання про обрання запобіжного заходу”, - зазначається у повідомленні.

У цій справі детективи антикорупційного бюро викликають ще одну фігурантку — громадянку Юлію Пилипко, на 18 серпня на 14:00 до НАБУ для допиту в якості підозрюваного та отримання клопотання про обрання запобіжного заходу.
Раніше ЗМІ повідомляли, що Степанов, який був директором ДП “Поліграфкомбінат”, фігурує у кримінальному провадженні щодо махінацій із паспортами на 450 млн грн.
Як повідомлялося, 21 липня у НАБУ поінформували, що про підозру у цій справі було повідомлено 5 особам: колишньому директору та ексначальнику відділу ДП “Поліграфкомбінат”, фізичній особі-пособнику злочину.
За даними НАБУ, також до Естонії було скеровано документи для повідомлення про підозру двом громадянам цієї країни (директору та менеджеру підконтрольної компанії).