Усі випускники в будь-якому разі отримають свідоцтва про повну загальну середню освіту, а наступного року документ про освіту буде в електронному вигляді в “Дії”.

Про це на брифінгу в медіацентрі Україна-Укрінформ заявив голова Комітету Верховної Ради з питань освіти, науки та інновацій Сергій Бабак.
“Всі випускники отримають свідоцтва про повну загальну середню освіту. Всі наші діти прикріплені до своїх шкіл, і якщо вони виїхали в інший регіон чи навіть закордон і не можуть зв’язатися зі своїм закладом освіти, то вони можуть долучитися до будь-якої дистанційної школи і ця школа буде замовляти для них свідоцтво. Тобто всі діти в будь-якому разі мають отримати свідоцтво. Цим займається заклад освіти, це робить його керівництво, тому проблем з цим бути не повинно”, - заявив Бабак.
Щодо онлайн-версії атестатів він зазначив, що формування документів про освіту в електронному вигляді можливе у наступному році.
“Ми хотіли запустити електронний атестат в “Дії”, але зараз фізично не встигаємо цього зробити, бо одночасно треба робити зміни по державних реєстрах і у законодавстві, щоб отримати доступи до реєстрів. Але наступного року, я думаю, ми зробимо, щоб документ про освіту був в електронному вигляді в “Дії”, - сказав нардеп.
Як повідомлялося, випускникам шкіл для складання національного мультипредметного тесту до 7 червня слід на своїх інформаційних сторінках підтвердити участь та вибрати населений пункт.