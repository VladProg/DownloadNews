Вища рада правосуддя вирішила порушити дисциплінарне провадження щодо голови Державної судової адміністрації України Олексія Сальнікова.

Як передає Укрінформ, про це повідомили у ВРП.
“Вища рада правосуддя вирішила порушити дисциплінарне провадження стосовно голови Державної судової адміністрації України Сальнікова Олексія Олександровича та скерувати до Комісії з питань вищого корпусу державної служби в системі правосуддя”, - ідеться в повідомленні.
Сальніков очолює Державну судову адміністрацію України з квітня 2022 року.
Як повідомлялося, раніше голові Державної судової адміністрації України оголосили підозру у хабарництві.
Слідства встановило, що голова ДСА України у березні поточного року отримав від фізичної особи 7,5 тис. доларів. За даними правоохоронців, частину цих коштів він мав залишити собі, а 5 тис. дол. передати суддям за винесення рішення в інтересах комерційного підприємства.
Надалі голова ДСА повідомляв особу про те, що питання вирішується, і що він спілкувався про обставини справи з головою Верховного Суду. Водночас затримку у прийнятті рішення пояснював об’єктивними причинами.
Після викриття колишнього голови Верховного Суду посадовець продовжував переконувати, що обумовлене рішення буде прийнято і з цього приводу він планує поспілкуватися з головою одного з касаційних судів.
НАБУ і САП 15 травня заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Всеволода Князєва та вилучили 2,7 млн дол.
31 травня Апеляційна палата ВАКС зменшила заставу Князєву до 75 млн грн.
20 липня Апеляційна палата ВАКС відхилила апеляцію Князєва на обрання запобіжного заходу і залишила під вартою до 8 вересня з можливістю вийти під заставу у 75 млн грн.
Фото: Державна судова адміністрація України