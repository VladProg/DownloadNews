За підтримки Міністерства цифрової трансформації Державна служба статистики вперше проведе онлайн-опитування стосовно зайнятості та безробіття в Україні.

Про це повідомляє пресслужба Мінцифри у Телеграмі, передає Укрінформ.
«Вперше Державна служба статистики запускає онлайн-опитування щодо зайнятості громадян. Кожен українець віком від 15 років зі смартфоном та інтернетом зможе взяти в ньому участь», - ідеться в повідомленні.
Для участі в опитуванні потрібно авторизуватися на порталі опитувань Держстату з Дія.Підписом або BankID.
За словами віцепрем’єр-міністра з інновацій, розвитку освіти, науки та технологій - міністра цифрової трансформації Михайла Федорова, надалі планується перетворити Держстат на інформаційну систему, яка в режимі реального часу буде збирати та обробляти інформацію.
Сервіс онлайн-опитування Держстату розроблено за підтримки Міністерства цифрової трансформації та Програми EGAP, що виконується Фондом «Східна Європа» та фінансується Швейцарією.
Як повідомлялося, Міністерство цифрової трансформації спільно із Deloitte Academy розробило курс цифровізації та управління відкритими даними для держслужбовців. Навчання розпочнеться 29 вересня.