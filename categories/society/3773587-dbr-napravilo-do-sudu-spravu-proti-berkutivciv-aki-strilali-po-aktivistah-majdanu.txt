Державне бюро розслідувань завершило розслідування стосовно виконавців масових розстрілів активістів Майдану і направило до суду справу, у якій обвинувачуються шестеро міліціонерів.

Як передає Укрінформ, про це інформує пресслужба відомства.
“Працівники ДБР завершили досудове розслідування щодо 6 колишніх міліціонерів роти спеціального призначення ПМОП «Беркут», підпорядкованого ГУМВС України в м. Києві. Вони були безпосередніми виконавцями масових розстрілів активістів Майдану. Обвинувальний акт скеровано до суду”, - йдеться у повідомленні.
Слідство встановило, що 20 лютого 2014 року на вулиці Інститутській в Києві міліціонери спецроти «Беркут» виконали наказ вищого керівництва та застосували до учасників акцій протесту табельну гладкоствольну та автоматичну нарізну вогнепальну зброю, споряджену бойовими припасами.
Через їхні дії загинуло 48 учасників акцій протесту та ще 90 зазнали вогнепальних кульових поранень.
Після скоєння злочину правоохоронці зброю пошкодили та приховали, однак частина її була знайдена та ідентифікована.
Шестеро колишніх міліціонерів обвинувачуються у перешкоджанні проведенню мирних акцій протесту, перевищенні службових повноважень, що призвело до настання тяжких наслідків, вчиненні терористичного акту, спричиненні тяжких тілесних ушкоджень, умисних вбивствах та закінчених замахів на умисне вбивство двох і більше учасників акцій протесту, а також викраденні табельної вогнепальної зброї (ч. 3 ст. 365, ст. 340, ч. 3 ст. 258, низка частин ст. 115, ч. 2 ст. 262 КК України).
На даний час обвинувачені переховуються на території країни-агресора та стали громадянами РФ.
Щодо інших 14 міліціонерів цього підрозділу, також причетних до розстрілів, спеціальне досудове розслідування знаходиться на завершальній стадії, додали у ДБР.
Як повідомлялося, 4 жовтня ДБР завершило розслідування справи про розстріл Небесної сотні 18-20 лютого 2014 року. Перед судом постануть експрезидент Віктор Янукович і весь тодішній силовий блок України. Серед обвинувачених колишні посадовці: міністр внутрішніх справ України Віталій Захарченко, заступник міністра внутрішніх справ України Віктор Ратушняк, голова СБУ Олександр Якименко, міністр оборони України Павло Лебедєв, начальник Головного управління – командувач внутрішніх військ Міністерства внутрішніх справ Станіслав Шуляк.
Також судитимуть першого заступника голови СБУ – керівника Антитерористичного центру, в.о. начальника ГУМВС України в м. Києві, заступника начальника ГУМВС України – начальника міліції громадської безпеки, командира ПМОП “Беркут” при ГУМВС України в м. Києві.
За даними слідства, усі вони 18-20 лютого 2014 року віддавали накази та приймали відповідні рішення щодо застосування працівниками правоохоронних органів без відповідних на те підстав і з порушенням норм чинного законодавства спеціальних засобів, військової техніки, вогнепальної зброї для силової протидії та розгону демонстрантів у центрі столиці та припинення акцій протесту.