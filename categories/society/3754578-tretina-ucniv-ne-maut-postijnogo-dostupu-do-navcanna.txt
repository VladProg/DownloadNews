В Україні в умовах війни близько 30% учнів не мають постійного доступу до освітнього процесу, близько 50% учителів сільських шкіл відзначають погіршення результатів навчання.

Про це свідчать результати загальнодержавного дослідження щодо освітніх втрат, проведеного Державною службою якості освіти, результати якого презентували у Медіацентрі Україна-Укрінформ.
Голова ДСЯО Руслан Гурак зазначив, що тестування проводилося з математики й української мови серед учнів 6 та 8 класів у 280 школах - безпосередньо в закладах освіти або онлайн, у процесі були задіяні спостерігачі. Понад 6 тисяч учнів узяли участь у кожному тесті, які відповідали середньому рівню, складних завдань не було.
Навчальні досягнення учнів дослідники розподілили за чотирма рівнями: початковий, середній, достатній і високий.
"Можемо сказати, що більшість учнів шостих і восьмих класів виконали тест на середньому рівні і набрали від 15 до 50% тестових балів. Учні восьмих класів показали дещо кращі результати, і кількість набраних балів на достатньому рівні і високому є дещо вища, ніж в учнів шостих класів. Наші учні краще впоралися завданнями когнітивного виміру, які стосуються знань. Але коли потрібно було продемонструвати міркування, мислення, то тут учні справлялися дещо гірше з тестовими завданнями", - сказав Гурак.

За його словами, на успішність учнів при тестуванні впливали різні фактори: регіон, соціально-економічний стан, стать.
Згідно з даними дослідження, серед шестикласників початковий рівень знань з української мови продемонстрували 7% учнів, 64% - середній рівень, 24% - достатній, 4% - високий. Знання з математики в 1% протестованих шестикласників на початковому рівні, у 66%- на середньому, у 32% - на достатньому, у 2% - на високому рівні.

Серед восьмикласників знання з української мови на початковому рівні у 2% протестованих учнів, у 54% - на середньому рівні, у 38% - на достатньому, у 7% - на високому. З математики результати такі: 1% учнів показали знання на початковому рівні, 61% - на середньому, 33% - на достатньому, 4% - на високому.
Дослідники виокремили кілька чинників, які вплинули на навчання. Зокрема, за їхніми даними, до 30% учнів не мають постійного доступу до освітнього процесу в умовах війни, водночас у містах цей доступ більший, ніж у селах.
За даними дослідження, погіршення результатів навчання з української мови відзначають 57% педагогів у селах і 44% вчителів у містах, з іноземної мови - 52% вчителів у селах і 47% у містах, з математики - 45% педагогів у селах і 40% у містах.
Чинник статі, за словами авторів дослідження, якщо і впливає на результати навчання, то незначною мірою. Зокрема, у 6 класі стать учнів фактично не впливає на результати навчання з математики, водночас з української мови дівчата отримали дещо вищі результати. Серед восьмикласників результати з математики та української мови у дівчат вищі, ніж у хлопців, - на 0,4 та 0,41 бала відповідно.
Згідно з результатами, найвищі результати продемонстрували учні у східних областях та Києві, найнижчі - на півдні. Ті, хто навчаються у місті, отримують дещо кращі результати навчання, ніж ті, хто навчається у селах. Діти, які проходили тестування за кордоном, отримали дещо кращі результати, ніж ті, хто перебував в Україні.

У ДСЯО констатують, що діти, які мають окрему кімнату і власний комп'ютер, щоб долучатися до навчання онлайн, демонструють вищі результати навчання. На успішність дітей впливає й залученість їхніх батьків до навчального процесу, їхня зацікавленість. Також кращі результати отримують ті діти, які регулярно виконують домашні завдання.
У вересні ДСЯО планує провести дослідження щодо соціально-емоційних навичок, якими володіють українські школярі.
Перший етап дослідження якості навчальних результатів відбувся у травні 2023 року, другий та третій етапи плануються у травні 2024 і 2025 року.