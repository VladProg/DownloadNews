За п’ять днів від запровадження електронних рецептів на антибіотики лікарі виписали їх вже майже 10 тисяч.

Про це в ефірі телемарафону повідомленні міністр охорони здоров’я Віктор Ляшко, передає кореспондент Укрінформу.
"Майже тиждень йде процес реалізації нашої ініціативи, вже виписано майже 10 тисяч електронних рецептів на антибіотики, найбільше в Києві, Дніпропетровській, Львівській області", - сказав Ляшко.
Він нагадав, що зараз триває перехідний період, коли поруч з електронним рецептом на антибіотики діють і норми, які застосовувалися до 1 серпня 2022 року, тобто лікарі за необхідності можуть виписати та паперовий рецепт.
За словами Ляшка, норма про електронний рецепт не діє на тимчасово окупованих територіях.
"Сьогодні норма на відпуск антибіотиків, протимікробних засобів за електронним рецептом не працює на територіях, де росія намагається встановити окупаційний режим, а також на територіях, які відповідно до наказу Мінреінтеграції віднесені до зони активних бойових дій. Там спокійно можна, у разі якщо аптеки працюють, придбати антибіотики як до 1 серпня 2022 року", - сказав Ляшко.
Надалі, як повідомив міністр, електронний рецепт буде запроваджено для наркотичних лікарських засобів.
"Це нам дозволить значно спростити доступ до знеболення тим людям, які це потребують, в тому числі людям з онкологічними хворобами, які перебувають вдома. Зараз їм досить важко отримати препарати, щоб знеболення відбувалося в амбулаторному лікуванні. А потім будемо розглядати і розширювати цей перелік на всі групи рецептурних препаратів", - сказав Ляшко.
Міністр зауважив, що необхідність більш жорсткого регулювання обігу антибіотиків пов'язана з тим, що населення безконтрольно вживало ці препарати, навіть у випадках, коли вони були непотрібні. Це призводить до того, що бактерії отримують стійкість до антибіотиків, що ускладнює лікування в подальшому. Зокрема, це стосується лікування поранених, коли антибіотики не діють, і лікарі вимушені постійно підбирати ці препарати. Це також ускладнює лікування людей, яким була проведена трансплантація органів, та інше. Також пандемія коронавірусної хвороби призвела до того, що люди почали безконтрольно вживати антибіотики при проявах пневмонії, що значно збільшило зростання кількості мікробів, нечутливих до антибіотиків.
"Сьогодні у нас є два варіанти — чекати на більш жахливу катастрофу, яка в принципі вже по розрахунках, якщо нічого не робити, до 2030 року може вбити 35 млн людей. Тобто з’являться збудники, які до антибіотиків нечутливі. Або розпочинати діяти. І досить приємно, що Україна навіть в період війни розпочинає діяти, а не чекає масштабних катастроф. Ми інтегруємося в європейський простір, і антибіотик за рецептом — це не якесь ноу-хау, а нормальна європейська практика", - сказав Ляшко.
Як повідомляв Укрінформ, із 1 серпня в Україні антибіотики відпускаються за електронним рецептом. Одночасно лікарі можуть, за необхідності, виписати паперовий рецепт.