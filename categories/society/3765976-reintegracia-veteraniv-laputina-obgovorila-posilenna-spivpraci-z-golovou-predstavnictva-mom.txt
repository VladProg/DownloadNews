Міністр у справах ветеранів Юлія Лапутіна обговорила з головою Представництва Міжнародної організації з міграції (МОМ) в Україні Алессією Скіавон посилення співпраці та залучення до нових проєктів щодо підтримки реінтеграції до мирного життя ветеранів війни.

Про це повідомляє пресслужба Мінветеранів, передає Укрінформ.
Сторони обговорили стан реалізації проєкту міжнародної технічної допомоги “Підвищення стійкості українців шляхом зміцнення потенціалу психосоціальної підтримки для ветеранів”, що розрахований на 2023-2024 роки. Зокрема, протягом перших шести місяців впровадження проєкту МОМ підтримала Мінветеранів у процесі створення та розбудови перших в Україні Центрів ветеранського розвитку.

“Створення Центрів ветеранського розвитку у всіх регіонах України – один із наших пілотних проєктів. На базі вже відкритих таких закладів проходять навчання ветерани війни та їхні рідні. Подальший перезапуск складових професійної адаптації сприятиме працевлаштуванню та підвищенню рівня конкурентоспроможності цих осіб на ринку праці. Крім того, у Центрах ветеранського розвитку чотирьох пілотних регіонів активно йде підготовка майбутніх помічників ветеранів. Наразі понад 420 осіб виявили бажання долучитися до цього “пілоту”. По завершенні навчання та підготовки їх працевлаштують у Сервісному центрі помічника ветеранів у кожній територіальній громаді, що бере участь у проєкті”, – сказала Лапутіна.

За її словами, в державних адміністраціях вже утворюють окремі структурні підрозділи з питань ветеранської політики.
“Після здобуття перемоги з фронту повернеться величезна кількість наших захисників і захисниць. До того часу і держава, і суспільство мають бути готовими гідно зустріти їх, надати всі належні гарантії та дієві інструменти для розвитку і безпроблемної реінтеграції до мирного життя у своїх громадах. А для цього слід посилити рівень взаємодії між центральними органами влади та місцевими у розв'язанні проблемних питань ветеранів, членів їхніх сімей та родин полеглих на місцях”, – зазначила міністерка.

Також серед пріоритетних проєктів міністерства – забезпечення надання якісних послуг із медичної і психологічної реабілітації ветеранів, членів їхніх родин та цивільних осіб, які постраждали внаслідок російської збройної агресії проти України.
Своєю чергою голова Представництва МОМ наголосила на зацікавленості у посиленні співпраці з Мінветеранів. Зокрема, МОМ готове сприяти залученню міжнародної технічної підтримки у проєкти із розбудови ветеранської політики та процесу успішної реінтеграції ветеранів у цивільне життя.

Як повідомлялося, у Києві розпочалося навчання для тренерських команд майбутніх помічників ветеранів на обласному рівні.
Фото: Мінветеранів