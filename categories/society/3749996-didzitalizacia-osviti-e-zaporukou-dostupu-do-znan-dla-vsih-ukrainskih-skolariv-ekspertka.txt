У Києві відбувся захід "Еducation claster knowledge sharing conference", де освітяни та гуманітарні організації обговорили досвід у галузі підтримки української системи освіти під час війни.

Про це повідомляє кореспондент Укрінформу.
"Зазвичай зустріч освітнього кластеру відбувалася онлайн, і це - перший захід за півтора року, який відбувся наживо, щоб партнери та організації могли між собою познайомитися. Це - зустріч-рефлексія, тут ми можемо розказати, що вже засвоєно, а на що варто звернути увагу, а також запропонувати шлях, яким рухатимемося далі", - зазначила директорка ліцею "ІЛІТ" та партнер ГО "Українська посмішка" Марія Гостін.

За її словами, особливо важливим завданням в Україні на сьогодні є диджиталізація освіти, бо саме так можна забезпечити доступ до знань для всіх українських школярів.
У заході взяли участь представники Міністерства освіти і науки й міжнародних організацій, а також освітяни. Зокрема, з вітальними словами виступили перший заступник очільника МОН Євген Кудрявець і координаторка Національного освітнього кластера Маргарита Римаренко.
У подальшій дискусії, яка стосувалася півторарічній підтримці освітньої галузі України, своїм досвідом поділилися керівниця секції освіти Представництва Дитячого Фонду ООН (ЮНІСЕФ) в Україні Еммануель Абріу, головний радник з питань освіти у надзвичайних ситуаціях Save the Children Мері Ада Грір, генеральна директорка Директорату цифрової трансформації МОН Роксолана Швадчак, директорка ліцею "ІЛІТ" Марія Гостін, а також представник учнівської спільноти Гордій Сердюк.

Присутні також обговорили роботу гуманітарних інституцій на новий навчальний рік і визначили спільну координацію для підтримки учнів, їхніх батьків і вчителів.
Як повідомлялося, після ескалації війни 24 лютого 2022 року Національний освітній кластер обʼєднав понад 70 місцевих, національних та міжнародних організацій, а також агенцій ООН по всій території України для розвитку сфери освіти у країні.
Фото: Анастасія Бойко