Міністерство оборони виграло міжнародний арбітраж з іноземним постачальником на суму понад 3 мільйони євро за неякісні бронежилети для ЗСУ.

Про це інформує пресслужба відомства, передає Укрінформ.
Зазначається, що спір виник із зовнішньоекономічного договору поставки бронежилетів, укладеного з іноземним постачальником у 2022 році для забезпечення потреб Збройних Сил України.
"Міноборони повністю виконало свої зобов’язання за договором та вчасно оплатило вартість товару. Однак постачальник декілька разів пропонував товар, який не відповідав умовам договору щодо якості та погодженому зразку", - йдеться в повідомленні.
У березні 2023 року юридичною службою Міноборони подано позов до міжнародного арбітражу про стягнення вартості непоставленого товару, штрафних санкцій та відсотків річних.
За результатами розгляду спору, що тривав близько пів року, арбітражний трибунал ухвалив рішення про стягнення з іноземного постачальника на користь Міноборони повної вартості непоставленого товару, штрафних санкцій та відсотків річних, всього на суму понад 3 мільйони євро, а також арбітражного збору.
Як повідомлялося, Міністерство оборони України допустило до експлуатації у військах першу вітчизняну радіолокаційну станцію вимірювання швидкості польоту снаряда 112L4.