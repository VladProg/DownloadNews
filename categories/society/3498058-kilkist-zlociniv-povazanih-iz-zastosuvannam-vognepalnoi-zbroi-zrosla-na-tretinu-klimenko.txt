Поліція фіксує зростання на 37% кількості злочинів, пов’язаних із застосуванням вогнепальної зброї в Україні.

Про це повідомив в інтерв’ю «Українським новинам» очільник Нацполіції Ігор Клименко, передає Укрінформ.
«Але потрібно врегульовувати це питання (отримання зброї - ред.). Бо вже на даний момент ми фіксуємо зростання на 37% кількості злочинів, які пов’язані саме із застосуванням вогнепальної зброї, по Україні. Це проблема, в країні триває війна і буде тривати якийсь час. Але ми маємо людям роз’яснити і провести червону лінію між захистом Батьківщини та злочином. За злочин мають всі відповідати, хто б це не був. Тим паче, якщо людина використовує ту зброю, яку отримала для відбиття збройної агресії росіян», - сказав він, відповідаючи на запитання стосовно кількості зброї, яка перебуває на руках у людей.
За словами очільника Нацполіції, правоохоронці наразі намагаються облікувати зброю, яка знаходиться у людей нелегально і яка дісталася як трофей на війні.
«Я думаю, у нас можливо більш як 10 тис. одиниць зброї, яка потрапила до громадян непідконтрольним чином. Але більшу частину цієї зброї ми вже знайшли, ми знайшли цих громадян, які в тому числі проходять службу в добровольчих підрозділах. Ми цю зброю облікували», - зауважив Клименко.
Як повідомляв Укрінформ, 24 лютого президент рф володимир путін оголосив початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.
В Україні запроваджено воєнний стан та оголошено загальну мобілізацію. Європейський Союз, США, інші країни світу застосували потужні санкції проти країни-агресора.
Фото: МВС