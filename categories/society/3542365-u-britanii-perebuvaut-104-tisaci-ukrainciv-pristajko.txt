У Великій Британії перебуває близько 104 тис. українців, з них 14,2 тис. - школярі, розміщені у британських школах.

Про це повідомив посол України у Великій Британії Вадим Пристайко в ефірі національного телемарафону, передає Укрінформ.
«Зараз приблизно 104 тисячі українців прибули і знаходяться тут. Дехто з них приїжджає і виїжджає, але це загальна кількість. З них, якщо ми говоримо про школярів, приблизно 15 тисяч заявок, зараз уже в школах розміщено 14 200 школярів», - зазначив він.
Пристайко уточнив, що учнів молодшої школи 9 600, 6 100 з середньої і пару тисяч зі старшої, які намагаються перейти в університети в Британії.
«Зрозуміло, система інша, людям важко знайти, як це зробити, але багато університетів спростили свої правила. Дехто дає стипендії для того, щоб люди могли розпочати навчання, тому що навчання в Британії – це доволі вартісна штука. Посольство намагається допомогти їм», - зазначив дипломат.
Як повідомлялося, станом на 26 червня Британія видала українцям понад 130 тисяч віз за двома програмами захисту тих, хто полишає Україну через розв’язану росією війну.