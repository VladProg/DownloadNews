Комітет Верховної Ради з питань гуманітарної та інформаційної політики рекомендує ухвалити парламенту в першому читанні законопроєкт про заборону діяльності в Україні російської православної церкви та пов’язаних із нею релігійних організацій.

Про це заступник голови комітету, заступник керівника парламентської фракції "Слуга народу" Євгенія Кравчук повідомила у коментарі Укрінформу.
"Рекомендували Верховній Раді ухвалити в першому читанні законопроєкт №8221 "Про забезпечення зміцнення національної безпеки у сфері свободи совісті та діяльності релігійних організацій", – зазначила вона.
Народний депутат розповіла, що документ передбачає встановлення заборони діяльності російської православної церкви на території України, релігійних організацій, які безпосередньо або як складові частини іншої релігійної організації входять до структури рпц, а також релігійних центрів, що входять до складу чи визнають підлеглість у канонічних, організаційних, інших питаннях рпц.
Також у проєкті зазначається, що всі правочини, пов’язані з використанням майна (оренди, найму, лізингу тощо), строк дії яких не закінчився, укладені між резидентами України з відповідною забороненою іноземною релігійною організацією, а також з юридичними особами, власником, учасником, акціонером яких вона є, припиняються достроково.
Окрім того, пропонується визначити особливості найменування релігійних організацій, зокрема можливість релігійної організації використовувати в своїй назві (як повній, так і скороченій), найменуванні слово "православний" або "православна" у відповідних відмінках виключно у випадку, якщо ця релігійна організація у канонічних та організаційних питаннях підлегла Православній Церкві України.
Своєю чергою член гуманітарного парламентського комітету, народний депутат від фракції "Європейська Солідарність" Володимир В’ятрович у Фейсбуці поінформував, що на комітетському засіданні в п’ятницю було рекомендовано Раді ухвалити ще низку важливих законопроєктів щодо захисту національної безпеки у релігійній сфері.
Зокрема, проєкт закону №8262, який спрощує процедуру переходу православних громад у підлеглість Православної Церкви України та передбачає припинення використання московською церквою державного і комунального майна.
Проєкт постанови №8012, що передбачає звернення Верховної Ради до уряду з вимогою вирішити питання про передачу споруд Києво-Печерської та Почаївської Лавр у користування ПЦУ.
Законопроєкт №7403, який позбавляє московську церкву статусу неприбуткової організації і податкових пільг. А також проєкт закону №8217, який передбачає підготовку військових капеланів у військових навчальних закладах та на військових факультетах вишів.
Як повідомлялося, глава рпц патріарх кирил підтримав агресію росії, заявивши, зокрема, що у війні проти України російські солдати виконують своє “покликання” та “обов'язок” перед батьківщиною та суспільством, тому їхні дії можна порівняти з “самопожертвою”. За словами кирила, загиблим солдатам рф будуть прощені всі їхні гріхи.
Водночас Служба безпеки України впродовж останніх тижнів проводить обшуки в церквах, які належать до Української Православної Церкви (московського патріархату). У ході цих обшуків виявляють проросійську літературу, мільйони готівки російськими рублями та осіб з радянськими документами.