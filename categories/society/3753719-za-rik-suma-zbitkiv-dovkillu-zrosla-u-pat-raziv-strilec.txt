За рік сума збитків, завданих довкіллю України, зросла у 5 разів.

Як передає Укрінформ, про це повідомляє Міндовкілля у Фейсбуці.
"Трохи арифметики від наших природоохоронців, які ведуть облік шкоди довкіллю.

Травень 2022. Вигнання окупантів з Київщини. Перші цифри, які ми озвучили після повномасштабного вторгнення – 13,2 млрд гривень.
Серпень 2022 року - сума збитків складає 395 млрд гривень.
Грудень 2022 року. Позаду – деокупація Харківщини, звільнення Херсону, тривають масові ракетні атаки. Майже 1,5 трлн гривень збитків довкіллю", - наголосив міністр Руслан Стрілець.

Щодо серпня 2023 року він повідомив про актуалізовані дані у розмірі 2 трлн гривень.

"Продовжується робота з обрахунку збитків за кейсом Каховської ГЕС. Сума росте щодня. Це далеко не остаточні цифри. Повну картину отримаємо після деокупації всієї України", - наголосив Стрілець.
Він зазначив, що сьогодні особливий день для проміжних підсумків, адже 27 серпня – День екологічного боргу України.
"Щороку Global Footprint Network визначає за допомогою спеціальної формули той день, коли та чи інша держава використала річний об’єм поновлюваних природних ресурсів. Ця методологія показує, коли кожна окрема держава починає жити "в кредит". Все, що ми беремо у природи від сьогоднішнього дня, буде за рахунок майбутніх поколінь. Для всієї планети цей день настав ще 2 серпня", - підкреслив міністр.
За його словами, дата Дня екологічного боргу показує те, як ми жили у 2019 році – до повномасштабного вторгнення.
"У 2026-2027 роках у дослідженнях Глобальної мережі екологічного сліду побачимо, як війна вплинула на “кредитну історію” у сфері використання природних ресурсів", - анонсував Стрілець.
Як повідомляв Укрінформ, керівник Офісу глави держави Андрій Єрмак 18 серпня провів шосту зустріч із представниками іноземних дипломатичних установ, де обговорювалось питання екологічної безпеки як важливого пункту Формули миру Президента України Володимира Зеленського.