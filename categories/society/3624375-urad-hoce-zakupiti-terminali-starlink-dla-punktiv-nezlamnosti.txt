Уряд веде перемовини щодо можливості закупити тисячі терміналів Starlink, якими планують, зокрема, забезпечити "пункти незламності".

Як передає Укрінформ, про це повідомив Прем'єр-міністр України Денис Шмигаль під час засідання уряду.
"Минулого тижня за ініціативи Президента України по всій країні запрацювали «Пункти незламності». Майже тисячу з них відкрила Державна служба з надзвичайних ситуацій. У цих пунктах є світло, вода, тепло, зв’язок. Працюємо над тим, аби кожен такий пункт забезпечити Starlink. Наразі уряд веде перемовини про можливість купити нову велику партію із тисяч старлінків для України", - сказав Шмигаль.
Він також анонсував, що уряд затвердить необхідні документи, аби термінали Starlink завозилися в Україну без мита і ПДВ. Це здешевить їхню вартість і дозволить забезпечити їх для якнайбільшої кількості людей та організацій.
Шмигаль зауважив, що пункти обігріву також відкрив відповідальний бізнес: у магазинах, аптеках, відділеннях банків та автозаправних станціях. Місцева влада активно долучається до організацій таких місць обігріву.
Він додав, що серед ключових компонентів, щоб ситуація в енергетиці покращилася, - потужна протиповітряна оборона.
"Стосовно ППО. За останній місяць є суттєвий прогрес. Насамперед завдяки постачанню сучасних західних систем. За лідерства Президента Володимира Зеленського ми постійно ведемо перемовини з нашими західними партнерами про збільшення цих поставок", - сказав глава уряду.
Як повідомляв Укрінформ, за даними ОП, станом на 24 листопада в Україні відкриті 4 362 пункти незламності.