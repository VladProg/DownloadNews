Громадська організація “Афіна. Жінки проти раку” запустила гарячу лінію інформаційної підтримки для пацієнтів з онкологічними захворюваннями — “Пацієнт має право!”.

Як передає Укрінформ, про це повідомляє Міністерство охорони здоров’я.
Зателефонувавши на гарячу лінію, пацієнти з онкологічними захворюваннями зможуть отримати відповіді на актуальні запитання щодо лікування та гарантованих державою послуг, зокрема зможуть отримати інформацію щодо безоплатних медичних послуг.
Крім того, пацієнти зможуть дізнатися, як перевірити наявність ліків, що робити у випадку відмови надати безоплатно медичну послугу, які є можливості для лікування онкологічних захворювань в Україні і за кордоном.
Гаряча лінія працює за номерами: +38 (066) 911 33 33 і +38 (068) 911 33 33, з 10:00 до 18:00 з понеділка по п'ятницю.
Дзвінки тарифікуються згідно з тарифами мобільного оператора пацієнта.
Проєкт “Гаряча лінія інформаційної підтримки онкопацієнтів. Пацієнт має право” створений ГО “Афіна. Жінки проти раку” за підтримки King Baudouin Foundation.
“Щороку близько 140 тисяч українців дізнаються про онкодіагноз. Тому рання діагностика онкозахворювань залишається пріоритетним напрямом Програми медичних гарантій (ПМГ)”, - наголосили у МОЗ.
До ПМГ входять шість досліджень, які дозволяють виявити онкологію на ранніх стадіях: мамографія — обстеження молочних залоз; гістероскопія — обстеження матки; езофагогастродуоденоскопія (гастроскопія) — обстеження стравоходу і шлунка; колоноскопія — обстеження товстого кишківника; цистоскопія — обстеження сечового міхура; бронхоскопія — обстеження трахеї та бронхів.
Під час обстежень пацієнтам безоплатно гарантується консультація лікаря, безпосередньо дослідження, аналіз і опис результатів, місцева або загальна анестезія під час проведення гістероскопії, бронхоскопії, езофагогастродуоденоскопії, колоноскопії та цистоскопії тощо.
Більш детальний перелік послуг для кожного дослідження опублікований на сайті Національної служби здоров’я. Безоплатно дослідження можна пройти за направленням лікаря, з яким укладена декларація, або за направленням лікуючого лікаря.
Для діагностичних досліджень встановлено вікові обмеження: мамографію та колоноскопію призначають після 40 років, гістероскопію, гастроскопію, цистоскопію, бронхоскопію — після 50 років. Пацієнти такого віку з направленням від лікаря можуть пройти дослідження безоплатно в медичних закладах, які мають договори з НСЗУ за відповідними напрямами.
Пацієнтам молодшого віку лікар також може виписати направлення на такі дослідження, якщо підозрює новоутворення. Ці дослідження також будуть оплачені НСЗУ.
Заклад для проведення дослідження допоможе знайти оператор контакт-центру НСЗУ за номером 16-77.
Як повідомляв Укрінформ, з листопада в Україні запрацює електронний рецепт на наркотичні та психотропні препарати.