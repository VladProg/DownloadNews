Школа свободи, створена у вересні 2022-го у столиці Естонії спеціально для дітей українських біженців, у новому навчальному році відкриє додаткові класи, адже охочих навчатися тут більшає.

Як передає Укрінформ, про це повідомляє ERR із посиланням на директорку Школи свободи Ольгу Селіщеву.
«На кінець минулого навчального року у школі навчалося 560 осіб. Зараз ми бачимо, що інтерес до навчання у нашій школі зростає. Розраховуємо, що загальна кількість учнів збільшиться приблизно на 100 осіб», - розповіла вона.
Школа свободи працює за державною навчальною програмою Естонії, надаючи юним біженцям з України можливість здобути основну та середню освіту.
Зазначається, що одна з головних цілей школи – підтримати інтеграцію української молоді в естонське суспільство, даючи при цьому змогу зберігати й розвивати рідну мову та культуру.
Як повідомлялося, міністерство освіти й науки Естонії заявило, що всі діти до 17 років, у тому числі із сімей українських біженців, обов'язково повинні відвідувати місцеві школи до здобуття основної освіти.
Фото: ERR