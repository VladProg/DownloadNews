В Україні цього тижня розширили перелік закордонних міст, запропонованих для учасників Національного мультипредметного тесту.

Про це у Телеграмі повідомила пресслужба Міністерства освіти і науки України, передає Укрінформ.
“Раніше УЦОЯО повідомляло, що перелік закордонних міст, запропонований для потенційних учасників НМТ, не є остаточним, адже перемовини з окремими установами/організаціями ще тривають. На цьому тижні його було розширено. Нині передбачено, що тимчасові екзаменаційні центри будуть створені у 41 місті 24 країн”, - йдеться у повідомленні.
Якщо особа вже створила персональний кабінет і вибрала із запропонованого переліку менш зручний для доїзду населений пункт, а тепер з’явилася більш зручна локація, — вона може після отримання сертифіката учасника до 7 травня змінити реєстраційні дані.
У МОН також поінформували, що попри те, що перелік міст для складання НМТ розширено, є обмеження щодо кількості місць у спеціально обладнаних комп’ютерних центрах, запропонованих закордонними партнерами.
“У деяких містах/країнах тестування буде проведено тільки під час додаткової сесії. Радимо не зволікати з реєстрацією”, - додали в МОН.
Як повідомлялося, 3 квітня розпочалася реєстрація абітурієнтів для участі в Національному мультипредметному тесті.