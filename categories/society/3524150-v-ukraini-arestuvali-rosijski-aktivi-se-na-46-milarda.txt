Працівники Департаменту стратегічних розслідувань Нацполіції домоглися арешту на понад 4,6 млрд грн на корпоративні права підприємства, пов’язаного з рф.

Про це інформує пресслужба відомства.
Як зазначається, у ході розслідування кримінальної справи поліцейські Кіровоградщини встановили агропідприємство, пов’язане з рф. Його засновник та власник 50% статутного капіталу – громадянин росії. Останній також є засновником восьми підприємств на території країни-агресора.
Кошти засновник агропідприємства разом з іншими його посадовими особами легалізували та виводили до країни-агресора.
З метою унеможливлення відчуження майна та проведення будь-яких інших операцій на частку статутного капіталу, що належить громадянинові рф, суд наклав арешт. Йдеться про понад 4,6 млрд грн.
Наразі проводяться заходи з передачі арештованих активів в управління до АРМА, інформують у поліції.
Як повідомляв Укрінформ, раніше на потреби ЗСУ було передано літак та гелікоптер, що належав родині нардепа від ОПЗЖ Медведчука.