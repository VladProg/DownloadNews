Уповноважений Верховної Ради з прав людини Дмитро Лубінець зауважив, що під час його візиту у Нідерланди на всіх зустрічах висловлювалася підтримка Україні.

Про це він сказав у інтерв’ю кореспондентові Укрінформу.
“На всіх зустрічах нам висловлювали слова підтримки. Ключовий меседж, який дала міністр закордонних справ Нідерландів: ми будемо допомагати Україні стільки, скільки про це буде просити Україна і вимагати ситуація, в якій зараз опинилася Україна. Усі чітко розуміють, що триває війна, що вона триває з 2014 року. Знаєте, ніхто не підміняє понять", - сказав омбудсмен.
За його словами, на зустрічі в нідерландському парламенті він запропонував, щоб перший міжнародний візит групи дружби і голови парламентського комітету з міжнародного співробітництва відбувся саме до України: "Щоб максимально швидко було порушене питання щодо ситуації з українськими дітьми. І щоб була ухвалена резолюція новообраним парламентом Нідерландів".
"Їм такі пропозиції дуже сподобалися, тож я їх запросив в Україну. Взагалі, така дружня атмосфера панувала під час усіх зустрічей”, - сказав Лубінець.
Він наголосив, що Нідерланди системно допомагають Україні, не боячись російської реакції. "Тільки заяви про літаки F-16 чого варті! Тому ми розуміли, що їдемо до наших партнерів, основних партнерів, близьких партнерів, друзів, можна навіть так сказати, тому очікування були позитивні, і вони підтвердилися”, - сказав омбудсмен.
За його словами, міністр закордонних справ Нідерландів також попросила надати конкретні рекомендації, де вони можуть включитися в роботу.
“Така ж пропозиція лунала і на зустрічі в парламенті. Ми обговорювали і питання створення реабілітаційних центрів для дітей, і питання напрацювання окремих інструментаріїв щодо пошуку дітей на тимчасово окупованій території України, на території РФ. До речі, в парламенті ми порушували питання і щодо ситуації з цивільними заручниками та порушення прав військовополонених. Там у депутатів було ширше коло запитань, причому вони саме запитували. ... Багато було предметних пропозицій, які ми не можемо озвучувати публічно. Принаймні моя позиція така: давайте ми краще щось реалізуємо та покажемо вже реалізований проєкт, ніж будемо просто інформувати, що є такі задуми”, - сказав Лубінець.
Як повідомляв Укрінформ, минулого тижня у нідерландській Гаазі очільниця МЗС Нідерландів Ганке Брюїнс Слот зустрілася з шістьма українськими дітьми, яких було повернуто з Росії.