російські загарбники депортували до російської федерації вже близько 1 млн українців, з яких 182 тисяч – діти.

Як передає Укрінформ, про це заявила уповноважена Верховної Ради з прав людини Людмила Денісова в інтерв’ю швейцарському виданню Blick.
"Наразі до росії депортовано близько одного мільйона українців. З них 182 тисячі – діти. Вони розподіляються по всій росії, особливо в бідні регіони, щоб допомогти розвитку економіки", - заявила Денісова.
За словами омбудсмана, у фільтраційних таборах на території рф українців опитують, зокрема, на предмет того, як вони ставляться до "російської місії" в Україні. "Якщо їм (росіянам - ред.) не подобається відповідь, то вони перевіряють документи – якщо вони взагалі є – і шукають у мобільному телефоні. Таких людей вивозять у віддалені регіони, інші можуть залишитися поблизу України", - повідомив Денісова.
При цьому путін використовує вивезених в росію українців у пропагандистських цілях, стверджуючи, що ці люди нібито змушені були тікати з України, і він їх мав захистити.
Денісова також повідомила, що частина українців зараз вже також повертається у свої домівки, передусім з причин відсутності заробітку, їжі та підтримки – таких людей вже близько 1,1 млн, переважно з Київської області.
Водночас, уповноважена ВР з прав людини розкритикувала роботу базованого у Женеві Міжнародного комітету Червоного Хреста, який раніше відкрив свій офіс у Ростовській області на півдні рф. Денісова вказала на те, що головним завданням МКЧХ має бути реєстрація біженців та підтримка їх повернення в Україну. Крім того, багато біженців також скаржаться на те, що Червоний Хрест "дає їм лише лаваш та спагетті швидкого приготування".
Як повідомляв Укрінформ, за даними Управління Верховного комісара ООН у справах біженців (УВКБ), кількість біженців з України, які внаслідок російського вторгнення змушені були покинути свої домівки та поїхати за кордон, перевищила 5,6 млн осіб. Більшість із них поїхала до Польщі — понад 3 млн людей.