Харківський бізнесмен, власник групи компаній DСH Олександр Ярославський, який у лютому після смертельної ДТП за участю автомобіля з його кортежу вилетів у Лондон, повернувся в Україну.

Це підтвердила пресслужба ФК «Металіст», президентом якого є бізнесмен, передає Укрінформ.
За інформацією пресслужби клубу, 13 липня Ярославський узяв участь у зустрічі з менеджентом «Металіста».
На ній ішлося, зокрема, про призначення спортивного директора, роботу тренерів і стан справ у дитячій академії футболу «Металіст», яку евакуювали в Ужгород.
«На завершення конференції президент ФК «Металіст» Олександр Ярославський запевнив, що клуб продовжуватиме отримувати стабільне фінансування, і його керівництво робитиме все необхідне, щоб забезпечити його розвиток», - зазначили в пресслужбі клубу.
Як повідомлялося, 9 лютого близько 23:00 на автошляху Київ-Харків-Довжанський виявили тіло чоловіка. З'ясувалося, що це 36-річний житель Чугуївського району Харківської області.
У МВС поінформували, що поліція викликає на допит можливого учасника ДТП - Олександра Ярославського. Згодом у прокуратурі повідомили, що до правоохоронців звернувся «працівник відомого харківського бізнесмена», який визнав свою провину в ДТП.
Ярославський вилетів у Лондон, де перебуває його родина.
Міністр внутрішніх справ Денис Монастирський звільнив начальника поліції Харківської області Станіслава Перліна у зв'язку зі спробою фальсифікації справи щодо резонансної ДТП.
За словами міністра, причиною звільнення стало те, що слідчі поліції подали до прокуратури Харківської області підозру у скоєнні смертельної ДТП, яку було складено на особу, яка прийшла вранці і заявила, що саме вона була за кермом. Натомість, за словами міністра, стало відомо, що ця особа перебувала під час ДТП в іншому місці.
ДБР порушило кримінальне провадження щодо спроби фальсифікації справи - досудове розслідування розпочато за фактом притягнення завідомо невинного до кримінальної відповідальності (ч. 2 ст. 372 Кримінального кодексу України).
14 лютого стало відомо про зникнення з Чугуївського моргу одягу потерпілого. За цим фактом поліція негайно провела 11 невідкладних обшуків, а також було відкрите кримінальне провадження за статтею «приховування доказів».
18 лютого у Національній поліції повідомили, що експерти та слідчі оглянули автомобілі із кортежу Ярославського і зафіксували спробу знищити на них сліди. Два транспортні засоби для проведення експертних досліджень доставили у Київ. Експерти з'ясували, що до моменту вилучення зазначених автомобілів окремі їх елементи, а саме - передня частина, колеса та днищ, були замиті.