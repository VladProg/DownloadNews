Дружина загиблого на фронті добровольця Віталія Киркача-Антоненка 19 травня народила доньку.

Як передає Укрінформ, про це Наталія Киркач-Антоненко повідомила у Фейсбуці.
“Будь ласка, всі хто знає мого чоловіка, Віталія Киркача-Антоненка, привітайте його з тим, що він став батьком. Хто в Слов'янську, провідайте його і подаруйте Вітасику квіти. Він ніколи не зможе обійняти свою маленьку донечку, але Віталій так на неї чекав. Ми мріяли разом про цей день, уявляли нашу радість і гордість, коли зможемо взяти на руки нашого первістка. Дякую всім, хто допомагав нам весь цей час, завдяки вашій підтримці ці найстрашніші пів року ми відчували піклування та турботу”, - написала вона.

Віталій Киркач-Антоненко загинув 9 листопада 2022 року на Сватівському напрямку. Майже через місяць після загибелі захисника його дружина написала пост у Фейсбук про війну, про любов до чоловіка і відвідування репродуктивної клініки та поділилася своїм досвідом. Вдова закликала звернутися до репродуктивних клінік та скористатися можливістю кріоконсервації.
Як повідомлялося, з початку війни росії проти України кріоконсервація стала популярною серед родин українських захисників. Головна причина, чому військові звертаються до репродуктивних клінік, - ризик поранень та загибелі на фронті. Вони хочуть зберегти можливість зачаття своїх дітей, навіть після своєї смерті.
Фото: Наталія Киркач-Антоненко / Фейсбук