Започатковане українцями у 2014 році волонтерство є безпрецедентним для світу.

Таку думку в програмі “Укрінформ: Вечірній стрім” висловила волонтерка, членкиня Громадської антикорупційної ради при Міністерстві оборони України Дана Ярова.
“Взагалі волонтерство, те, яке є на теренах України, яке започаткували у 2014 році, воно дещо безпрецедентне для світу. Тому що волонтерство в усьому світі - це витрачання свого особистого часу на якісь проєкти - очистки якихось територій, прибирання парків, чергування в лікарнях, притулках для утримування тварин… Але це людина обирає собі дві години на тиждень і вона говорить собі, що працює на безоплатній основі ці дві години на тиждень. Волонтерство в Україні - воно має дещо інший, скажімо так, відтінок, тому що волонтери в Україні займаються абсолютно всім - починаючи від завозу, закінчуючи опікуванням поранених, вивезенням за кордон… І воно займає в тебе 24/7”, - сказала Ярова.

Вона зауважила, що “по суті, по зайнятості виходить, це - професія”.
“Взагалі волонтерство - те, яке відбувається в нас на території України, воно не врегульоване. Юридичне врегулювання - його немає. І мені здається, що його і не може бути, тому що це, як правильно ви кажете, або треба переводити в якусь професію, але питання тоді - за неї треба отримувати кошти, сплачувати податки…” , - додала Ярова.
Також вона поділилася міркуваннями, що, на її думку, зміниться з 1 грудня, коли “запрацює” постанова, що змінює правила ввезення та обліку гуманітарної допомоги в Україну.
“Ви знаєте, я думаю, що жодна з волонтерських організацій, яка серйозно займалася, скажімо, яка переживала на своєму віку вже такі всі ініціативи влади, вони будуть продовжувати свою діяльність. Можу сказати по собі - мене ця постанова не зупинить від слова “взагалі”. Я не думаю, що хтось зупиниться. Єдине - можуть створювати проблематику в діяльності. Це правда”, - прокоментувала волонтерка.
На уточнення, які ще постанови та закони допомагають волонтерам, додала: “У мене дуже велике прохання взагалі до державних органів - не заважайте. Ми самі все зробимо. Ми знаємо, де знайти, ми знаємо, в кого спитати, ми знаємо, по якому розподіленню працювати, ми знаємо, які документи вимагати. Просто не заважайте. Не заважайте працювати”.
Як повідомлялося, на початку вересня 2023 року Кабінет Міністрів ухвалив постанову, яка змінює правила ввезення та обліку гуманітарної допомоги в Україні.
Відповідно до постанови, змінюються правила ввезення та обліку гуманітарної допомоги, а інформація про неї буде оцифрована в автоматизованій системі. Термін запуску системи – 1 грудня 2023 року.