У 2022 році рівень вживання російської мови українцями знизився майже на 10% порівняно з 2021 роком.

Про це повідомив аналітик Фонду “Демократичні Ініціативи” Тарас Тарасюк, презентуючи результати загальнонаціонального опитування в Укрінформі.
"Мовна ситуація в Україні змінилася досить суттєво. Зросла частка вживання української мови і зросла частка українців, які вважають українську мову своєї рідною. Якщо ми порівнюватимемо з 2021 роком, то тоді показник вживання української мови вдома становив 64%, а у 2022 році він становив 71%. Водночас рівень вживання російської мови знизився на майже 10%", - сказав Тарасюк.
Згідно з опитуванням, у містах Півдня та Сходу російська мова повсякденного спілкування досі є поширеною, у той час як жителі селищ та сіл здебільшого україномовні.
Також зросла й частка громадян, які вважають українську мову рідною. Якщо у 2021 році частка населення, котра вважала українську мову рідною, становила 77%, то за рік вона зросла до 87%. При цьому українська мовна ідентичність переважає в усіх регіонах України.
Дослідження проведене Фондом «Демократичні ініціативи» імені Ілька Кучеріва спільно з соціологічною службою Центру Разумкова за підтримки програми MATRA з 13 по 21 грудня 2022 року. Опитування методом face-to-face проводилося у різних регіонах України.
Опитано 2018 респондентів віком від 18 років. Теоретична похибка вибірки не перевищує 2,3%.