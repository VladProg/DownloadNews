Офіційно зареєстровані безробітні, які упродовж 30 днів не працевлаштувалися, будуть залучатися до суспільно корисних робіт - розбір завалів, будівництво захисних споруд, благоустрій, ремонтні чи сільськогосподарські роботи.

Як повідомляє кореспондент Укрінформу, про це під час засідання уряду заявив Прем’єр-міністр України Денис Шмигаль.
«В умовах повномасштабної війни нам потрібно мобілізувати всі можливі ресурси для перемоги над російськими окупантами. Це стосується і організації роботи в тилу. Уряд сьогодні затвердить документ, який передбачає, що офіційно зареєстровані безробітні, які протягом 30 днів не працевлаштовані, будуть залучатися до суспільно корисних робіт. Це може бути розбір завалів, будівництво захисних споруд, благоустрій, ремонтні чи сільськогосподарські роботи. Що саме потрібно робити в кожному конкретному регіоні — визначатиме місцева влада», - повідомив Прем'єр.
Шмигаль зазначив, що держава сплачуватиме кожному залученому до суспільно корисних робіт зарплату у розмірі мінімальної та додав, що уряд фактично усуває можливість, коли люди могли отримувати кошти від держави та відмовлятися від запропонованої роботи.
«В умовах воєнного часу в держави немає для цього ресурсів. Усі мають або воювати й захищати Батьківщину, або працювати на перемогу й для фронту», - наголосив Шмигаль.
Окремо він повідомив, що статус та виплати по безробіттю відтепер втрачаються, якщо людина перебуває за кордоном більше ніж 30 днів під час воєнного стану.

Він також зазначив, що всі кроки зі створення нових робочих місць, реформування сфери зайнятості, грантова допомога бізнесу — це все нова економічна політика, яка допоможе Україні вистояти, перемогти, почати стрімко відновлювати та відбудовувати державу.
24 лютого президент росії володимир путін оголосив про початок вторгнення в Україну. Війська рф обстрілюють та знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет. В Україні запроваджено воєнний стан, оголошено загальну мобілізацію, країна дає відсіч загарбникам.
Україна офіційно направила позов проти російської федерації до Міжнародного суду ООН у Гаазі.