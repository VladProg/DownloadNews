З 1 грудня виплати внутрішньо переміщеним особам продовжуватимуть деяким категоріям отримувачів на другий шестимісячний період без додаткового звернення.

Це нововведення передбачено постановою КМУ від 21 листопада 2023 року № 1226, передає Укрінформ із посилання на сайт Міністерства з питань реінтеграції тимчасово окупованих територій.
“Йдеться про щомісячну державну допомогу на проживання у розмірі 3 тисяч гривень особам з інвалідністю й дітям і 2 тисяч гривень для всіх інших внутрішніх переселенців”, - зазначили у міністерстві.
Відповідна допомога сім’ї буде продовжена автоматично ще на пів року, якщо середньомісячний сукупний дохід на одного отримувача не перевищує 4 прожиткових мінімумів для осіб, які втратили працездатність; у складі сім’ї є особи працездатного віку, які доглядають за дітьми віком до 6 років (включно) або тяжко хворими дітьми; особи з інвалідністю I чи II групи; громадяни, які виховують трьох і більше дітей віком до 18 років; громадяни, які доглядають за особами з інвалідністю I групи або неповнолітніми дітьми з інвалідністю, або особами з інвалідністю I чи II групи внаслідок психічного розладу, або особами, які досягли 80-річного віку. А також – фізичні особи, які надають соціальні послуги й отримують компенсацію за їх надання; студенти, які навчаються за денною або дуальною формою в закладах загальної середньої, професійної (професійно-технічної), фахової передвищої, вищої освіти, місце проживання яких не задеклароване/зареєстроване в гуртожитку; у складі сім’ї є працездатна особа, яка протягом перших 6 місяців отримання виплат ВПО посприяла своїй економічній самостійності (працевлаштувалася, розпочала діяльність як ФОП або отримала грант на бізнес/ваучер на навчання тощо) й середньомісячний дохід якої не перевищує 3 прожиткових мінімумів для осіб, які втратили працездатність.
Як повідомлялося, з 1 листопада 2023 року для оформлення виплат внутрішньо переміщеним особам може звертатись одна особа від усієї сімʼї, а не кожен член родини окремо.
По всій Україні вже утворено 527 рад з питань внутрішньо переміщених осіб.