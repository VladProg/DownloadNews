Швейцарська компанія Global Сlearance Solutions (GCS) заявила про наміри протягом цього року поставити в Україну близько 20 машин розмінування для очищення звільнених від російських загарбників територій від вибухонебезпечних предметів.

Як передає Укрінформ, про це повідомляє в Телеграмі Міністерство з питань реінтеграції тимчасово окупованих територій України.
Відповідний меморандум про співробітництво підписали Мінреінтеграції та швейцарська компанія-виробник механізованих засобів розмінування GCS.
“Результатом співпраці має стати залучення компанією машин розмінування. Машини застосують для очищення від мін і нерозірваних боєприпасів сільськогосподарських угідь та об’єктів критичної інфраструктури деокупованих районів Миколаївської, Харківської та Херсонської областей”, - зазначили в міністерстві.
Для цього керівництво GCS заявило про наміри протягом цього року поставити в Україну близько 20 машин розмінування.
Як зауважили в Мінреінтеграції, “сторони домовилися взаємодіяти у царині технічного та нетехнічного обстеження ймовірно забруднених ВНП територій. А також проводити навчання населення звільнених територій ризикам, пов’язаним із мінами та нездетонованими боєприпасами”.
Як повідомляв Укрінформ, в Україні затверджено План з розмінування земель сільгосппризначення у дев'яти регіонах, що постраждали від війни. Загалом обстеженню та в разі необхідності розмінуванню підлягають понад 470 тис. га.
На початок травня в Україні в межах розмінування сільгоспземель обстежено близько 70 тис. га.
Фото: armyinform.com.ua