Один із ключових пріоритетів в розбудові антикорупційної інфраструктури – посилення незалежності Спеціалізованої антикорупційної прокуратури.

Таку думку голова Комітету Верховної Ради з питань антикорупційної політики Анастасія Радіна висловила під час виступу на презентації Державної антикорупційної програми на 2023 –2025 роки, передає кореспондент Укрінформу.
"Один із ключових пріоритетів в розбудові антикорупційної інфраструктури, а саме посилення незалежності Спеціалізованої антикорупційної прокуратури, на жаль, не знайшов свого належного відображення в державній антикорупційній програмі і це проблема. Наразі ми бачимо, що пріоритети, пов'язані з вдосконаленням роботи САП, відображені в меморандумі МВФ", - зазначила Радіна.
На її думку, Спеціалізована антикорупційна прокуратура – найбільш незахищений з усіх антикорупційних органів.
"Якщо для керівника НАБУ або НАЗК передбачений конкурс з вирішальною роллю міжнародних експертів, то керівника САП досі призначає конкурсна комісія, більшу частину складу якої номінує парламент. Тобто ті люди, яких має, власне, і розслідувати спеціалізована антикорупційна прокуратура", - наголосила голова парламентського комітету.
За її словами, потрібно зробити певні кроки для посилення незалежності САП, зокрема запровадити незалежний конкурс на посаду керівника антикорупційної прокуратури, а також незалежну комісію, яка аналізуватиме діяльність керівника.
Радіна підкреслила, що влада взяла на себе зобов'язання закрити ці прогалини в законодавстві у межах чинного меморандуму з МВФ і має намір зробити це вже до кінця 2023 року.
Як повідомлялося, Україна зобов'язалася перед МВФ до кінця року ухвалити законодавство про посилення автономії Спеціалізованої антикорупційної прокуратури та запровадження зовнішнього аудиту САП за участю міжнародних експертів. Це передбачено листом про наміри до меморандуму про чотирирічну кредитну програму з Фондом більш ніж на 15 мільярдів доларів.
Фото: sluga-narodu.com