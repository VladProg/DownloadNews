Естонські сапери повністю готові виїжджати в Україну, щоб допомогти в розмінуванні територій.

Про це під час зустрічі з міністром внутрішніх справ України Ігорем Клименком заявив голова МВС Естонії Лаурі Ляенеметс, інформує пресслужба МВС України, передає Укрінформ.
«У естонських саперів є повна готовність виїжджати в Україну, аби допомогти в розмінуванні територій», - сказав Ляенеметс.

Окремо глава МВС України сказав, що наразі близько тисячі саперів МВС займаються оперативним розмінуванням України.
За словами Клименка, саперам вже вдалося розмінувати та знешкодити близько півмільйона вибухонебезпечних предметів з початку війни, але Україна продовжує залишатися однією з найзамінованіших країн світу.

Клименко подякував естонським колегам за всеосяжну підтримку України на фоні повномасштабного вторгнення росії і зазначив, що наша країна постійно тримає контакт з владою Естонії.
Зі свого боку Ляенеметс подякував українському народові за боротьбу та зазначив, що від миру в Україні залежить безпека усієї Європи.
«Ми впевнені, що сталий мир у Європі можливий лише після війни, коли Україна буде інтегрована у євроатлантичні структури. Зі свого досвіду ми знаємо, що це нелегка дорога і вона вимагає терпіння та реформ, але Естонія готова всебічно підтримувати Україну на цьому шляху», - сказав міністр внутрішніх справ Естонії.
За словами глави МВС Естонії, особисто він та увесь уряд цієї країни докладе усі зусилля, аби союзники по НАТО ще більше допомагали Україні.
«Ми підтримуємо зусилля України щодо створення спеціального трибуналу для притягнення до відповідальності усіх воєнних злочинців. Ми впевнені, що санкційний тиск на росію буде посилюватися», – уточнив Ляенеметс.
Як повідомлялося, піротехніки ДСНС упродовж неділі знешкодили 644 вибухонебезпесних предметів.
Фото в тексті: Портал МВС