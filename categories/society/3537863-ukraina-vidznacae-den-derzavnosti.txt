Україна сьогодні, 28 липня, вперше відзначає День української державності.

Запровадити нове державне свято, яке відзначатиметься у день хрещення Київської Русі-України 28 липня, запропонував торік Президент Володимир Зеленський під час урочистостей з нагоди Дня Незалежності України, передає Укрінформ.
Тоді ж глава держави підписав відповідний указ про затвердження Дня державності.
За його словами, точкою відліку української державності вважається рік заснування Києва, столиці Київської Русі й сучасної України. Тому нове свято відзначатиметься у день розквіту української державності – у день хрещення Київської Русі, сказав Президент.
Своєю чергою Верховна Рада 31 травня 2022 року ухвалила закон, який встановлює День державності України 28 липня святковим днем.
Очікується, що закон сприятиме утвердженню спадкоємності українського державотворення, захисту національних інтересів України, збереженню історичної справедливості та нівелюванню фейкових наративів з боку російської федерації як держави-агресора щодо історичних аспектів українського державотворення,
Водночас святкування Дня хрещення Київської Русі-України було запроваджено указом Президента України 25 липня 2008 року. Датою свята обрали 28 липня – день вшанування пам’яті святого рівноапостольного князя Володимира. Саме за князювання Володимира християнство стало державною релігією Київської Русі.
Цього року Україна святкує 1034-ту річницю хрещення Київської Русі.
***
Президент України Володимир Зеленський привітав громадян із Днем української державності.
Відеопривітання оприлюднене на офіційному Телеграм-каналі глави Української держави, передає Укрінформ.
«Нашу велику українську сім‘ю єднає родина державних символів України. Це три брати: Державний прапор України, Державний герб і Державний гімн. На мою думку, дуже важливо не лише відзначати появу державності, а й об’єднуватися задля її збереження. Ми думали, що запанували у своїй сторонці. Ми кладемо душу й тіло за нашу свободу. Бо забули, що ще далеко не всі вороженьки – як роса на сонці… Але ми не забули, якого ми роду. А отже, нам точно усміхнеться доля, бо це наша доля», – сказав Президент України.
Водночас у коментарі до відеопривітання Зеленський зауважив, що сьогодні в країні неспокійний ранок через ракетний терор з боку російської федерації.

«Ми не здамося. Не опустимо рук. Нас не залякати. Україна – самостійна, вільна, неподільна держава. І буде такою завжди», – наголосив глава Української держави.
***
Голова Верховної Ради Руслан Стефанчук також привітав українців із Днем української державності.
У відеопривітанні, яке він опублікував у Фейсбуці, спікер наголосив, що державність – це більше, ніж просто держава і закон. Стефанчук відзначив, що державність – це ми, українці, і ми творимо її сьогодні. Він висловив думку, що сьогодні історична мить, адже вперше на державному рівні відзначається свято Української державності. "України як спадкоємиці країни Київської Руси – найпотужнішої, найміцнішої і найгіднішої країни, яка існувала далеко до того, як дехто сьогодні заявляє, намагаючись вкрасти історію", – додав голова ВР.
"Тому з Днем державності, шановні українці. Із днем, коли ми всі об’єднані єдиною великою ідеєю, ідеєю нашої спільної перемоги над ворогом, ідеєю відстоєння нашої держави України, ідеєю єдності всіх українців в усьому світі. Слава Україні", – привітав він.

***

Як зазначив у Телеграмі міністр культури та інформаційної політики Олександр Ткаченко, російська федерація кожне важливе українське свято відзначає ракетним терором.
"Ворог кожне наше важливе свято відзначає ракетним терором, намагаючись нас послабити. Але це тільки доводить його слабкість", - наголосив Ткаченко.
Він додав, що сьогодні будуть багато говорити та писати про День української державності, "про зміст та важливість цього свята для нас та майбутніх поколінь".