Рада внесла зміни до своєї постанови «Про забезпечення належним медичним обслуговуванням військовослужбовців та осіб рядового і начальницького складу, які зазнали поранення, контузії чи іншого ушкодження здоров’я під час подій на сході України».

Про це повідомив народний депутат із фракції «Голос» Ярослав Железняк у Телеграмі, передає Укрінформ.
Парламентарій уточнив, що ініціативу №9605 підтримали 294 народні депутати.
Як зазначається в пояснювальній записці, завданням документу є унормування надання визначеній у постанові категорії осіб належної медичної допомоги та забезпечення медичним обслуговуванням у клінічній лікарні «Феофанія» Державного управління справами та державній науковій установі «Науково-практичний центр профілактичної та клінічної медицини» Державного управління справами.
Постановою розширюється категорія осіб, яким надається медична допомога, оскільки змінилась географія ведення бойових дій.
Таким чином, військовослужбовці Збройних сил України, Національної гвардії, Служби безпеки України, Служби зовнішньої розвідки, Державної прикордонної служби, Державної служби спеціального зв’язку та захисту інформації, Державної спеціальної служби транспорту, Управління державної охорони, особи рядового, начальницького складу і військовослужбовці Міністерства внутрішніх справ, Державної фіскальної служби, які під час виконання ними завдань, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації проти України, отримали поранення, каліцтво, контузію або захворювання, пов’язане з виконанням ними вказаних завдань, мають право на безоплатне медичне обслуговування (лікування, медичну реабілітацію та інше) в лікарні «Феофанія» Державного управління справами та державній науковій установі «Науково-практичний центр профілактичної та клінічної медицини» ДУС.
Очікується, що ухвалення постанови забезпечить надання належної медичної допомоги та забезпечення медичним обслуговуванням особам, які під час виконання ними завдань, необхідних для забезпечення оборони України, захисту безпеки населення та інтересів держави у зв’язку з військовою агресією Російської Федерації проти України, отримали поранення, каліцтво, контузію тощо.
Як повідомлялося, у 2014 році Верховна Рада дозволила учасникам АТО безплатно лікуватись у Феофанії.
Фото ілюстративне