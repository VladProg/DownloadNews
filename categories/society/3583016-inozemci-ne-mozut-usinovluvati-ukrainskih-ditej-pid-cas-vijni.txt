Усиновлення українських дітей громадянами інших країн нині не відбувається.

Про це сказала радниця-уповноважена Президента України з прав дитини та дитячої реабілітації Дарʼя Герасимчук на брифінгу в Медіацентрі Україна-Укрінформ.

"На сьогодні ми можемо говорити про те, що усиновлення громадянами інших країн не відбувається. Ми маємо це чітко зрозуміти, що зараз процедура усиновлення тільки виключно людьми, які мають українське громадянство, перебувають постійно в Україні, знаходяться зараз не на тимчасово окупованих територіях. І усиновлювати вони можуть дитину, яка зараз перебуває на території України", - сказала Герасимчук.

Вона зазначила, що після війни іноземці знову матимуть право усиновлювати українських дітей.
Міністр соціальної політики Оксана Жолнович зауважила, що більшість дітей, які зараз знаходяться в евакуації за кордоном, хочуть повернутися в Україну, і ментально їм ближче українське середовище. Тож, за її словами, віддати дитину на усиновлення за кордон буде означити позбавлення дитини знайти українську родину.
Як повідомлялося, в Україні понад 67 тисяч дітей не мають батьківського піклування, при цьому лише понад 16 тисяч можуть бути всиновлені.
30 вересня в Україні відзначається День усиновлення.