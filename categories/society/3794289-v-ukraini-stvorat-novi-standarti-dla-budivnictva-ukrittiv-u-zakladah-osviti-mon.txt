Міністерство освіти і науки України підписало меморандум про взаєморозуміння з Житомирською міською радою та представництвом Дитячого фонду ООН (ЮНІСЕФ) в Україні щодо створення нових стандартів для укриттів.

Про це повідомляє Міністерство освіти та науки України, передає Укрінформ.
«Його мета — створення проєктно-технічної документації та дизайн-проєктів для укриттів у закладах освіти, які будуть використовуватися для побудови нових укриттів у школах і дитячих садочках в Україні», - йдеться у повідомленні.
Зазначається, що такі проєкти укриттів враховуватимуть потреби дітей задля психологічного та фізіологічного комфорту й відповідатимуть новим державним будівельним нормам.
У МОН поінформували, що розроблена проєктна документація буде в загальному доступі для всіх українців і завантажена в додаток "Дія". Це дозволить всім громадам зекономити кошти та суттєво скоротити терміни для початку будівництва укриттів.
«У межах підписаного меморандуму буде розроблено проєктно-кошторисну документацію для садочків на 100, 150, 200 і 250 осіб проєктної потужності та для шкіл на 200, 300, 500, 700 осіб», — зазначається у повідомленні.
За даними МОН, уже у 2024 році перші укриття за новими стандартами облаштує Житомирська міська рада в закладах освіти міста. Надалі на базі цих стандартних проєктів міністерство сприятиме облаштуванню укриттів у всій країні, щоб кожна дитина мала доступ до якісної освіти навіть під час війни.
Як повідомляв Укрінформ, у бюджеті на наступний рік передбачено 2,5 мільярди гривень на ремонт і будівництво укриттів у закладах освіти.