Прикордонники зможуть відновити пропуск українських студентів на навчання в іноземних вишах тільки після відповідних змін у постанові уряду, яка регламентує це питання на час воєнного стану.

Як повідомляє кореспондент Укрінформу, про це в ефірі загальнонаціонального телемарафону «Єдині новини» повідомив речник ДПСУ Андрій Демченко.
Він прокоментував питання щодо українських студентів міжнародних вишів, які не можуть виїхати на навчання та наразі виграють судові позови проти ДПСУ.
«Прикордонники керуються нормами законодавства. Є постанова уряду, яка визначає порядок перетину кордону в тому числі на період воєнного стану. Категорія студентів не підпадає під пропуск на цей час для виїзду за межі України, і прикордонники цим керуються. Звісно, ми також подаємо апеляції на ті рішення, які ухвалюються. Поки не буде змін щодо цієї категорії громадян, і вони не будуть внесені в постанову уряду щодо порядку перетину кордону, прикордонники не пропускатимуть їх на виїзд з України», - розповів Демченко.
Він додав, що прикордонники виявляють спроби незаконно перетнути кордон чоловіками від 18 до 60 років. Такі випадки фіксуються в тому числі на пунктах пропуску, коли громадяни використовують підробні документи.
Загалом з 24 лютого виявлено і не пропущено через пункти пропуску близько 3,5 тисяч осіб, а на зеленій ділянці кордону - 7300. Більшість порушників підпадають під адміністративну відповідальність, уточнив Демченко.
Як повідомляв Укрінформ, за попередню добу кордони України з ЄС та Молдовою перетнули 67 тисяч осіб, а також 18 тисяч транспортних засобів.