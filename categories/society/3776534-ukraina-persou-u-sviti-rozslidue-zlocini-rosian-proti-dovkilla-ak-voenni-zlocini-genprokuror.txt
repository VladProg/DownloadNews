Українські правоохоронці першими у світі розслідують злочини проти довкілля як воєнні злочини.

Як передає кореспондент Укрінформу, про це сказав генпрокурор Андрій Костін під час пресконференції, яка відбулася у рамках конференції "United for Justice. United for Nature".
"Ми є першими в історії людства, хто розслідує злочини проти навколишнього середовища як воєнні злочини", – зазначив він.
За словами генпрокурора, правоохоронці зосередилися на розслідуванні злочинів проти довкілля у жовтні 2022 року, оскільки до цього часу потрібно було приділити насамперед увагу злочинам в Бучі, Ірпені, Бородянці, а також злочинам, вчиненим росіянами на Чернігівщині і Харківщині.
"Коли у жовтні минулого року ми повернулися до злочинів проти природного середовища, то зрозуміли, що це – злочин проти України як держави і нашого майбутнього. Оскільки знищуючи наше навколишнє середовище, ворог намагається знищити майбутнє життя для українців", – додав Костін.
Нині, за словами генпрокурора, українські правоохоронці у питанні розслідування злочинів проти довкілля тісно співпрацюють з міжнародними партнерами.
"Сьогодні з комісаром ЄС з питань юстиції Дідьє Рейндерсом ми багато говорили про групи, які допомагають нам експертизою, навчанням наших прокурорів і слідчих, інспекторів Державної екологічної служби, тому що ми розуміємо, що, будучи першими, ми не маємо права зробити помилку. Тому об'єднуючи всі країни-партнери, які допомагають нам, ми можемо досягнути мети – створити механізм і стандарти притягнення до відповідальності тих, хто матиме бажання такі самі злочини вчинити в іншій частині світу", – зазначив генпрокурор.
За його словами, розслідування екологічних злочинів Росії має виконати превентивну роль, щоб надалі агресори розуміли, що відповідальність за цей злочин буде повною і невідворотною.
Також Костін повідомив, що прокурори і експерти Міжнародного кримінального суду розслідують низку воєнних злочинів, які були скоєні російськими військовими в Україні проти навколишнього середовища.
"Вони (офіс МКС, який відкрився в Києві – ред.) працюють над деякими справами, які стосуються воєнних злочинів, скоєних проти навколишнього середовища. Не можу дати деталей. Але, безперечно, для МКС це також дещо новий напрям діяльності, тому що в попередніх розслідуваннях команда МКС не залучалися до розслідування злочинів проти навколишнього середовища як воєнних злочинів", – сказав він.
За словами генпрокурора, працівники МКС ретельно підходять до розслідування згаданих справ, але ще рано говорити, коли вони будуть направлені на розгляд суду.
Як повідомляв Укрінформ, у ніч проти 6 червня російська армія підірвала греблю Каховської ГЕС. Підрив завдав значних збитків сільському господарству України, енергетиці, житловому фонду, об’єктам транспортної інфраструктури та довкіллю загалом. Підрахунок прямих збитків від цієї катастрофи триває, наразі сума становить близько 2 млрд дол.
Міністерство захисту довкілля у межах роботи над притягненням РФ до відповідальності підготувало методологію оцінки шкоди, завданої природним ресурсам України російською агресією.
Станом на вересень 2023 року, за оцінками Міндовкілля, внаслідок повномасштабного вторгнення РФ в Україну довкіллю завдано шкоди на 57 млрд дол.
Крім того, унаслідок російської агресії Україні заміновано понад 100 тис. кв. км території, зокрема сільськогосподарських угідь, що негативно впливає на аграрний сектор і, як наслідок, погіршує продовольчу ситуацію у світі.
За даними Офісу генерального прокурора, правоохоронці зафіксували 265 воєнних злочинів проти довкілля та 14 випадків екоциду, вчинених Росією в Україні.
Фото: ОГП