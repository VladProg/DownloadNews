Гуманітарна допомога від Європейського Союзу включає заходи підтримки психічного здоров’я та психосоціальну підтримку українців, зокрема у віддалених районах і зонах, близьких до лінії розмежування.

Про це в інтерв’ю Укрінформу заявив Андреас Папаконстантину, директор із питань сусідства та Близького Сходу Генерального директорату Європейської комісії із цивільного захисту та операцій гуманітарної допомоги.
«У 2023 році гуманітарна допомога ЄС зосереджена на розширенні інтегрованих послуг первинної медико-санітарної допомоги у віддалених районах і зонах, близьких до лінії розмежування. Ця робота включає заходи підтримки психічного здоров’я та психосоціальну підтримку», – зазначив Папаконстантину.
За його словами, лише у 2023 році Генеральний директорат ЄК із цивільного захисту та операцій гуманітарної допомоги надав 37,7 млн євро на оплату послуг, у тому числі у сфері психічного здоров’я.
Серед проєктів, що фінансуються Єврокомісією на цьому напрямі, Папаконстантину відзначив хаб у Миколаєві, яким опікуються Український Червоний хрест і Данський Червоний хрест.
«Там надається допомога людям у віддалених громадах, які терміново потребують психологічної та психосоціальної підтримки та захисту», – повідомив представник Генерального директорату.
Він додав, що у Запоріжжі його офіс співпрацює з організацією «Карітас», яка веде роботу в трьох центрах психосоціальної підтримки для переміщених осіб і має окремі зони для дітей.
Крім того, разом з ЮНІСЕФ надається допомога постраждалим, зокрема дітям і підліткам, які проживають на щільно замінованих територіях, зауважив Папаконстантину.
«Тож це для нас пріоритетний напрям, на якому ми продовжуємо працювати», – підсумував він.
Як повідомлялося, 6 вересня Київ приймав третій Саміт перших леді та джентльменів, заснований першою леді України Оленою Зеленською, основною темою якого став захист психічного здоров’я людей та цілої нації в умовах війни.
Також повідомлялося, що Україна та Європейська комісія розвиватимуть співпрацю у напрямках медичної евакуації, ментального здоров'я та євроінтеграції.