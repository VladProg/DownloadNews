Держбюро розслідувань скерувало до суду обвинувальний акт стосовно колишнього начальника київської Державної автомобільної інспекції за репресії проти активістів "Автомайдану".

Як передає Укрінформ, про це ДБР повідомляє у Телеграмі.
Працівники Бюро завершили спеціальне досудове розслідування стосовно колишнього начальника УДАІ ГУ МВС України в Києві за перевищення влади та службових повноважень.
Зазначається, що він незаконно перешкоджав проведенню акцій протесту "Автомайдану" під час автопробігу до резиденції експрезидента Віктора Януковича.
"29 грудня 2013 року українські громадяни організували та провели мирний захід – автопробіг від Європейської площі м. Києва до резиденції експрезидента Віктора Януковича "Межигір’я". У заході взяли участь понад 2 тисячі активістів на власних автомобілях", - ідеться в повідомленні.
За вказівкою вищого керівництва, працівники кількох підрозділів ДАІ почали оформлювати свідомо неправдиві рапорти щодо нібито невиконання учасниками руху "Автомайдан" вимог працівника міліції щодо зупинки транспортного засобу. Дії були спрямовані на незаконне перешкоджання організації та проведенню мирних акцій протесту.
Інспектори ДАІ склали неправомірні рапорти, у які внесли неправдиві відомості щодо 49 осіб, які під час акції протесту "Автомайдан" нібито порушили правила дорожнього руху.
На підставі цих "документів" інспектори ДАІ склали протоколи про адміністративні правопорушення, а судді ухвалили незаконні рішення щодо вилучення прав від 3 до 6 місяців.
За клопотанням слідчого ДБР обвинуваченому заочно обрали запобіжний захід у вигляді тримання під вартою.
Як повідомляв Укрінформ, цього року правоохоронці оголосили 27 повідомлень про підозру фігурантам "справ Майдану".