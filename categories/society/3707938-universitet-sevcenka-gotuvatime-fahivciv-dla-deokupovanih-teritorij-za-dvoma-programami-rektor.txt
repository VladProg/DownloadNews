Фахівців для роботи на деокупованих територіях готуватимуть за двома освітніми програмами - "Постконфліктне врядування" та "Урядування на повоєнних територіях".

Про це під час пресконференції в Медіацентрі Україна-Укрінформ повідомив ректор Київського національного університету імені Тараса Шевченка Володимир Бугров.
“Програми "Постконфліктне врядування" та "Урядування на повоєнних територіях" оголошені в набір, вони є в правилах прийому до Київського національного університету ім. Т. Г. Шевченка. Вступ на заочну форму навчання відбувається через Національне агентство з питань державної служби. Вступ на денну форму навчання - на загальних правилах, які затверджує Міносвіти. Приймальна комісія Навчально-наукового інституту публічного управління та державної служби готова”, - сказав ректор.

За його словами, здобувачам освіти за цими програмами видаватимуть дипломи магістрів, аби вони могли працювати в органах державної влади, місцевого самоврядування на деокупованих територіях.
Ректор пояснив, що студенти набуватимуть знань у сферах управління, економіки, безпеки, культурній сфері. Зокрема, їх навчатимуть вирішувати проблеми публічного управління, пов'язані з особливостями постконфліктного врядування та розвитку громад на деокупованих територіях; розробляти та реалізувати місцеву економічну політику і створювати безпекове середовище з урахуванням національних інтересів України; створювати спільний гуманітарний простір, що базується на культурно-етнічному розмаїтті території.
Ці навчальні програми, зазначив ректор, стануть певним стартом для підготовки фахівців, які зможуть обіймати посади на деокупованих територіях.
“Ми повинні мати якнайбільше людей, серед яких Мінреінтеграції, Офіс Президента зможуть обирати фахівців. Нам потрібно підготувати якнайбільше людей, тому що там буде багато роботи”, - зауважив ректор.
Як повідомлялося, віцепрем’єр-міністр - міністр з питань реінтеграції тимчасово окупованих територій Ірина Верещук повідомила, що уряд ухвалить постанову задля формування кадрового резерву для роботи на деокупованих територіях.