У Словаччині завершилася кампанія зі збору коштів на придбання машини для розмінування Božena-5. Захід проходив зусиллями посольства України в Республіці.

Про це повідомило Міністерство закордонних справ України у Фейсбуці, передає Укрінформ.
“У Словаччині завершилася кампанія зі збору коштів на придбання машини для розмінування Božena-5 для України, яка відбулася зусиллями Посольства України в Словацькій Республіці, словацького об’єднання Mier Ukrajine та організації Darček pre Putina”, – зазначається у дописі.

Українське представництво додало, що вже найближчим часом словацький виробник машин для розмінування компанії The Way Industries виготовить Božena-5 та відправить її в Україну до кінця цього року.
Як повідомлялось раніше, площа забруднених мінами та вибухонебезпечними предметами територій України від початку повномасштабного вторгнення збільшилась до 174 000 кв. км. Понад 5 млн українців проживають на забруднених територіях.