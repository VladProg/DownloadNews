Електронна петиція про повернення у цифровий ефір телеканалів "Еспресо", "5 канал" і "Прямий" набрала необхідні для розгляду 25 тисяч підписів.

Про це повідомляє Укрінформ із посиланням на дані на сервісі електронних петицій.
«Мовлення українських незалежних телеканалів «Еспресо», «5-го» і «Прямого» було незаконно припинено в період, коли в Україні триває війна з росією, в тому числі інформаційна. Свої дії керівництво Концерну РРТ жодним чином не пояснює, а письмові звернення від телекомпаній ігнорує. Такими діями фактично обмежується свобода слова», - йдеться у петиції.
Її ініціатори закликають негайно вжити відповідних заходів для повернення зазначених телеканалів у цифровий ефір.
Петиція була зареєстрована 18 квітня.
Як повідомлялось, 4 квітня 2022 року представники Концерну радіомовлення, радіозв’язку і телебачення (Концерн РРТ) вимкнули мовлення телеканалів «Прямий», «5 канал» та «Еспресо» в цифровій мережі Т2. Згадані телеканали звернулися до Президента, РНБО, СБУ, Міноборони і Нацради з питань телебачення та радіомовлення з вимогою відновити мовлення каналів.