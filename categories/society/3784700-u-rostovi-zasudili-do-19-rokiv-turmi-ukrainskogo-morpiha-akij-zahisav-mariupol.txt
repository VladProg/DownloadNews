Російський військовий суд у Ростові-на-Дону засудив українського військовополоненого Антона Чередника, який потрапив у полон навесні 2022 року в Маріуполі, до 19 років у колонії суворого режиму.

Як передає Укрінформ, про це повідомляє проєкт Радіо Свобода «Кавказ.Реалії».
Суд засудив колишнього українського військового на більший термін, ніж пропонувала прокуратура - 17 років колонії. Рішення суду поки що не набуло чинності, захист має намір його оскаржити.
Антон Чередник залишається у слідчому ізоляторі в Ростові-на-Дону, незалежні адвокати не мають до нього доступу, інтереси українського полоненого представляє адвокат за призначенням.
За даними українських медіа, Чередник служив у морській піхоті ЗСУ і опинився у полоні під час боїв за Маріуполь.
Як повідомлялося, у Південному окружному військовому суді в Ростові-на-Дону також розглядають справу щодо 24 колишніх ймовірних учасників полку "Азов". У справі проходять як учасники оборони "Азовсталі" у Маріуполі, так і ті, хто служив у полку за кілька років до початку повномасштабного російського вторгнення.
Фото: Ґрати