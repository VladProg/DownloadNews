Майже 75% українців наразі не хочуть виїжджати з країни попри розв'язану росією повномасштабну війну.

Про це свідчать результати всеукраїнського онлайн-опитування, проведеного 1-4 червня дослідницькою панеллю «Власна думка» за підтримки Інституту соціології Національної академії наук з ініціативи Офісу Президента, повідомляє Укрінформ.
Згідно з результатами опитування, переважна більшість респондентів – майже 75% – відповіли негативно на запитання про те, чи хотіли б вони виїхати зараз за межі України. Натомість майже 7% на аналогічне запитання дали ствердну відповідь, а 13,6% респондентів зазначили, що важко відповісти.
Крім того, 5% опитаних підтвердили бажання виїхати з України «до закінчення військових дій».
Радник керівника Офісу Президента Михайло Подоляк вважає, що бажання громадян залишитись в Україні попри наявну небезпеку та емоційну напругу цілком зрозуміле – вони вірять у перемогу. На його думку, залишитись у країні, воювати і працювати – це дуже відповідальна позиція, а українці – нація відповідальна та цілеспрямована.
«Так, зараз у країні складно жити і працювати, і ми всі це дуже добре усвідомлюємо. Так, через три місяці після повномасштабного нападу росії на нашу державу, а також воєнні дії, що не припиняються ні на мить, люди відчувають певне емоційне виснаження. Воно стосується і тих людей, які залишились в країні, і тих, хто виїхав за кордон. Але в мене немає жодних сумнівів у тому, що ми подолаємо цей важкий період», - підкреслив Подоляк.
Радник керівника ОП додав, що повернення українців додому з інших країн залежить не тільки від перемоги, а й від того, наскільки швидко Україна зможе економічно та ментально оговтатись після перемоги. Він запевнив, що держава вже працює над цим.
У всеукраїнському онлайн-опитуванні взяли участь респонденти у всіх областях України, крім тимчасово окупованих територій Криму, Донецької та Луганської областей.
Параметри вибірки дослідження відповідають параметрам міського населення України за статтю, віком (14-55) і областю проживання до 24 лютого 2022 р. Метод опитування: CAWI (Computer Assisted Web Interviewing). Вибіркова сукупність: 7414.
Джерела отримання даних: панель «Власна думка», підписники інформаційних каналів державних адміністрацій в усіх областях та інші канали комунікації з онлайн-аудиторією в Україні.