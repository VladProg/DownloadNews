Міністерство охорони здоров'я опрацьовує питання реєстрації в країнах ЄС українських ліків, аби їх могли купувати наші співгромадяни, які тимчасово перебувають за кордоном.

Про це заявив перший заступник міністра охорони здоров'я Олександр Комаріда, передає Укрінформ із посиланням на МОЗ.
«Одна із наших стратегічних цілей – щоб люди, які тимчасово перебувають у країнах Європи, могли купити там українські ліки. Адже ліки – це такий специфічний продукт, коли люди можуть не знати назву препарату чи діючої речовини, але добре знають, яка на вигляд упаковка, і шукають саме її. Однак тут задіяно багато регуляторних механізмів, тому процес не такий простий, як нам хотілося б», – зазначив Комаріда.
У МОЗ зазначили, що реєстрація лікарських засобів у країнах ЄС є складним процесом. Адже зарубіжні ринки себе захищають, а український продукт може стати потужним конкурентом на європейському ринку, оскільки він дешевший, але фактично тієї ж якості, що і європейські ліки.
«Ми постійно зв'язуємося із нашими іноземними партнерами, щоб збільшувати експорт з України, шукаємо для них нові ринки, щоб за кордоном закуповували українські лікарські засоби так, як це було в час активного ковіду. Зараз ми просимо дружні країни допомогти нашій економіці, щоб ми могли продавати лікарські засоби за кордон. Наші виробники, вже просто змінивши маршрут, поновили експорт до таких країн, як Казахстан, Узбекистан», – розповів Комаріда.
Як повідомлялося, у квітні Міністерство охорони здоров'я розробило алгоритм медичної евакуації для забезпечення громадян України необхідною медичною та реабілітаційною допомогою, доступ до якої наразі обмежений через збройну агресію росії.