Віцепрем'єр-міністр - міністр з питань реінтеграції тимчасово окупованих територій Ірина Верещук у присутності Президента Володимира Зеленського на конференції "UA: Війна. Недоспівана колискова" вручила паспорт громадянина України хлопцю В’ячеславу, якого вдалося повернутися на Батьківщину.

Про це повідомляє кореспондент Укрінформу.
«Серед нас є хлопець, якого нам вдалося повернути. Він вийшов на нас і сказав, де він, а ми зробили все для того, щоб він повернувся. Завтра йому виповниться 18 років. Ми б хотіли вручити йому цей паспорт. Наш В'ячеслав. Дякуємо та обіцяємо, що усіх повернемо», - сказала Верещук.
Вона наголосила, що повертати викрадених Росією дітей завжди дуже важко.
Як повідомлялося, учасники конференції обговорюють тему порушення прав дітей у зв’язку з військовою агресією РФ, окрема увага – злочину депортації, його масштабам та наслідкам. Також під час події присутнім розповідають історії порятунку та повернення українських дітей з тимчасово окупованих територій та території країни-агресора. Крім того, у межах заходу учасники можуть переглянути тематичні відеоролики, зокрема документальний фільм – «Поверніть мене татові».
Як повідомлялося, Російська Федерація за період повномасштабного вторгнення викрала 20 тисяч українських дітей.