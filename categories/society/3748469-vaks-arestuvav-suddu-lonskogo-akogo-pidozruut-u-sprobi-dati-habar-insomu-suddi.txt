Вищий антикорупційний суд обрав запобіжний захід для судді Приморського райсуду Одеси, підозрюваного у замаху на надання неправомірної вигоди іншому судді і заволодінні частиною неправомірної вигоди шляхом обману.

Про це у Фейсбуці поінформувала пресслужба Спеціалізованої антикорупційної прокуратури, передає Укрінформ.
“14.08.2023 Вищим антикорупційним судом задоволено клопотання сторони обвинувачення та застосовано щодо судді Приморського районного суду м. Одеси, підозрюваного у замаху на надання неправомірної вигоди судді за ухвалення позитивного рішення в адміністративній справі, а також заволодінні частиною неправомірної вигоди шляхом обману, запобіжний захід у виді тримання під вартою на строк 60 днів, з визначенням розміру застави у сумі 805 200 гривень”, - зазначається у повідомленні.
На цей час досудове розслідування триває.
Як повідомлялося, 10 серпня Вища рада правосуддя (ВРП) надала згоду на утримання під вартою судді Приморського райсуду м. Одеси Іллі Лонського.
14 серпня ВПК відсторонила Лонського від здійснення правосуддя до 20 вересня.
Суддя підозрюється у вчиненні кримінального правопорушення, передбаченого ч. 3 ст. 15, ч. 3 ст. 369, ч. 2 ст. 190 ККУ, а саме у замаху на надання неправомірної вигоди іншій судді за ухвалення позитивного рішення у справі щодо адміністративного правопорушення, а також заволодінні частиною неправомірної вигоди шляхом обману судді Приморського районного суду м. Одеси, за що передбачається покарання на строк від 4 до 8 років позбавлення волі з конфіскацією майна.