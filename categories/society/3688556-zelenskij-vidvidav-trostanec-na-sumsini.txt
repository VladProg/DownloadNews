Президент Володимир Зеленський відвідав звільнене рік тому від російських загарбників місто Тростянець Сумської області.

Як передає Укрінформ, про це йдеться у Телеграмі глави держави.
“Українці билися, українці бʼються за свободу у складі cил оборони та безпеки і просто на своїх вулицях, у своїх дворах, полях. Саме тут, у боротьбі за такі міста, за такі містечка, у битві за наш Тростянець, інші міста Сумщини, у битві за Київщину, Гостомель, у боях за нашу Чернігівщину, наші люди довели, що цей окупант зазнаватиме поразок від нас, від нашого духу, від нашого українського характеру. Це довели наші люди, це довели наші воїни”, - зазначив Зеленський.
Він додав, що “це про наш характер – український характер, який переміг тією весною та точно, упевнений, переможе в цій війні”.
Також оприлюднено відео з виступом Президента на території залізничного вокзалу в Тростянці, який раніше пошкодили російські загарбникам. Там Зеленський вручив нагороди захисникам.

Відео: Офіс президента
Пресслужба Президента повідомила, що присутні на заходах з нагоди річниці визволення міста Тростянця від російських окупантів вшанували хвилиною мовчання памʼять тих, хто загинув, захищаючи свободу України. Були оголошені прізвища офіційно встановлених військових і цивільних, які загинули під час визволення Тростянця.
Зазначається, що Зеленський вручив державні нагороди захисникам міста. Зокрема, військовослужбовці ЗСУ отримали ордени «За мужність» ІІІ ступеня та медалі «Захиснику Вітчизни». Також ордени й медалі були вручені працівникам Служби безпеки, Національної гвардії, Національної поліції, Державної прикордонної служби, Державної служби України з надзвичайних ситуацій.

Крім того, глава держави вручив нагороди чотирьом цивільним особам. Зокрема, троє громадян отримали ордени «За мужність» ІІІ ступеня, двоє з них були удостоєні нагород посмертно. Ще одному з відзначених присвоєно почесне звання «Заслужений працівник транспорту України».
Зеленський також ознайомився з проєктами відбудови залізничного вокзалу Тростянця та привокзальної площі.






Президент відвідав Тростянець на Сумщині / Фото: ОПУ








































Як повідомлялося, місто Тростянець на Сумщині було захоплене російським окупаційними військами 1 березня 2022 року. 26 березня 2022 року Сили оборони України звільнили місто від російських загарбників.