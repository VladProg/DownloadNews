ОБСЄ створює інформаційну цифрову платформу «Екодозор» для фіксації екологічних небезпек в Україні через війну.

Її презентували координатор проєктів ОБСЄ в Україні посол Генрік Вілладсен разом із колегами на брифінгу у Медіацентрі Україна - Укрінформ.
«Наразі ситуація в Україні є найкращим прикладом, чому ОБСЄ варто і далі перейматися питаннями довкілля. Вже декілька років екологічна ситуація в Україні є дуже важливим питанням, а з початком широкомасштабної війни ця проблема дуже поширилася. Тож було прийняте рішення, що довкілля має стати одним із пріоритетів майбутньої роботи ОБСЄ в Україні», – сказав Вілладсен.

За його словами, для платформи зібрано дані щодо випадків загрози для довкілля. «Таку роботу треба продовжувати та збирати інформацію про нову шкоду, яку заподіяла війна... З огляду на інформацію, яку ми вже маємо, складається похмура картина, а коли відбувається повномасштабна війна, можна говорити про зовсім інший вимір проблеми», – зазначив координатор проєктів ОБСЄ в Україні.
Своєю чергою менеджер проєктів з довкільної тематики координатора проєктів ОБСЄ Алла Ющук пояснила, що «Екодозор» створювався на основі роботи, розпочатої ще під час війни на сході, разом із швейцарською екологічною мережею «Зої». На платформі дані щодо стану довкілля супроводжуються їх картографічним представленням.
«Значна кількість такої інформації пов’язана із зафіксованими порушеннями, повідомленнями з офіційних або неофіційних джерел, об’єктами, які зазнали пошкоджень через бойові дії та можуть становити небезпеку для довкілля. Наразі платформа перебуває у процесі розробки і буде доповнюватися новими даними», – сказала Ющук.
Вона висловила переконання, що створення платформи «Екодозор» є першим кроком для розуміння того, де проводити подальші, поглиблені дослідження і де існують найбільші екологічні ризики.
«Від початку повномасштабної війни нами було зафіксовано 360 об’єктів критичної інфраструктури та підприємств, які зазнали порушень або пошкоджень. Це і підприємства атомної енергетики, ГЕС, хімічні та металургійні заводи тощо. Чверть із цих об’єктів має високий або дуже високий рівень екологічних ризиків», – наголосив експерт екологічних проєктів координатора проєктів ОБСЄ Дмитро Аверін.
На брифінгу зазначалося, що кількість інцидентів із загрозою для довкілля за 100 днів повномасштабної війни вже дорівнює тій кількості інцидентів, що сталися за 8 років війни на сході України.
Як повідомляв Укрінформ, за даними опитування, серед критичних наслідків війни для екології українці називають поширення отруйних речовин, знищення заповідних територій та забруднення водних об’єктів.