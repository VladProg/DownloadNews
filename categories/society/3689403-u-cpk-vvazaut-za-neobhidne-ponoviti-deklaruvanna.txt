У Центрі протидії корупції вважають невиправданим закриття інформації стосовно всіх суб’єктів декларування, зокрема топпосадовців.

Про це заявила виконавча директорка ЦПК Дарʼя Каленюк під час круглого столу в Укрінформі.
«Якщо в лютому-березні минулого року закриття електронних декларацій було виправданим, бо росіяни були поруч з Києвом.., то зараз ми не бачимо виправдання тому, щоб закривати всю інформацію стосовно всіх суб’єктів декларування. Мало того, ми не бачимо жодного виправдання не декларувати активи топпосадовців», - сказала вона.
За її словами, в Україні обов’язок декларування може бути повернутий лише наприкінці цього року або уже в наступному році.
Водночас Каленюк наголосила, що електронне декларування - це базовий інструмент запобігання корупції.
«Якщо у нас його немає, то ми не можемо мати якісний механізм протидії корупції», - підкреслила вона.
У Центрі протидії корупції вважають, що потрібно повернути обов’язок декларування для всіх суб’єктів, хто не перебуває на тимчасово окупованих територіях і не бере участі у бойових діях.
«Також потрібно опублікувати інформацію, яка не становить небезпеки. Наприклад, можна не публікувати інформацію про близьких родичів, про місцезнаходження нерухомості тощо», - зауважила Каленюк.
Як повідомлялося, 14 березня Національне агентство з питань запобігання корупції запустило лічильник подання електронних декларацій за 2021 рік.
Зараз декларування публічними службовцями є добровільним. Водночас з осені 2022 року у Верховній Раді очікує голосування законопроєкт про відновлення декларування. Крім того, нещодавно Президент Володимир Зеленський публічно відповів на петицію про відновлення декларування.
Міжнародна спільнота також надала свої рекомендації. Зокрема Transparency International рекомендує Україні відновити декларування, перевірки декларацій та інші заходи фінансового контролю.
На розгляді в парламенті перебуває законопроєкт №8071, який відновлює процес подання та перевірки електронних декларацій.
У травні 2022 року в Національному агентстві з питань запобігання корупції заявили, що посадовцям під час дії воєнного стану подавати декларації не обов’язково.