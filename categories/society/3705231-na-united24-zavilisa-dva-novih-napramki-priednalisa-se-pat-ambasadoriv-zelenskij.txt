Гуманітарне розмінування та освіта стануть новими напрямками діяльності фандрейзингової платформи United24.

Про це заявив Президент Володимир Зеленський під час виступу на заході з нагоди першої річниці роботи платформи, який транслювався в ефірі телемарафону «Єдині новини», повідомляє Укрінформ.
«Радий оголосити, що до трьох існуючих напрямків у United24 ми додаємо ще два напрямки. Для гуманітарного розмінування робимо окремий напрямок, щоб якнайбільше людей могли на ньому зосередитися. П’ятим напрямком для United24 стане освітній», - сказав глава держави.
United24 опікувалася акумулюванням коштів на трьох напрямках – оборона та гуманітарне розмінування, медицина, відбудова України.
Президент поінформував, що за напрямком освіти до платформи приєдналися нові амбасадори - науковці та лауреати Нобелівської премії Пол Нерс, Едвард Мозар, Мей-Бріт Мозер і українка Іванна Сахно.

Відео: Телемарафон "Єдині Новини"
Також, за його словами, першим амбасадором напрямку розмінування став Френсіс Фукуяма.
Зеленський відзначив, що загалом United24 вже закумулювала понад 330 млн доларів США, пожертви надійшли зі 110 країн світу.
«Коли ми кажемо United24, ми маємо на увазі величезну спільноту людей від України до Північної Америки, від Британії до Австралії, від Японії до Латинської Америки, арабський світ, Індія, абсолютно всі країни Європи. Уже за перший рік українська фандрейзингова платформа стала глобальним брендом і глобальним доказом того, що немає неможливого, коли робиш ставку на пріоритет держави України – на людяність», - підкреслив Президент.


Як повідомлялося, за рік роботи фандрейзингової платформи на рахунки НБУ надійшло понад 325 млн доларів внесків від міжнародних компаній, українського бізнесу, благодійних організацій, світових знаменитостей та донорів зі 110 країн, амбасадорами платформи стали 15 зірок, серед яких гурт Imagine Dragons, співачка та акторка Барбра Стрейзанд, креативний директор Balenciaga Демна, видатний український спортсмен Андрій Шевченко та інші.
Втілено понад 50 великих цільових зборів, серед яких - перший флот морських дронів, реалізовано понад 100 стратегічних партнерств з найвідомішими компаніями світу тощо.
За кошти, акумульовані через платформу, профільні міністерства придбали 176 машин швидкої допомоги, а також сотні одиниць медичного обладнання та амуніції для українських захисників, першу в Україні машину для розмінування, законтрактували понад 3839 БПЛА/комплексів БПЛА, відбудували 11 мостів на деокупованих Миколаївщині й Херсонщині та започаткували перший у світі флот морських дронів.