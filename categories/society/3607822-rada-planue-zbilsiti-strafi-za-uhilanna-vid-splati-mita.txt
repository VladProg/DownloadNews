Парламент ухвалив у першому читанні проєкт Закону про внесення змін до Митного кодексу України щодо врегулювання питання притягнення до адміністративної відповідальності за дії, спрямовані на неправомірне звільнення від сплати митних платежів чи зменшення їх розміру, а також інші протиправні дії, спрямовані на ухилення від сплати митних платежів.

Відповідний законопроєкт №8062 підтримали за основу 255 народних депутатів, передає Укрінформ.
У пояснювальній записці зазначено, що у Митному Кодексі України відсутні певні уточнення щодо стягнень та штрафів. Це унеможливлює індивідуалізацію юридичної відповідальності з урахуванням характеру вчиненого правопорушення, форми вини, характеристики особи, винної у вчиненні правопорушення, можливості відшкодування заподіяної шкоди, наявності обставин, що пом’якшують або обтяжують відповідальність.
Проєкт розроблено з метою приведення відповідних частин Митного Кодексу у відповідність із Конституцією України та Рішенням Конституційного Суду щодо дотримання принципу індивідуалізації юридичної відповідальності під час притягнення особи до адміністративної відповідальності на підставі статті 485 Митного кодексу України та створення належного законодавчого підґрунтя для застосування домірних заходів до порушника митних правил.
Проєктом змін до Митного кодексу передбачається:
- встановлення санкції за правопорушення, передбачене статтею 485 Митного кодексу України, у вигляді штрафу в розмірі від 50 до 100 відсотків несплаченої суми митних платежів;
- у зв’язку зі встановленням у даній статті нижньої та верхньої межі розміру штрафу, який може бути накладено, пропонується внести відповідні зміни щодо обрахунку розміру коштів, які повинні бути внесені до державного бюджету у разі застосування компромісу у справі про порушення митних правил;
- уповноважити суди розглядати справи про порушення митних правил.
Як повідомляв Укрінформ, Верховна Рада ухвалила закон, який встановлює право для українців платити єдиний соціальний внесок для свого страхового стажу з 16 років, а також сплачувати внески на користь третіх осіб.