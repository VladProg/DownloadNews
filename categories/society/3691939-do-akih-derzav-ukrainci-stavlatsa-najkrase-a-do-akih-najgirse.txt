Найкраще українці ставляться до Польщі, Великої Британії, Литви, Естонії, Латвії та Канади, найгірше – до росії, білорусі та Ірану.

Про це під час презентації результатів соціологічного опитування повідомив директор соціологічної служби Центру Разумкова Андрій Биченко, передає Укрінформ.
«Відповідаючи на запитання про ставлення до іноземних держав, найчастіше респонденти висловлюють позитивне ставлення до Польщі – 94%, Великої Британії – 91%, Литви – 91%, Естонії – 90%, Латвії – 90%, Канади – 90%», – сказав Биченко.

Крім того, за результатами опитування, громадяни позитивно ставляться до Чехії – 88%, США – 88%, Нідерландів – 86%, Франції – 86%, Німеччини – 85%, Молдови – 82,5%, Словаччини – 82,5%, Ізраїлю – 75%, Японії – 74%, Туреччини – 72,5%, Грузії – 70%, Румунії – 69%, Вірменії – 66%, Азербайджану – 65%. Відносна більшість – 46% – позитивно ставляться до Індії.
Негативне ставлення найчастіше висловлюється до росії – 94%, білорусі – 81%, Ірану – 73,5%, Китаю – 60%, Угорщини – 46,5%.
Негативне ставлення до росії висловлює переважна більшість жителів усіх регіонів — від 90% жителів Східного регіону до 97% жителів Центрального регіону. Серед тих, хто спілкується вдома переважно українською мовою, ставляться до росії негативно 95,5%, серед тих, хто спілкується російською, — 88%.
У дослідженні взяли участь 2020 респондентів віком від 18 років. Теоретична похибка вибірки не перевищує 2,3%. Водночас додаткові систематичні відхилення вибірки можуть бути зумовлені наслідками російської агресії, зокрема вимушеною евакуацією мільйонів громадян.
Опитування проведено в лютому-березні 2023 року соціологічною службою Центру Разумкова в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії.
Як повідомляв Укрінформ, в Україні 72,5% громадян не вважають переговори з росією дієвим способом досягнення миру, який потрібно використати зараз.