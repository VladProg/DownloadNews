Голова Єпископської конференції Італії кардинал Маттео Дзуппі висловив бажання відвідати Україну найближчим часом.

Про це керівник Офісу Президента Андрій Єрмак повідомив у Телеграмі за результатом телефонної розмови з кардиналом, передає Укрінформ.
Очільник ОП подякував Дзуппі, зокрема, за значні зусилля щодо повернення на батьківщину українського підлітка Богдана Єрмохіна, депортованого до Росії із тимчасово захопленого Маріуполя Донецької області.
«Я дуже ціную це. Маттео Дзуппі – справжній друг України. Сподіваюся, що разом ми зможемо повернути до України багатьох дітей», – зазначив він.
Також Єрмак поінформував кардинала про започаткування міжнародної коаліції з повернення незаконно вивезених до Росії українських дітей.
Як повідомляв Укрінформ, на зустрічі радників з національної безпеки та зовнішньої політики представники Канади запропонували створити коаліцію країн, яка сприятиме поверненню депортованих Росією українських дітей.
Фото: Daniel Ibanez/CNA