Прем’єр-міністр Чехії Петр Фіала заявив перед початком другого дня засідання Європейської ради про те, що через позиції Польщі та Угорщини запропонована Чехією фінансова підтримка країнам, які приймають українських біженців, «під загрозою зриву».

Як передає Укрінформ, про це повідомляє Radio Prague International.
«Польща і Угорщина відкидають практично будь-який текст, в якому згадується міграція», – сказав чеський прем’єр.
За словами Фіали, Польща та Угорщина виступають проти інтересів Чехії.
Заява чеського прем’єра пролунала близько першої години ночі у п’ятницю після призупинення дебатів з міграційної політики, в результаті яких загальна резолюція не була ухвалена.
Прем’єр-міністр Польщі Матеуш Моравецький та його угорський колега Віктор Орбан заблокували перемовини, вимагаючи одностайного ухвалення рішення щодо міграції. Вони також виступили проти нещодавньої угоди більшості держав ЄС щодо розподілення прийому біженців між усіма членами ЄС, йдеться у повідомленні.
Як повідомляв Укрінформ, прем’єр-міністр Польщі Матеуш Моравецький перед самітом Ради ЄС заявив, що Польща блокуватиме на Раді ЄС пропозицію щодо розподілу між країнами ЄС нелегальних мігрантів. Вона планує провести референдум у справі розміщення мігрантів з півдня і закликає усі країни ЄС зробити так само.
Чеська Республіка направить Україні 45 млн крон (близько 1,8 млн євро) для надання допомоги внутрішнім біженцям та розмінування деяких територій країни.