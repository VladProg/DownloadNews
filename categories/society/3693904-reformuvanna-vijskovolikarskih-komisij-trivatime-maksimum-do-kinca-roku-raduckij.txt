Процес реформування діяльності військово-лікарських комісій (ВЛК) триватиме максимум до кінця року.

Про це голова Комітету Верховної Ради з питань здоров'я нації, медичної допомоги та медичного страхування Михайло Радуцький заявив у інтерв’ю Укрінформу.
“Максимально до кінця 2023 року (триватиме реформування ВЛК - ред.). Не думаю, що хтось матиме намір затягувати цей процес, адже це стосується військової справи та ВЛК. Будемо намагатися зробити це якнайшвидше”, - сказав Радуцький.
За його словами, на найближчому засіданні парламенту розглядатимуть два законопроєкти, спрямовані на реформування ВЛК. Зокрема, законопроєкт №9154 “Про внесення змін до статті 70 Основ законодавства України про охорону здоров’я (щодо роботи військово-лікарських комісій)”, яким передбачається можливість утворювати військово-лікарські комісії не тільки при військових шпиталях, а ще й при комунальних або державних медичних закладах. Депутат уточнив, що цей законопроєкт дозволить Національній службі здоров’я України створити умови, відповідно до яких такі послуги будуть сплачуватися державою. Другий проєкт закону, який незабаром розгляне Верховна Рада, - №9158 “Про внесення змін до Статуту внутрішньої Служби Збройних Сил України щодо удосконалення питань оформлення документів та лікування військовослужбовців під час дії воєнного стану”.
Радуцький підкреслив, що законопроєкти №9154 та №9158, підтримані всіма стейкхолдерами, командуванням медичних сил Збройних Сил України, Міністерством оборони та Міністерством охорони здоров’я. “Отже, ми розраховуємо, що законопроєкти будуть ухвалені на найближчому засіданні ВР”, - додав він.
Водночас голова медичного парламентського комітету поінформував, що орієнтовно за два місяці Міністерство цифрової трансформації презентує проєкт, який має цифровізувати процес проходження ВЛК. “Мета сервісу в тому, щоб людина могла отримувати через умовну “Дію” всі потрібні цифрові документи та довідки, щоб вони автоматично вносилися в систему та були доступними для лікарів”, - підкреслив Радуцький.
Як повідомлялося, військовослужбовці, які проходили або проходять лікування поранень, отриманих під час виконання бойових завдань із захисту та оборони України, висловлюють обурення через неналежне надання їм медичної допомоги.
В Україні розробили план цифровізації процесів проходження військово-лікарської комісії. Її реформування триватиме упродовж року.