Виконавчий директор БО Save Ukraine, Уповноважений Президента з прав дитини (2014 -2021 рр.) Микола Кулеба вважає, що діти, яких депортувала росія, будуть знайдені і на території білорусі.

Про це він заявив під час пресконференції у Медіацентрі Україна – Укрінформ, відповідаючи на питання, чи є інформація про те, скільки українських дітей, які потрапили у росію, були вивезені до білорусі.
“У нас немає інформації, скільки українських дітей знаходяться на території білорусі. Я думаю, що ми також знайдемо цих дітей і в білорусі. Але наразі (дані про те — ред.), скільки таких дітей, де вони — ми не знаємо навіть щодо території рф. Зараз знайти якусь інформацію дуже важко взагалі — і по білорусі, і по росії”, - заявив він.
Як уточнив виконавчий директор БО Save Ukraine, тому вони і шукають будь-які повідомлення щодо того, де ці діти перебувають, зокрема - у яких частинах рф.
Юрист Регіонального центру прав людини (RCHR), учасник Квебекської спільноти міжнародного права, Міжвідомчої комісії з питань застосування та реалізації норм міжнародного гуманітарного права в Україні Катерина Рашевська заявила, що у росії дійсно ведуться списки так званих ресурсних родин - тих родин, які вже мають на вихованні певну кількість російських дітей.

“І це створює додатковий простір для маніпуляції. Наприклад, (у росії кажуть цим батькам — ред.): “щоб не втратити пільги, опіку над цими дітьми — візьміть собі ще, будь ласка, 10 або 8 (українських — ред.) дітей тощо”, - поінформувала юристка.
За її словами, рф незаконно і необґрунтовано відмовляється повертати українських дітей на батьківщину.
“Ця нічим не обґрунтована затримка у репатріації цих дітей... і навіть не затримка, це — дії, які цілком спрямовані на те, щоб цю репатріацію унеможливити — є серйозним порушенням Женевських конвенцій, міжнародного гуманітарного права і можуть бути кваліфіковані як воєнний злочин”, - переконана Рашевська.
Як повідомлялося, в Україні з початку повномасштабної війни з росією, станом на 7 квітня, загалом вважалися знайденими 11 090 дітей.