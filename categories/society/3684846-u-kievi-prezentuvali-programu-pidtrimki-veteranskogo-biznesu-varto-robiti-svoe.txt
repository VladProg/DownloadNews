Захисники України та члени їхніх родин можуть одержати за програмою підтримки ветеранського бізнесу #ВАРТО РОБИТИ СВОЄ від 500 тисяч до 1,5 мільйона гривень на розвиток та відкриття власної справи.

Презентація програми відбулася в Медіацентрі Україна-Укрінформ.
Директор Департаменту громадянської ідентичності та ветеранського розвитку Міністерства у справах ветеранів Максим Кушнір зазначив, що проєкт став можливим завдяки синергії великого бізнесу та держави.
"Підтримка та розвиток ветеранських ініціатив - пріоритет діяльності Мінветеранів... Команда міністерства вже розробила проєкт закону, де вперше закріплено терміни "ветеранське підприємництво" та "ветеранські ініціативи". Практична складова полягає у впровадженні гідних фінансових інструментів, які дадуть поштовх для розвитку ветеранського бізнесу", - сказав він.
Як зазначалося, на цей рік запланована реалізація 9 конкурсних програм за такими напрямками, як загальна програма для ветеранського бізнесу, підприємництво для оборонно-промислового комплесу, підприємництво у виробничих спеціальностях, бізнес для енергоефективності, підтримка агропромислового комплесу, підтримка всеукраїнських громадських організацій.
Передбачається, що до 170 юридичних та фізичних осіб отримають гранти на суму від 500 тис. грн до 1,5 млн грн. Фінансування проєкту здійснюється за рахунок коштів держбюджету, а також БФ "МХП-Громаді". Подавати заявки на підтримку бізнес-проєктів можна з 24 березня.
"Ми також будемо запускати конкурси з перекваліфікації у програмі підтримки бізнесу виробничих і робітничих професій, бо вже маємо орієнтуватися на майбутнє", - підкреслила перша заступниця виконавчого директора Українського ветеранського фонду Руслана Величко-Трифонюк.
За її словами, торік найбільше проєктів подавалося за такими напрямками, як агропромисловий комплекс, харчова промисловість та ОПК. АПК найбільш активно впроваджує інновації, запозичуючи їх з військової сфери. Зокрема, одним із переможців 2022 року став проєкт з агродронів, який запустять навесні.
"Україна позиціонує себе як країна, орієнтована на харчову галузь світового значення, тому тут найшвидше впроваджуватимуться передові технології. Наприклад, дрони стають невід'ємною частиною галузі. Саме ветеранський бізнес найшвидше впроваджує інновацію, адже більшість із них використовуються на полі бою", - зауважила Величко-Трифонюк.
Як повідомлялося, Український ветеранський фонд у жовтні 2022 року запустив програму з підтримки ветеранського бізнесу. Було проведено два конкурси мікрофінансування, 53 переможці отримали гранти на суму від 500 тис. грн до мільйона грн.