Дружина Президента Олена Зеленська переконана, що Україна вистоїть, водночас наголосивши, що кожен українець має дбати про своє психічне здоров'я.

Вона опублікувала контакти гарячих ліній психологічної допомоги у Телеграмі, передає Укрінформ.
"Сьогодні у світі — День психічного здоров‘я. Сьогодні ж росія вкотре випробувала на міцність не лише нашу інфраструктуру — а й психіку кожного українця. Ракетні удари по всій країні. Смерть людей, які просто їхали на роботу. І знов тривожне «як ти» у кожному месенджері. Окрім того, що ми воюємо проти ворога, ми воюємо за. За людину, за її внутрішній світ, за її самопочуття. Якщо сьогодні ви потребуєте підтримки та психологічної допомоги, будь ласка, звертайтеся на одну із гарячих ліній. Наші мости — вистоять. Україна — вистоїть. І ми маємо вистояти також", - підкреслила вона.
Зеленська радить звертатися за психологічної допомогою за такими номерами:
- лінія Національної психологічної асоціації 0 800 100 102 (з 10:00 до 20:00 щодня, дзвінки безкоштовні);
- урядова лінія 1547 (цілодобово, дзвінки безкоштовні);
- лінія міжнародної гуманітарної організації «Людина в біді» 0 800 210 160 (цілодобово, дзвінки безкоштовні);
- Київський міський центр психолого-психіатричної допомоги при станах душевної кризи (044) 456 17 02, (044) 456 17 25 (цілодобово);
- лінія емоційної підтримки МОМ 0 800 211 444 (з 10:00 до 20:00 щодня, дзвінки безкоштовні);
- лінія запобігання самогубствам Lifeline Ukraine 7333 (цілодобово);
- лінія кризової допомоги та підтримки Українського ветеранського фонду при Мінветеранів 0 800 33 20 29 (цілодобово, дзвінки безкоштовні);
- лінія з попередження домашнього насильства, торгівлі людьми та гендерної дискримінації ГО «Ла Страда-Україна» 0 800 500 335 (з мобільного або стаціонарного) або 116 123 (з мобільного) (цілодобово, дзвінки безкоштовні).
Крім того, вона поділилася ресурсом, де можна дізнатися, як підтримати себе та інших у періоди стресу.