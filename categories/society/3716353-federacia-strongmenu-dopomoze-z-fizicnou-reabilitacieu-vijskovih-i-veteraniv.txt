Командування Сухопутних військ Збройних сил України та Федерація стронгмену уклали меморандум про співпрацю щодо фізичної реабілітації військовослужбовців.

Як передає Укрінформ, про це Сухопутні війська повідомляють у Фейсбуці.
“Тимчасово виконуючий обов’язки командувача Сухопутних військ ЗС України генерал-майор Ігор Палагнюк та президент Федерації стронгмену України Сергій Конюшок уклали спільний меморандум про співпрацю у сфері фізичної реабілітації військовослужбовців, ветеранів та осіб, які отримали інвалідність внаслідок бойових дій”, - ідеться в повідомленні.
Основною метою співпраці є створення системи спортивно-реабілітаційних заходів, які мають покращити як фізичний, так і моральний стан українських захисників і ветеранів. Відновлення фізичного здоров’я та повернення до звичного життя – це одна із складових майбутньої співпраці стронгменів та українських захисників.

Як повідомляв Укрінформ, у травні командування Об'єднаних сил і Національний музей народної архітектури та побуту підписали меморандум про співпрацю, спрямовану на реалізацію Програми психологічної реабілітації для військових та осіб, які постраждали внаслідок російської агресії, а також членів їхніх родин.