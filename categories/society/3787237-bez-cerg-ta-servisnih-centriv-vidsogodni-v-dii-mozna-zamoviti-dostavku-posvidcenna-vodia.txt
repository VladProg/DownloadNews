Мінцифри вдосконалило послугу заміни посвідчення водія в «Дії», додавши можливість замовлення доставки документа.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Тепер не потрібно думати, як забрати нове посвідчення водія в сервісному центрі МВС, шукати вільний час та стояти в заторах. Відсьогодні можете замовити доставку документа кур’єром або на відділення Укрпошти в «Дії», - йдеться в повідомленні.
Щоб скористатися послугою, в застосунку потрібно оформити заяву і обрати комфортний варіант - забрати посвідчення в сервісному центрі, замовити кур’єрську доставку або прийти в найближче відділення Укрпошти.
За інформацією Федорова, послуга доступна для водіїв-новачків, у яких закінчився дворічний термін дії першого посвідчення. Також для автовласників, які загубили, пошкодили або хочуть змінити персональні дані чи отримати пластикове посвідчення.
Як повідомлялося, уряд підтримав експериментальний проєкт з оформлення тимчасового дозволу на виїзд дитини за кордон у «Дії». Наразі в Мінцифри працюють над упровадженням послуги, щоб українці могли скористатися нею якнайшвидше.
Фото ілюстративне: Мінцифри