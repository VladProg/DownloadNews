Наразі Україна ставить за мету долучитися до виконання Правил Нельсона Мандели, які забезпечують гуманне та справедливе поводження з в'язнями, та привести законодавчу базу відповідно до них.

Про це сказала заступниця міністра юстиції Олена Висоцька, передає пресслужба відомства.
У міністерстві інформують, що у Відні відбулося засідання «Групи друзів Нельсона Мандели» у ході робочої зустрічі Комісії ООН із запобігання злочинності та кримінального правосуддя. Ключова тема обговорень - мінімальні стандартні правила ООН поводження із в’язнями («Правила Нельсона Мандели», названі на честь суспільного діяча, який 27 років життя провів за ґратами).
Згідно з Правилами Мандели, які виокремлюють у Мін’юсті, до всіх в’язнів слід ставитися з повагою. Жоден в’язень не повинен піддаватися тортурам та іншим жорстоким, нелюдським чи таким, що принижують гідність, видам поводження чи покарання. Завжди повинні забезпечуватися захист і безпека в’язнів, персоналу і відвідувачів.
Окрім того, правила слід застосовувати неупереджено. Не повинно бути дискримінації за ознакою раси, кольору шкіри, статі, мови, релігії, політичних чи інших переконань, національного чи соціального походження, майнового стану, народження чи інших обставин. Слід поважати релігійні переконання та моральні правила в’язнів.
Також зазначається, що цілями покарання у вигляді ув’язнення є захист суспільства від злочинів та зменшення кількості рецидивів. Ці цілі можуть бути досягнуті лише в тому випадку, якщо термін ув’язнення використовується для забезпечення, наскільки це можливо, реінтеграції таких осіб у суспільство після звільнення, щоб вони могли вести законослухняний спосіб життя та могли самі заробляти собі на життя. З цією метою адміністрація в’язниць та інші компетентні органи повинні пропонувати особі отримати освіту, професійну підготовку та роботу, а також інші форми відповідної та існуючої допомоги, у тому числі виправного, морального, духовного, соціального характеру та охорони здоров’я і спорту.
Згідно з Правилами Мандели, пенітенціарний режим повинен прагнути мінімізувати будь-які відмінності між життям у в’язниці та життям на волі, які призводять до більш низької відповідальності в’язнів або меншої поваги до їхньої людської гідності.
«Ці правила мають на меті забезпечити гуманне та справедливе поводження з в'язнями, а також визнати значимість роботи персоналу пенітенціарних установ. Саме тому Україна наразі ставить за мету долучитися до виконання цих Правил та привести законодавчу базу у відповідність до них», — наголосила Висоцька.
За її словами, Правила Мандели, зокрема, можуть допомогти Україні виконувати свої зобов'язання за міжнародними договорами та іншими нормативно-правовими актами щодо міжнародного гуманітарного права.
Як зауважують у міністерстві, хоча масово Правила Мандели в Україні допоки не впроваджені, відповідні ідеї вже відображені у ключовому документі – Стратегії реформування пенітенціарної системи України на період до 2026 року.
До прикладу, Стратегія передбачає зменшення кількості осіб, які перебувають під вартою або в установах виконання покарань, шляхом застосування альтернативних до позбавлення волі санкцій; покращення умов утримання в'язнів та забезпечення їхніх прав на охорону здоров'я, освіту, працевлаштування, культурну та духовну діяльність тощо; посилення професійної підготовки та мотивації персоналу пенітенціарної системи України, а також забезпечення його безпеки та соціального захисту.
Під час засідання заступниця Постійного Представника України, Постійного Представництва України в міжнародних організаціях Вікторія Кувшиннікова повідомила, що пенітенціарна служба України стикається з безпрецедентними викликами через війну, яка триває.
“Міністерство юстиції України спільно з UNODC розробили проєктну пропозицію PACE UA для вирішення цих викликів. Ми запрошуємо держави-члени «Групи друзів Нельсона Мандели» призначити посадових осіб пенітенціарної служби та пробації для участі у Пенітенціарному форумі, який відбудеться 21 червня 2023 року в Києві для обміну знаннями та досвідом щодо вирішення надзвичайних потреб, налагодження партнерства та підтримки довгострокових потреб у розвитку Державної кримінально-виконавчої служби та системи пробації України», — повідомила Кувшиннікова.
Як відомо, Мінімальні стандартні правила поводження з в’язнями (МСП) були вперше прийняті в 1955 році та затверджені Економічною та соціальною радою ООН у 1957 році. Відразу після їхнього прийняття, МСП стали ключовим міжнародним стандартом у регулюванні поводження з в’язнями та ключовими рамками в оцінювальній діяльності моніторингових та інспекційних органів.
За 60 років після ухвалення МСП, пенітенціарна наука значно еволюціонувала, а Правила стали застарілими. Деякі розділи навіть стали несумісними з міжнародною системою прав людини, яка була створена після 1955 року. Визнаючи ці обставини, ООН розпочала процес перегляду МСП, який тривав чотири роки.
17 грудня 2015 року Генеральна Асамблея ООН одноголосно прийняла Переглянуті мінімальні стандартні правила поводження з в’язнями (Правила Нельсона Мандели). Переглянуті МСП, які надалі називаються “Правилами Мандели”, були названі на честь спадку Нельсона Мандели, покійного президента Південної Африки, котрий провів у в’язниці 27 років.