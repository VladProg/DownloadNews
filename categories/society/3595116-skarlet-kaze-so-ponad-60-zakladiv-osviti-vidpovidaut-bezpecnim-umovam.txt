В Україні понад 60% закладів освіти відповідають безпечним умовам навчання.

Про це на брифінгу сказав міністр освіти та науки Сергій Шкарлет, передає кореспондент Укрінформу.
“Ми більш ніж 25 тисяч закладів перевірили спільними комісіями ДСНС, військовими адміністраціями, Нацполіцією. Майже 63% закладів відповідають безпечним умовам згідно з нормативами ДСНС, в яких враховані всі безпекові умови і різного типу укриття”, - зазначив Шкарлет.
За словами міністра, серед шкіл 69,4% готові до повноформатного або змішаного навчання, працювали в цих форматах 7,7 тис шкіл, більше 5 тис. шкіл працювали в онлайн-форматі через безпекову ситуацію.
Як повідомляв Укрінформ, після масованих ракетних атак на Україну з боку росії 10 жовтня Міністерство освіти та науки рекомендувало засновникам закладів освіти, місцевим адміністраціям перевести заклади освіти на дистанційне навчання до 14 жовтня. Згодом МОН рекомендувало місцевим органам влади визначитися з форматом навчання, враховуючи безпекову ситуацію.