Голова Верховної Ради України Руслан Стефанчук за дорученням Президента України Володимира Зеленського зустрівся у Туреччині із військовими — захисниками «Азовсталі».

Як передає Укрінформ, про це він повідомив у Фейсбуці.
«За проханням Президента України Володимира Зеленського, зустрівся у Туреччині із Героями, із військовими — захисниками «Азовсталі». Командир «Азову», Герой України Денис Прокопенко («Редіс»), його заступник Святослав Паламар («Калина»), виконувач обов’язків командира 36-ї окремої бригади морської піхоти Сергій Волинський («Волина»), Олег Хоменко та Денис Шлега з Нацгвардії України, за умовами обміну, зараз перебувають у Туреччині. Дякую Туреччині за допомогу у поверненні наших захисників», - повідомив Стефанчук.
За його словами, над поверненням всіх українських військовополонених додому щоденно працює велика команда на чолі з Керівником Офісу Президента Андрієм Єрмаком.
«Усі наші захисники сповнені рішучості продовжувати боротьбу та прагнуть повернутися додому. Повноцінна підтримка всіх наших героїв — це обовʼязок держави. Маємо повернути всіх. Бо ми цінуємо кожного», - підкреслив очільник ВРУ.
Як повідомляв Укрінформ, у вересні 2022 року у межах обміну вдалося звільнити 215 українських захисників, серед яких – командири захисників Азовсталі. Відтоді п’ятеро азовців перебувають у Туреччині під особистими гарантіями захисту і безпеки Президента Туреччини Реджеп Тайїп Ердогана.