Пропаганда російської федерації посилює шантаж у соцмережах напередодні опалювального сезону.

Як передає Укрінформ, про це Центр протидії дезінформації при Раді національної безпеки і оборони України повідомляє у Телеграмі.
"Як вже попереджали аналітики ЦПД, з настанням опалювального сезону росія лише посилюватиме енергетичний шантаж населення", - ідеться у повідомленні.
На тлі заяв керівництва деяких країн про намір знизити середню температуру в оселі до +16 градусів, рф через соцмережу TikTok різними мовами почала поширювати ролики, в яких висміюється енергетична криза. Наприклад, до змерзлого героя, який вирішив додати тепла в оселі, вривається поліція.
Водночас російською мовою на цю ж тематику поширюються ролики протилежного змісту. На відео або ллється вода із парою, або одночасно горять усі газові пальники.
"У такий спосіб роспропаганда намагається вплинути на аудиторію віком від 18 років. Замість традиційного залякування роспропаганда намагається сформувати враження, начебто, росія – єдина, енергетично незалежна та багата країна", - наголошують у ЦПД.
Насправді ж загальна доля російських енергоносіїв на світовому ринку складає менше 10%.
Як повідомляв Укрінформ, раніше Центр протидії дезінформації зібрав дайджест російської пропаганди за 23 вересня.