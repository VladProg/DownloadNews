Шевченківський райсуд залишив бізнесмена Ігоря Коломойського під вартою до 26 січня 2024 року.

Відповідне рішення суд ухвалив під час засідання у вівторок, 28 листопада, передає Укрінформ з посиланням на трансляцію засідання.
Зокрема, у резолютивній частині рішення суду йдеться, що Коломойський перебуватиме під вартою до 26 січня 2024 року з альтернативою застави у розмірі 3 млрд 712 тис. грн.
Як повідомлялося, 2 вересня Бюро економічної безпеки і Служба безпеки України оголосили Коломойському підозру за двома статтями Кримінального кодексу: ст. 190 (Шахрайство) та ст. 209 (Легалізація (відмивання) майна, одержаного злочинним шляхом).
Працівники БЕБ і СБУ інкримінують Коломойському легалізацію упродовж 2013-2020 років понад пів мільярда гривень шляхом виведення їх за кордон із використанням інфраструктури підконтрольних банківських установ.
У цій справі Шевченківський райсуд столиці обрав Коломойському запобіжний захід у вигляді тримання під вартою з можливістю внесення застави розміром 3,8 млрд грн. Запобіжний захід діє до 2 грудня поточного року.
Водночас 7 вересня Національне антикорупційне бюро оголосило колишньому кінцевому бенефіціарному власнику ПриватБанку Ігорю Коломойському і п’ятьом членам організованої ним групи підозру в заволодінні коштами банку на суму понад 9,2 млрд гривень.