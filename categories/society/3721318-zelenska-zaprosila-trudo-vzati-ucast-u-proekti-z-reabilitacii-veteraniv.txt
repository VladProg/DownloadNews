Дружина Президента Олена Зеленська запропонувала Прем‘єру Канади Джастіну Трюдо підтримати Всеукраїнську програму ментального здоров’я.

Як передає Укрінформ, про це перша леді повідомила в Телеграмі.
“Учора відвідала “Лісову поляну” разом із Прем'єр-міністром Канади Джастіном Трюдо. Допомога з боку його країни – неоціненна: від прийняття 200 тисяч наших вимушених переселенців до коштів на генератори, захисту української енергосистеми, розмінування” - зауважила вона.

За словами Зеленської, "психологи – важливі як ніколи. Бачимо це прямо зараз на прикладі Херсона: фахівці з психологічної допомоги – перші, хто говорить з людьми про їхню біду. Це і є невідкладна психологічна допомога, не менш важлива, ніж невідкладна медична. Багато спеціалістів уже пройшли підвищення кваліфікації за кордоном, у межах Всеукраїнської програми ментального здоров’я”.

Відео: ОП
Як зауважила дружина Президента, “ми часто говоримо про стійкість України. Весь світ нею захоплюється. Але ми маємо розуміти, що ця стійкість не є невичерпною. Українській стійкості потрібна підтримка – як невідкладна, так і довготривала, втілена у потужній мережі центрів із фахівцями, що вміють працювати з травмованими ментально і фізично військовими та цивільними. Наразі таким закладом є “Лісова поляна” на Київщині. За рік тут реабілітують тисячі пацієнтів. Та потреби, як видно, значно більші”.
“Поки наші воїни захищають нас, наше завдання – захистити їх. А це означає – побудувати систему допомоги, певною мірою унікальної, бо саме таким є досвід України в цій війні, але за кращими міжнародними стандартами. Відновити людей водночас фізично і ментально, бо одне неможливе без другого”, - наголосила перша леді.
Дружина Президента повідомила, що саме ментальному здоров’ю присвячений третій Саміт перших леді та джентльменів, оскільки розв’язана Росією війна вплинула на ментальний стан не тільки українців, а й усього світу.
“Уже надіслала запрошення на нього дружині Прем’єра, пані Грегуар-Трюдо. Отже, чекаємо на нові зустрічі і нове співробітництво”, - зауважила вона.
Також Зеленська оприлюднила відео відвідання разом з Трюдо реабілітаційного центру “Лісова поляна”.

“Побачити на власні очі, як відбувається фізична та психологічна реабілітація українських воїнів і цивільних, потиснути руку кожному бійцю та медику, що самовіддано захищають кожен свій фронт, – і почути запевнення у подальшій підтримці Канади”, - написала перша леді.
Як повідомляв Укрінформ, Канада готова профінансувати кілька проєктів із надання українцям психологічної допомоги.
Фото: Олена Зеленська