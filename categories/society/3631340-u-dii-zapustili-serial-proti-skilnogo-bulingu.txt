На платформі "Дія.Цифрова освіта" стартував новий освітній серіал про протидію булінгу "Школа без цькувань" для освітян та батьків.

Про це повідомляє пресслужба Міністерства освіти і науки у Телеграмі, передає Укрінформ.

"Створення безпечного шкільного середовища є одним із пріоритетів МОН. Ми розпочали роботу над об'єднанням знань різних експертів у єдину систему. Цей онлайн-курс – важливий крок у запобіганні булінгу", – зазначив генеральний директор директорату дошкільної, шкільної, позашкільної та інклюзивної освіти Олег Єресько.

У міністерстві підкреслили, що серіал покликаний цілісно розкрити явища цькування, а також пропонує перевірені підходи щодо протидії насиллю у школі. Водночас зауважується, що відеоробота включає дві частини - для освітян та батьків.
Освітній серіал розроблено Studena NGO з ініціативи Міністерства цифрової трансформації України для платформи "Дія.Цифрова освіта", за підтримки Міністерства освіти і науки України та проєкту "Дружній простір".