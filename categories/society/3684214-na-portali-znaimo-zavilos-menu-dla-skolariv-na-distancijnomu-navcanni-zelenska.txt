На порталі "Знаїмо" опублікували поради щодо харчування школярів вдома, адже багато хто з дітей навчається дистанційно.

Як передає Укрінформ, про це написала дружина Президента України Олена Зеленська у своєму Телеграм-каналі.
“Ми запустили портал “Знаїмо” як частину реформи системи шкільного харчування. Щоб у освітніх закладах знали, які зміни потрібні, аби у школярів було здорове меню. Щоб батьки знали, як прищепити дітям здорові звички як спосіб мислення. Щоб і учні знали, як це здорово — їсти здорове! І як може бути при цьому смачно, а не тому що “мама сказала””, - написала Зеленська.

Як зазначила перша леді, портал однаково корисний для освітян та батьків. Бо ж харчування дітей у шкільному віці — це синергія з обох сторін. Приміром, у підрозділі “меню” є технічні карти багатьох шкільних страв, тож батьки можуть порівняти їх з тим, що готують у їх школі. А також збирати поживні ланчбокси.
"І, що важливо — матеріали на порталі враховують воєнний час, у якому ми живемо, і значну частину порад присвячено харчуванню вдома, адже частина дітей навчаються дистанційно", - наголосила Зеленська.
За її словами, повномасштабне вторгнення дещо призупинило реформу, "однак ворогу не зупинити життя: педагоги працюють, а наші діти вчаться".
"А це означає, що ми не маємо права нехтувати їх здоров’ям. Тож цьогоріч тема здорового харчування буде однією з пріоритетних у нашій роботі, а публікації про нього щовихідних з’являтимуться на Телеграм-каналі із хештегом #знаїмо”, - повідомила Зеленська.
Як повідомляв Укрінформ, реформа шкільного харчування була започаткована з ініціативи дружини Президента ще до повномасштабного російського нападу, з 1 січня 2022 року заклади загальної середньої освіти перейшли на оновлене шкільне меню, впровадження якого розпочалося з 1 вересня 2021 року.
Фото: ОП