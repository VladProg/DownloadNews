Громадська організація «Ініціативний центр «Толока» розробила дорожню карту для ветеранів, яка допоможе отримати протезування.

Про це кореспондентові Укрінформу повідомила голова ГО Тетяна Моісеєва-Шиленко.
«Під час реалізації дуже важливого та актуального для ветеранів російсько-української війни проєкту «Як діяти, коли потрібен протез» громадська організація «Ініціативний центр «Толока» провела дослідження та розробила чатбот із послідовним алгоритмом дій та прикладами документів, які потрібні для отримання протеза. Також була створена візуальна дорожня карта, яка допоможе кожному ветерану пройти цей шлях оформлення та отримання протезування швидше і з меншими зусиллями. Хочеться в це вірити», – сказала вона.





Моісеєва-Шиленко пояснила, що друкована дорожня карта вже розповсюджується у лікарнях та управліннях соціального захисту населення (УСЗН) у різних областях за допомогою волонтерів із різних громадських організацій.

На її думку, всі відповідальні структури та волонтерські організації мають долучитися до того, щоби полегшити і спростити цей шлях ветеранам.
Голова ГО розповіла, що під час реалізації проєкту «Як діяти, коли потрібен протез» команда вивчила ситуацію у цій сфері. Зокрема, було проведено 20 глибинних інтерв’ю з ветеранами, які вже пройшли цей шлях до отримання протезування і розповіли про труднощі й перешкоди, з якими стикалися на цьому шляху, а також поділилися думкою про можливі способи їх розв'язання. Зокрема, вони відзначали, що кожен ветеран і їхні рідні займаються пошуком підприємства, яке виготовить протез, водночас дуже мало структурованої інформації з цього питання.
Водночас ветерани ділилися історіями, коли недобросовісні представники деяких протезувальних компаній приїжджали в лікарні і надавали ветеранам недостовірну інформацію. «Наприклад, до хлопця 21 року з ампутацією приїхали представники протезувальної компанії, надали йому навчальний протез і сказали, що якщо його все буде влаштовувати, то з ним укладуть угоду і виготовлять постійний протез, дали йому підписати про це договір», – розповіла Моісеєва-Шиленко.
За її словами, хлопця протез не влаштував, а знайомі порадили іншу компанію. Він відмовився від послуг першої, поїхав у Львів підписувати договір з тою компанією, яку обрав, але там йому сказали, що його електронне направлення вже «погашене», бо укладено договір з іншою компанією.
«Виявилося, що перша компанія підсунула цьому хлопцю договір не про надання в користування навчального протеза, а договір про те, що він у них замовляє постійний протез», – пояснила співрозмовниця.
Інший випадок стався у Донецькій області. Волонтерові після тяжкого поранення провели ампутацію. Чоловік звернувся до УСЗН, де йому сказали, що він може протезуватись лише в одній конкретній компанії з Тернополя, протезист із якої приїжджає у місто раз на два тижні.
«Це порушення законодавчих норм, бо ветеран для отримання безкоштовного протезування може обрати будь-яку протезувальну компанію, з якою держава уклала договір. Перелік цих компаній є на сайті Міністерства соціальної політики України, нині таких компаній – 58», - наголосила Моісеєва-Шиленко.
Зважаючи на це, команда ГО «Ініціативний центр «Толока» вирішила реалізувати невелику ініціативу «Як діяти, коли потрібен протез», залучила в команду юриста і розпочала роботу над створенням дорожньої карти для ветеранів. У межах проєкту фахівець також надавав юридичні консультації ветеранам і членам їхніх родин.
Громадська організація «Ініціативний центр «Толока» створена в 2017 році активістами Покровська, що на Донеччині. П’ять років волонтери та працівники організації впроваджували проєкти з соціального згуртування, підвищення безпеки та розвитку громад в Донецькій області. Після початку повномасштабного вторгнення РФ у 2022 році частина команди переїхала до західних областей України, де відновила свою діяльність і вже впроваджує аналогічні проєкти з розвитку громади в Трускавці.
Ініціатива «Як діяти, коли потрібен протез: створення дорожньої карти для ветеранів та колишніх військових» впроваджується за сприяння Програми розвитку ООН (ПРООН) в Україні за фінансової підтримки Європейського Союзу в межах проєкту «EU4Recovery – Розширення можливостей громад в Україні».