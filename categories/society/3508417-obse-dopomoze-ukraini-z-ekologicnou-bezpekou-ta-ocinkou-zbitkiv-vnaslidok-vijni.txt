Координатор проєктів ОБСЄ в Україні Генрік Вілладсен заявив, що офіс організації готовий продовжувати працювати та допомагати Україні особливо в тих районах, де потрібна хімічна безпека та моніторинг води.

Про це він повідомив, виступаючи з колегами на брифінгу в Медіацентрі Україна - Укрінформ, який присвячено створенню цифрової платформи «Екодозор».
За словами експерта екологічних проєктів координатора проєктів ОБСЄ Дмитра Аверіна, робота над «Екодозором» стартувала відразу з початком бойових дій в Україні. «Це важливо, насамперед, через те, що ми вже зібрали велику базу даних, яка буде використовуватися Україною для оцінки екологічної шкоди, яку спричинила агресія рф», – пояснив він.
Експерт висловив переконання, що ці дані потім допоможуть при розрахунку суми збитків, які понесла Україна внаслідок війни.
«Найбільше постраждали такі підприємства як Азовсталь, Чорнобильська АЕС, Запорізька АЕС, Авдіївський коксохімічний завод. Це – дуже небезпечні промислові підприємства. Наприклад, що стосується Азовсталі, то ми зафіксували 43 повідомлення про випадки порушень роботи або руйнування інфраструктури», – сказав Аверін.
Він розповів, що при проєктуванні меткомбінату «Азовсталь» було прийнято рішення щодо відгородження дамбою частини акваторії Азовського моря, де зберігається доволі велика кількість промислових відходів.
«Якщо б була порушена дамба, то це б спричинило катастрофу для акваторії Азовського та Чорного морів», – зауважив він.
На брифінгу зазначалося, що польові виїзди та оцінка збитків – це дуже вартісний процес, а завдяки такій базі даних, уряд матиме змогу оцінити картину і планувати дії з відновлення територій України.
Як повідомляв Укрінформ, ОБСЄ у співпраці з Міністерством захисту довкілля та природних ресурсів створюють інформаційну цифрову платформу «Екодозор» для фіксації екологічних небезпек в Україні через війну.