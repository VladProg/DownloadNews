Відсьогодні почала роботу інформаційна платформа «Bring Kids Back UA», що інформуватиме світову спільноту щодо проблематики депортації Росією українських дітей.

Про це інформують організатори платформи у соціальній мережі Х (колишній Twitter), передає Укрінформ.

«Сьогодні ми запускаємо офіційний сайт «Bring Kids Back UA» - стратегічний план дій від Володимира Зеленського, щоб повернути всіх українських дітей, депортованих Російською Федерацією», - йдеться у повідомленні.
Офіційний вебсайт плану дій «Bring Kids Back UA» спрямований на інформування міжнародної спільноти щодо проблематики депортації українських дітей Росією, актуальних статистичних даних та історій дітей, яких вдалося повернути в Україну.
Проєкт «Bring Kids Back UA» є комплексним планом дій на виконання доручення Президента України Володимира Зеленського. Він об’єднує зусилля всіх органів влади України, інших держав, міжнародних та неурядових організацій заради повернення на батьківщину всіх українських дітей, які були незаконно депортовані Росією. Будь-яка країна, організація чи особа зможуть долучитись до реалізації цієї ініціативи в рамках плану дій. Багато іноземних партнерів України також вже заявили про свою підтримку і готовність допомагати у напрямку захисту прав українських дітей.
На платформі розміщено інформацію про ключові напрямки діяльності, згідно з планом дій, останні новини, також відвідувачам пропонують способи, як долучитися до повернення українських дітей додому.
Координацію виконання плану дій Bring Kids Back UA здійснює Координаційна рада з питань захисту та безпеки дітей при Президентові України, яку очолює керівник президентського Офісу Андрій Єрмак.
Як повідомляв Укрінформ, від початку 2023 року вдалося повернути на підконтрольну Україні територію 121 дитину з Херсонщини.