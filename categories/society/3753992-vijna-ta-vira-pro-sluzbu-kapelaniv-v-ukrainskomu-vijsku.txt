У понеділок, 28 серпня, о 20.00 на Ютуб-каналі Ukrinform TV виходить чергова програма "Укрінформ: Вечірній стрім". Її тема - “Війна та віра: капелани в українському війську".

За даними Центру Разумкова, 26% опитаних українців заявили, що від початку великої війни стали більш релігійними і віруючими людьми, ніж раніше. Водночас 4% з лютого 2022 року стали менш релігійними, а 65% заявили, що жодних змін у їхньому ставленні до релігії і віри не сталося.
Наприкінці 2021 року був підписаний закон «Про Службу військового капеланства». Він запустив Службу військового капеланства та змінив статус капеланів на війні. Нині вони — військовослужбовці, як і інші солдати складають військову присягу та забезпечені соціальним захистом держави.
У червні цього року десятеро українських військових капеланів вперше пройшли навчання у Великій Британії.
Учасниками програми "Укрінформ: Вечірній стрім" будуть головний спеціаліст відділу по взаємодії з релігійними організаціями Служби військового капеланства ЗСУ Апарату головнокомандувача ЗСУ, військовий капелан УГКЦ о. Ростислав Височан та протоієрей ПЦУ, майор капеланської служби Костянтин Холодов.
Під час стріму вони говоритимуть, зокрема, про те, чи правда, що на війні немає атеїстів, як ставляться в армії до капеланів і чи вистачає їх, чи є капелани-жінки та як часто бійці наважуються звернутися до капелана.
Ведучий - журналіст Василь Самохвалов.
"Укрінформ: вечірній стрім" виходить в ефір на Ютуб-каналі Ukrinform TV. Це програма, де провідні експерти країни обговорюють актуальні події України та світу.