Група японських депутатів від опозиційної партії «Відродження» за рахунок відрахувань від своєї зарплати придбала автівки та іншу продукцію для ЗСУ на 1,2 млн доларів.

Про це повідомив у Фейсбуці посол України в Японії Сергій Корсунський, передає Укрінформ.
«Група депутатів верхньої палати парламенту Японії від опозиційної партії «Відродження» за рахунок відрахувань від своєї зарплати створила фонд 1,2 млн. доларів, на які придбала 20 траків Toyota Hilux і два контейнери корисної продукції для наших ЗСУ. Все це найближчим часом прибуде в Україну», - написав дипломат.

Він відзначив, що Україна у парламенті Японії має підтримку як провладних партій, так і опозиційних.

«За винятком буквально одного-двох персонажів, усі інші - за нас», - запевнив посол України.

Як повідомлялося, прем'єр-міністр Японії Кішіда Фуміо у вівторок прибув до України з неанонсованим візитом.
Фото: Сергій Корсунський, Фейсбук