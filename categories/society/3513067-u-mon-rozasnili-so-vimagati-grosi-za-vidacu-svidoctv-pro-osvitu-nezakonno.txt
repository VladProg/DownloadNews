У Міністерстві освіти і науки України наголошують, що вимоги про сплату випускниками шкіл грошей за свідоцтва про освіту чи додатки до них є незаконними.

Як передає Укрінформ, про це МОН повідомляє у Телеграмі.
Зазначається, що цьогоріч за рахунок бюджетних коштів виготовляються:

свідоцтва про здобуття базової середньої освіти, базової середньої освіти з відзнакою, повної загальної середньої освіти, повної загальної середньої освіти з відзнакою (для осіб, нагороджених срібною медаллю «За досягнення у навчанні»), повної загальної середньої освіти з відзнакою (для осіб, нагороджених золотою медаллю «За високі досягнення у навчанні»), базової середньої освіти (для осіб з особливими освітніми потребами, зумовленими порушеннями інтелектуального розвитку);
бланки додатків до свідоцтв про здобуття базової середньої освіти, повної загальної середньої освіти, базової середньої освіти (для осіб з особливими освітніми потребами, зумовленими порушеннями інтелектуального розвитку);
бланки довідок про закінчення повного курсу навчання (для осіб із помірними інтелектуальними порушеннями);
бланки похвальних листів і похвальних грамот;
золоті медалі «За високі досягнення у навчанні»; срібні медалі «За досягнення у навчанні» для осіб, які здобули базову середню освіту чи повну загальну середню освіту у закладах загальної середньої та професійної (професійно-технічної) освіти.

У МОН наголошують, що ці випускні документи видаються безоплатно.
У разі вимагання сплати коштів за видачу цих документів у міністерстві просять звертатися до управлінь (департаментів) освіти або поліції.
Як повідомлялося, у МОН поінформували, що у ДП «Інфоресурс» виготовили 415 350 свідоцтв про базову середню освіту для дев'ятикласників і 224 521 свідоцтво про загальну середню освіту для одинадцятикласників.