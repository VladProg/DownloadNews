Служба безпеки України спільно з Бюро економічної безпеки та поліцією Королівства Іспанії нейтралізувала транснаціональне злочинне угруповання, яке нелегально вивезло з України вироби «Скіфського золота» на суму понад 60 млн євро.

Як передає Укрінформ, про це повідомляє СБУ.
"У результаті міжнародної спецоперації у Мадриді затримано п’ятьох учасників банди, які намагались незаконно реалізувати українські артефакти. Серед затриманих – представник УПЦ (МП) з України», - ідеться у повідомленні.
Під час слідчих дій у зловмисників вилучено 11 викрадених золотих предметів культурної спадщини України на суму понад 60 млн євро.

Відео: СБУ
«Мова йде про дорогоцінні предмети VIII-IV століть до нашої ери, у тому числі золоті сережки, кулон, чокери та пектораль. За даними слідства, фігуранти нелегально вивезли артефакти з України до Євросоюзу у період 2014-2020 років», - зауважили в СБУ.
Потім зловмисники намагались легалізувати викрадені культурні цінності під виглядом їх придбання іноземними колекціонерами з подальшим перепродажем на чорному ринку.






В Іспанії затримали учасників банди, які вивезли з України «скіфське золото» на €60 мільйонів / Фото: СБУ































Правоохоронці поетапно задокументували злочинні дії фігурантів і затримали їх «на гарячому» під час перевезення українських артефактів.
Триває розслідування для встановлення всіх обставин злочину і притягнення винних до відповідальності.
На вилучені старожитності накладено арешт і отримано висновок експертів, що вони належать до культурної спадщини України.
Крім того, тривають комплексні заходи для встановлення місцезнаходження всіх українських артефактів «Скіфського золота», які були викрадені з території України.
Як повідомляв Укрінформ, Іспанія конфіскувала викрадені з України старовинні золоті вироби на 60 млн євро.
Фото: СБУ