Міністерство оборони України виграло міжнародний арбітраж проти іноземного постачальника захисного спорядження – на користь відомства будуть стягнені понад 2,2 млн євро.

Як передає Укрінформ, про це Міноборони повідомило в Телеграмі.
Зазначається, що спір виник у зв’язку з порушенням іноземним постачальником умов зовнішньоекономічного договору на поставку захисного спорядження для Сил оборони України, а саме налокітників і наколінників.
Порушені були не лише терміни поставки товару, але й об’єм – поставлені близько 11% від загального обсягу за договором. Міноборони зі свого боку належним чином виконало свої зобов’язання за договором й оплатило вартість товару у повному обсязі.
Іноземний постачальник був неодноразово повідомлений про необхідність виконання умов договору в максимально короткий термін, проте товар так і не був поставлений у повному обсязі.
У березні цього року Міноборони звернулося з позовом до міжнародного комерційного арбітражу з відповідними позовними вимогами. Розгляд спору завершився винесенням остаточного арбітражного рішення на користь міністерства.
"Таким чином, міжнародний арбітраж присудив стягнути з постачальника на користь Міноборони понад 2,2 млн євро, а також постановив, що відсотки річних продовжують нараховуватися щоденно до моменту оплати постачальником своєї заборгованості перед Міноборони", – зазначили у відомстві.
У ході арбітражного розгляду постачальник частково задовольнив вимогу Міноборони в частині неустойки.
Як повідомляв Укрінформ, Міністерство оборони планує поширити практику здійснення оборонних закупівель, які не підпадають під обмеження, передбачені правовим режимом воєнного стану, через платформу Prozorro.