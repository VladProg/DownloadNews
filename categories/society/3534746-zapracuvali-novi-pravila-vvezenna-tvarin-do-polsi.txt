У дію введені нові тимчасові правила перевезення тварин з України до Польщі.

Як передає Укрінформ, про це акціонерне товариство "Укрзалізниця" повідомляє у Телеграмі.
Відтепер перетин кордону з домашніми тваринами можливе лише за наступних умов: тварина має імплантований мікрочип, вакцинована від сказу (вакцинація має бути актуальною і проведеною не раніше, ніж встановлений мікрочип), має діючий ветеринарний паспорт європейського зразка. Паспорт видається державними ветеринарними закладами та підтверджує встановлення мікрочипу та проведення вакцинації.
"Просимо пасажирів врахувати ці зміни при плануванні подорожей та заздалегідь убезпечити своїх котиків, собачок, тхорів, ласиць та інших хатніх тваринок від зайвих питань при перетину кордону з Польщею", - закликали в "Укрзалізниці".


Як повідомляв Укрінформ, у травні був скасований запроваджений з початку повномасштабного вторгнення росії в Україну спрощений режим ввезення домашніх тварин до країн Євросоюзу. Власників тварин зобов'язали мати ветеринарний паспорт або сертифікат про стан здоров'я домашнього улюбленця.