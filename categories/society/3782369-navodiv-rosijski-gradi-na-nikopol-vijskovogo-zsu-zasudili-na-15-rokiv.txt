До 15 років позбавлення волі з конфіскацією майна засудили військового, який наводив російські «Гради» на Нікополь Дніпропетровської області.

Як передає Укрінформ, про це повідомляє пресцентр СБУ.
«Завдяки доказовій базі Служби безпеки реальний термін ув’язнення отримав ще один агент ФСБ. Він коригував ракетно-артилерійські та дронові удари РФ по прифронтовій території на півдні Дніпропетровщини», - ідеться в повідомленні.

Саме за його координатами агресор намагався знищити портову інфраструктуру Нікополя та місцеві судноплавні засоби.
Крім того, серед основних завдань, які йому ставив ворог, було встановлення локацій підрозділів ЗСУ поблизу акваторії р. Дніпро.

Втім, військові контррозвідники СБУ своєчасно викрили зловмисника, задокументували його злочинні дії і затримали. Це дозволило провести комплексні заходи для убезпечення Сил оборони від обстрілів з російських «Градів», ствольної артилерії та дронів-камікадзе.
За даними слідства, ворожим поплічником виявився військовослужбовець, який проходив службу в одній з військових частин ЗСУ.

Після початку повномасштабного вторгнення РФ його дистанційно завербував кадровий співробітник ФСБ.
До «уваги» агресора військовий потрапив через свою матір, яка проживає у тимчасово захопленому Енергодарі і контактує із російською спецслужбою.

На підставі зібраних доказів суд визнав зловмисника винним за ч. 2 ст. 28 та ч. 2 ст. 111 Кримінального кодексу України (державна зрада, вчинена за попередньою змовою групою осіб в умовах воєнного стану).
Як повідомляв Укрінформ, СБУ затримала інформатора ФСБ, який влаштувався до Запорізької обласної військової адміністрації, щоб передавати інформацію про ЗСУ на півдні країни.