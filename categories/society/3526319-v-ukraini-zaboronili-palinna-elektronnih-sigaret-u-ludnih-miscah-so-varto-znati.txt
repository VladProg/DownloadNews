В Україні відсьогодні набувають чинності норми закону, якими забороняється паління електронних сигарет у громадських місцях, а також надається право місцевим органам влади визначати місця, вільні від куріння.


Відповідний Закон №1978 "Про внесення змін до деяких законів України щодо охорони здоров'я населення від шкідливого впливу тютюну" Верховна Рада України ухвалила 16 грудня 2021 року, передає Укрінформ.
28 червня член Комітету ВР з питань здоров’я нації Лада Булах пояснила, що низка норм закону 11 липня будуть де-юре імплементовані в життя. Найголовніша ціль цього закону - зменшення шкідливого впливу тютюну, заборона куріння в громадських місцях, вживання будь-яких видів нікотиновмісних продуктів для куріння, або тих, які горять, або тих, які нагріваються. Друга норма, яка набуває чинності, — це заборона куріння та ліквідація курилок. За словами депутата, Це рудиметарна, архаїчна норма, коли кожного підприємця держава зобов’язувала мати таке місце, навіть якщо в його колективі ніхто не курить. Третя норма — право для сільських, селищних, міських рад створювати вільні від місця куріння на постійній основі.
За словами Булах, такими місцями може бути пішохідна вулиця, де проводять час багато людей, сквер чи територія біля лікарні тощо.
Таке розширення переліку громадських місць, згідно з опитуванням КМІС від травня 2022 року, підтримали 85,6% громадян, а заборону використання ТВЕНів у громадських місцях - 80,1%. Також 91% опитаних підтримали заборону продажу електронних пристроїв для куріння неповнолітнім.
Згідно із законом, забороняється куріння, вживання і використання тютюнових виробів, предметів, пов’язаних з їх вживанням, трав’яних виробів для куріння, електронних сигарет, пристроїв для споживання тютюнових виробів без згоряння, кальянів у приміщеннях та на території навчальних закладів, закладів охорони здоров’я, спортивних і фізкультурно-оздоровчих споруд, у приміщеннях закладів харчування, культурного призначення, готелів та аналогічних засобів розміщеннях громадян, гуртожитках, приміщеннях підприємств, установ та організацій усіх форм власності, органів державної влади та місцевого самоврядування.
Заборона поширюється на приміщення аеропортів, дитячі майданчики, вокзали та станції, зупинки громадського транспорту, місця загального користування у житлових будинках, підземні переходи, ліфти, таксофони, у транспорті загального користування та таксі.
Куріння тютюнових виробів у місцях, де це заборонено законом, та в місцях, які визначені рішеннями місцевих рад, тягне за собою попередження або накладення штрафу у розмірі 51-170 гривень. У разі повторного порушення протягом року — 170-340 гривень, згідно зі ст. 175-1 КУпАП.
Також у громадських місцях, вільних від куріння, має бути розміщений відповідний графічний знак з текстом щодо заборони куріння, вживання та використання тютюнових виробів, електронних сигарет, пристроїв для споживання тютюнових виробів без їх згоряння та кальянів. Нерозміщення цієї інформації суб’єктами господарювання передбачає штраф у розмірі 1000 гривень.
Також для закладів ресторанного харчування розміщення попільничок, кальяну чи куріння передбачено штраф 3000 гривень, у разі повторного порушення — 15 тисяч гривень, для інших суб’єктів господарювання — 1000 гривень, у разі повторного порушення — 10 тисяч гривень.