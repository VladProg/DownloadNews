У заклади охорони здоров'я в безпечніших регіонах України працевлаштувалися понад 3 тисячі внутрішньо переміщених медичних працівників.

Як передає Укрінформ, про це повідомляє Міністерство охорони здоров'я України.
“Станом на сьогодні можливістю працевлаштуватися в іншому медичному закладі вже скористалися 3 073 внутрішньо переміщені медичні працівники. Серед них 1 636 лікарів, 991 фахівець (медичні сестри/брати, акушерки, фельдшери, асистенти фармацевти), 446 технічних працівників”, - ідеться в повідомленні.
Найбільше працевлаштованих медиків зареєстровано у Дніпропетровській – 440, Львівській – 308 та Полтавській областях – 303 особи.
Найбільша кількість лікарів та інших фахівців у сфері охорони здоров’я зареєстрована на Львівщині – 289, Дніпропетровщині – 150 та Полтавщині – 122 особи.
Найбільше працевлаштованих медичних сестер та інших фахівців у сфері охорони здоров’я зареєстровано у Дніпропетровській – 214, Харківській – 142 та Полтавській областях – 131 особа.
У МОЗ збирають та узагальнюють інформацію щодо кадрових потреб у закладах охорони здоров’я в Україні, застосовуючи систему MedData.
Щотижня відповідальні особи закладів охорони здоров’я подають до цієї системи оновлену інформацію щодо кількості внутрішньо переміщених медиків із розподілом їх за професійними групами (професіонали, фахівці, технічні працівники) і формою трудових відносин із закладом охорони здоров’я: зараховані на основне місце роботи; зараховані за сумісництвом; виконують професійні обов’язки поза основним місцем роботи, але табелюються за основним місцем роботи.
Інформацію про вакантні місця подають заклади охорони здоров’я до департаментів охорони здоров’я обласних військових адміністрацій. Департаменти інформують внутрішньо переміщених медиків про вакансії та координують процес працевлаштування.
Як повідомляв Укрінформ, станом на 7 червня в Україні внаслідок російської агресії зруйновано 105 закладів охорони здоров'я.