Український медіарегулятор вніс до Переліку програм іноземних телерадіоорганізацій азербаджанський інформаційно-роважальний канал «AzTV».

Про результати засідання Національної ради з питань телебачення і радіомовлення повідомляє пресслужба відомства, передає Укрінформ.
«Регулятор вніс зміни до Переліку програм іноземних телерадіоорганізацій, що ретранслюються. Його доповнено державним азербайджанським телеканалом «AzTV», який є інформаційно-розважального спрямування і виходить цілодобово азербайджанською мовою», - йдеться в повідомленні.
Також у Нацраді зазначають, що логотип іспанської програми «FlixSnip» було змінено на прохання правовласника, і відтепер його виконано замість світло-голубого в помаранчевому кольорі.
Як повідомляв Укрінформ, на засіданні Нацрада погодила проєкт постанови Кабінету Міністрів, згідно з яким з чинного законодавства вилучається норма про надсилання обов’язкових примірників друкованих медіа до Мін'юсту.