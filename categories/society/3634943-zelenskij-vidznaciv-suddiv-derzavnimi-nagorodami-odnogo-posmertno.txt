Президент Володимир Зеленський узяв участь в урочистому засіданні Пленуму Верховного Суду та відзначив двох суддів державними нагородами.

Як передає Укрінформ, про це повідомляє пресслужба глави держави.
«Це день людей, які своєю роботою та принципами мають утверджувати в суспільстві справедливість. Саме справедливість – це фундамент морального стану будь-якого суспільства», – привітав Президент працівників суду з професійним святом.






Зеленський відзначив суддів державними нагородами / Фото: Офіс Президента































Він подякував суддям та іншим працівникам суду, які відчувають моральний сенс своєї роботи й докладають усіх зусиль для того, щоб українське суспільство відчувало справедливість.
Зеленський також відзначив українських суддів державними нагородами. Зокрема, він передав орден «За мужність» III ступеня дружині судді Красноградського районного суду Харківської області Дмитра Константинова, який загинув на Харківщині.
«Від початку повномасштабного вторгнення він як доброволець допомагав силам оборони України, зокрема при розмінуванні. 29 жовтня під час розмінування території Харківської області героїчно загинув. Вічна пам’ять», - зазначив глава держави.
Президент вручив орден «За мужність» III ступеня судді Іллічівського районного суду міста Маріуполя Юлії Матвєєвій, якій довелося пройти через російський полон.
«З 19 березня російські окупанти утримували Юлію в полоні. Сім місяців! У жовтні нашій команді вдалося звільнити її з полону. Я прошу вас усіх підтримати Юлію – я думаю, що це дуже важливо у подоланні того, через що їй довелося пройти», – підкреслив Зеленський.
15 грудня в Україні відзначається День працівників суду.