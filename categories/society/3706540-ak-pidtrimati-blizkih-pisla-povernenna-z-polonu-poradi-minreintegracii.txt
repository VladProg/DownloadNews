У Міністерстві з питань реінтеграції тимчасово окупованих територій поділилися порадами щодо підтримки близьких, які повернулися з полону.

Як передає Укрінформ, відповідні рекомендації опубліковано на сайті Мінреінтеграції.
“Через перебування у полоні емоційний стан і поведінка людини можуть змінитися. Тож звільнені з полону потребують особливої підтримки рідних, близьких і друзів, щоб повернутися до звичного життя”, - ідеться у повідомленні.
Зокрема у них можуть розвинутися відчуженість, тривожність, безсоння, спостерігатися погіршення стану здоров’я тощо.
У таких випадках психологічний хаб Національного інформаційного бюро (НІБ) при Мінреінтеграції рекомендує родичам колишніх полонених по змозі дозувати інформацію - особливо негативного характеру.
Приділяючи увагу таким людям, не слід розпитувати про те, чого вони не хочуть розповідати. Водночас вони потребують підтримки у працевлаштуванні чи здійсненні громадської діяльності.
Також варто переконати звільнених з полону пройти лікування, реабілітацію, відвідати психолога.
У Мінреінтеграції нагадали: аби звернутися по психологічну підтримку до хабу, достатньо зателефонувати на гарячу лінію НІБ за коротким номером: 16-48 і залишити заявку.
Як повідомляв Укрінформ, 6 травня Україна повернула з полону 45 захисників "Азовсталі".
Загалом від початку повномасштабного вторгнення рф з російського полону повернулися понад 2,3 тисячі українців.