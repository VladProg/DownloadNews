Правоохоронці передали до суду справу жительки Київської області, яка поширювала дописи із запереченням збройної агресії Росії та провокувала сутички біля Києво-Печерської лаври.

Як передає Укрінформ, про це Київська обласна прокуратура повідомляє у Фейсбуці.
За процесуального керівництва Київської обласної прокуратури до суду скерований обвинувальний акт стосовно громадянки за фактом виправдовування, визнання правомірною, заперечення збройної агресії РФ проти України (ч. 1, 2 ст. 436-2 Кримінального кодексу України).
Розслідуванням встановлено, що обвинувачена з початку повномасштабного вторгнення Росії поширювала на власних сторінках у соціальних мережах дописи, в яких заперечувала збройну агресію РФ проти України. Вона представляла її як внутрішній громадянський конфлікт. Це підтверджено висновками судової лінгвістичної експертизи.
Раніше обвинувачена брала активну участь у протестах проти виселення УПЦ Московського патріархату з Києво-Печерської Лаври, а також переходу УПЦ МП до Православної церкви України.
Як повідомляв Укрінформ, у серпні Служба безпеки України повідомила про підозру блогерці, яка провокувала сутички й релігійну ворожнечу під час масових акцій у Києво-Печерській Лаврі. Підозрювана брала активну участь у провокаціях на території Лаври наприкінці березня й на початку квітня 2023 року.