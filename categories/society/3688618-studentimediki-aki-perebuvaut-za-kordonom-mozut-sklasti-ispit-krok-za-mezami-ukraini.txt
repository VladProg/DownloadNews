Студенти медвишів, які перебувають за кордоном, та іноземні студенти, які навчаються в українських медичних університетах, можуть скласти "КРОК" за межами України.

Як повідомив у Телеграмі Уповноважений Кабінету Міністрів у Верховній Раді Тарас Мельничук, це передбачено змінами до Порядку здійснення єдиного державного кваліфікаційного іспиту для здобувачів ступеня вищої освіти магістр за спеціальностями галузі знань «22 Охорона здоров’я», які ухвалив уряд, передає Укрінформ.
"Передбачено право іноземних та вітчизняних здобувачів, які в умовах воєнного стану навчаються за спеціальностями галузі знань «Охорона здоровʼя» та перебувають за межами території України, обирати місце складання іспиту «КРОК» та іспиту з англійської мови професійного спрямування за межами території України за місцем їх постійного проживання / перебування", - написав Мельничук.
Зазначається, що проведення іспитів за межами території України передбачається здійснювати у центрах сертифікаційного тестування, які мають відповідний світовий досвід у сфері проведення тестування.
Зазначені центри сертифікаційного тестування визначатимуться Центром тестування при МОЗ України.
Інтегрований тестовий іспит «КРОК» є тестовим компонентом Єдиного державного кваліфікаційного іспиту (ЄДКІ) для здобувачів ступеня вищої освіти магістр за спеціальностями галузі знань 22 «Охорона здоров’я».