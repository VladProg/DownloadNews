До України із Франції прибули два інкубатори з безперебійним живленням, які отримали Криворізький перинатальний центр та Харківський обласний клінічний перинатальний центр.

Як передає Укрінформ, про це дружина Президент України Олена Зеленська написала у Телеграм.
«Попри постійні обстріли та відсутність нормальних умов. У Харкові, Чернігові, Сумах - в усіх українських містах, які атакує Росія, попри війну народжуються діти. На жаль, передчасні пологи нині помножилися. Мами народжують у сховищах - й добре, якщо лікарень. Тож багатьом дітям потрібна цілодобова апаратна підтримка», - заявила Зеленська.
Перша леді розповіла, що два інкубатори з безперебійним живленням приїхали до України із Франції.
Вона зазначила, що це стало можливим завдяки спільним зусиллям «Лікарів без кордонів» та місцевого бізнесу, який об’єднався для підтримки України на благодійній вечері «Ukraine unify». Проєкт було реалізовано за сприяння Посольства України у Франції.
«Інкубатори отримали Криворізький перинатальний центр та Харківський обласний клінічний перинатальний центр. Раніше «Лікарі без кордонів» допомогли отримати ще два інкубатори, які відправилися у Миколаїв», - зазначила перша леді.
Вона подякувала за чуйність, яку виявляють французькі партнери. «Вдячна не лише як перша леді - а як жінка й мати. Наші діти народжуються на війні та обов’язково мають вижити - щоб рости у мирі», - підкреслила Зеленська.
Як повідомляв Укрінформ, у Києві за 85 днів війни народилося 2317 дітей: 1222 хлопчики та 1095 дівчаток.