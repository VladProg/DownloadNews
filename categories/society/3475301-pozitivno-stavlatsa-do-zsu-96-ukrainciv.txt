Українці позитивно ставляться до воїнів, які в різний час і в різних арміях захищали нашу рідну землю від ворогів.

Про це свідчать результати десятого загальнонаціонального опитування: "Ідеологічні маркери війни (27 квітня 2022)", проведеного соціологічною групою "Рейтинг", передає Укрінформ.
Згідно з даними дослідження, абсолютна більшість респондентів - 96% - позитивно ставляться до воїнів сучасної української армії. Також у суспільстві домінує позитивне ставлення до воїнів радянської армії, які воювали з нацизмом, (85%) та воїнів УПА (71%). І якщо в оцінках радянських воїнів та воїнів УПА залишаються регіональні відмінності, то щодо сучасних воїнів української армії спостерігається повний регіональний чи віковий консенсус, зауважують соціологи.
За їхніми даними, суттєво зросла підтримка визнання ОУН-УПА учасниками боротьби за державну незалежність України: 81% підтримують, лише 10% – проти. З 2010 року показник підтримки зріс у чотири рази, з 2015-го – вдвічі.
Цікаво, що оцінюючи сучасну українсько-російську війну, три чверті респондентів вважають, що українські солдати та офіцери захищають сьогодні як народ України, так і народи Європи, і лише 22% – що тільки народ України, зауважують соціологи.
Опитування проведене 27 квітня 2022 року серед населення України віком від 18 років в усіх областях, крім тимчасово окупованих територій Криму та Донбасу. Вибірка репрезентативна за віком, статтю і типом поселення. Вибіркова сукупність: 1000 респондентів. Метод опитування: CATI (Computer Assisted Telephone Interviews - телефонні інтерв'ю з використанням комп'ютера). Помилка репрезентативності дослідження з довірчою імовірністю 0,95: не більше 3,1%.