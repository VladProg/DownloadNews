Служба безпеки ліквідувала в декількох областях України вісім нових схем переправлення за кордон громадян призовного віку та затримала 15 організаторів нелегальних “трафіків”.

Як передає Укрінформ, про це СБУ повідомляє в Телеграмі.
“Вони обіцяли своїм клієнтам вивезти їх за межі нашої держави на підставі підроблених документів або в обхід контрольно-пропускних пунктів. Вартість таких “послуг” ділки оцінювали по-різному. Максимальна сума становила 12 тис. дол.”, - ідеться в повідомленні.
Зокрема в Києві повідомили про підозру столичному адвокату. За гроші він пропонував фіктивні документи про непридатність до військової служби за станом здоров’я.

Ще один канал нелегальної міграції в столиці заблокували співробітники Головного управління внутрішньої безпеки СБУ.
Співробітники СБУ затримали одну з організаторок оборудки на отримані 10 тис. євро за пакет фіктивних документів для виїзду до Європейського Союзу.
Крім того, на Івано-Франківщині затримали двох місцевих жителів, один із яких мав російський паспорт. Вони допомагали військовозобов’язаним нелегально потрапити до однієї з країн Євросоюзу віддаленими стежками в Карпатах.

На Львівщині ліквідували ще два канали незаконної міграції. До організації першого причетний керівник групи одного з місцевих добровольчих формувань.
Іншу схему налагодили двоє жителів обласного центру, які за гроші “влаштовували” своїх клієнтів водіями міжнародних рейсів і навіть оформлювали для них водійські посвідчення.
На Закарпатті співробітники Головного управління внутрішньої безпеки СБУ блокували ще три схеми втечі ухилянтів.

Зловмисники спеціалізувались на виготовленні фальшивих документів для виїзду за кордон під виглядом волонтерів.
Ще два канали нелегальної міграції організували шестеро місцевих жителів. Вони допомагали своїм клієнтам перейти кордон через так звану “зеленку”.
За всіма викритими фактами тривають розслідування за ст. 332 Кримінального кодексу України (незаконне переправлення осіб через державний кордон України).
Як повідомляв Укрінформ, прикордонники проводять посилені заходи задля встановлення законних підстав для перетину держкордону громадянами, внесеними до системи "Шлях", вже 4,3 тис. осіб отримали відмову.