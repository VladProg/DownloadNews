Всеукраїнський останній дзвоник для школярів по всій країні та за кордоном сьогодні пролунає онлайн.

Як передає Укрінформ, про це повідомляє громадська спілка "Освіторія".
"Свято об’єднає учнів та вчителів усієї країни, зробить останній день навчального року традиційно святковим та підіб’є підсумок Всеукраїнського розкладу онлайн, за яким навчались діти останні 3 місяці", - ідеться у повідомленні.
На віртуальних гостей чекають півтори години спілкування, цікавих історій, привітань від однолітків, вчителів, волонтерів та лідерів думок, хітова Всеукраїнська руханка та зіркові співи.
Трансляція дзвоника відбудеться о 10:00: на всіх регіональних каналах Суспільного, на Facebook-сторінках Суспільного та Освіторії, на Youtube-каналах Першого, Освіторії та ЮНІСЕФ.
Після свята учні розійдуться по віртуальних класах Всеукраїнського розкладу онлайн і зможуть подякувати педагогам за навчання та підтримку.
Останній дзвоник проводять громадська спілка "Освіторія" у партнерстві із Суспільним та за підтримки Дитячого фонду ООН (ЮНІСЕФ) та Міністерства освіти і науки України.
Як повідомляв Укрінформ, в Україні за підтримки Освіторії у партнерстві з ЮНІСЕФ створили платформу для навчання під час війни osvitanow.org.