Переважна більшість українців очікують від країн-партнерів допомоги у зміцненні обороноздатності України і надання безпекових гарантій.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з Центром політичної соціології 5–15 червня 2023 року, передає Укрінформ.
Відповідно до результатів опитування, 70,7% респондентів вважають, що країни-партнери мають зробити кроки для зміцнення обороноздатності України та безпекових гарантій. 56% опитаних бачать допомогу партнерів у підтримці української економіки, 54,3% - у відновленні енергетичної інфраструктури України. 51,1% респондентів хотіли б ізолювати та покарати Росію за агресію, 38,7% виступають за кроки країн-партнерів у підтримці біженців з України, 36,6% - у боротьбі з корупцією і олігархами.

Про роль країн-партнерів у подоланні корупції українці в опитуванні згадують менше, але, ймовірно, це спричинено формулюванням питання щодо очікуваної саме зараз допомоги. У цілому ж після 2014 року уряди країн-партнерів та міжнародних організацій відіграли конструктивну роль для створення інфраструктури антикорупційних органів в Україні шляхом застосування політики надання фінансової допомоги під зобов’язання українського уряду втілювати реформи. Подібна практика виглядає доцільною й у майбутньому під час міжнародної допомоги Україні для відбудови.
Опитування було проведене методом face-to-face.
Загалом був опитаний 2001 респондент віком від 18 років у Вінницькій, Волинській, Дніпропетровській, Житомирській, Закарпатській, Запорізькій, Івано-Франківській, Київській, Кіровоградській, Львівській, Миколаївській, Одеській, Полтавській, Рівненській, Сумській, Тернопільській, Харківській, Херсонській, Хмельницькій, Черкаській, Чернігівській, Чернівецькій областях та місті Києві (у Запорізькій, Харківській та Херсонській областях – лише на тих територіях, що контролюються Україною й де не ведуться бойові дії).
Максимальна випадкова похибка вибірки не перевищує 2,3%.