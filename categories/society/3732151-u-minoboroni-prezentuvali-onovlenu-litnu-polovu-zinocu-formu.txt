У Міноборони представили модель костюма літнього польового для військовослужбовців-жінок.

Про це йдеться у повідомленні Міноборони, передає Укрінформ.
"В оборонному відомстві під головуванням заступника міністра оборони України Дениса Шарапова відбулася нарада з питань розробки костюма літнього польового для військовослужбовців-жінок (КЛП тип 2) та жіночої білизни (труси та топ). Було представлено модель костюма літнього польового для військовослужбовців-жінок, яка отримала найбільшу кількість позитивних відгуків після проведених військових (дослідних) випробувань в одній із військових частин ЗСУ", - йдеться у повідомленні.

Враховуючи антропометричні дані жінок, зокрема будову плечей, грудної клітки, талії та стегон, зауваження і пропозиції українських військовослужбовиць, які безпосередньо здійснювали дослідну експлуатацію, в діючу польову форму одягу було внесено конструктивні зміни, за рахунок яких вона стала більш підлаштованою під жіночу будову тіла.

«Куліска на кітелі, за рахунок якої жінка може відрегулювати зайвий об’єм тканини на спині. Вкорочений кітель та розрізи по боках для зручності нахилів та присідань. Еластична стрічка під колінами, яка дає можливість зменшити ширину штанини. Завищена лінія талії в штанях з «тунельним» поясом, який передбачений у разі зміни об’ємів талії військовослужбовиці, наприклад, вагітності на ранніх строках. Усі ці зміни було враховано та закладено у нові лекала костюма літнього польового для жінок-військовослужбовців. Щодо білизни: вона універсальна, з високою посадкою, у складі - бавовна та еластан, гарно тягнеться й тримає форму», — розповіли військовослужбовиці ЗСУ, які брали участь у дослідній експлуатації.



У подальшому, після затвердження нормативно-технічної документації та зразків-еталонів на зазначені предмети речового майна, буде здійснена їх закупівля.
Заступник міністра оборони України Шарапов відзначив важливість проробленої роботи відповідальними фахівцями оборонного відомства, виробниками та волонтерськими організаціями, які винесли на загал таку проблематику.

"Пророблена дуже важлива робота. Сьогодні у лавах ЗСУ майже 42 тисячі жінок-військовослужбовців, майже п’ять тисяч з них перебувають на передньому краї, де виконують бойові завдання нарівні з чоловіками. Тому наше завдання — забезпечити їм належні умови проходження військової служби. Зручна військова форма одягу — це одна із важливих складових, адже наші захисниці носять її щодня", — прокоментував Шарапов.
Участь у заході також узяли представники Центрального управління розвитку та супроводження матеріального забезпечення Збройних Сил України, громадської організації “Смілива Україна”, громадської ініціативи Forma Two і вітчизняних виробників – ТОВ “МІК”, ПП “АЛЛЕН БІЗНЕС” та ПАТ “Трикотажна фабрика “РОЗА”.