Українські та польські правоохоронні органи нейтралізували транснаціональне злочинне угруповання шахраїв, яке виманювало гроші із мирних жителів, які хочуть виїхати із зони бойових дій.

Як передає Укрінформ, про це Служба безпеки України повідомляє у Телеграмі.
“Кіберфахівці Служби безпеки спільно з правоохоронними органами Республіки Польща нейтралізували транснаціональне злочинне угруповання шахраїв”, - ідеться в повідомленні.

Зловмисники видурювали гроші у жителів фронтових регіонів України, які планували виїхати із зони бойових дій, у тому числі з Бахмута і Вугледара.
За різні суми ділки “гарантували” місцевим жителям вивезти їх до безпечніших регіонів України. Середня вартість таких “послуг” становила 30 тис. грн. В основному шахраї “роздавали” свої обіцянки інвалідам та батькам малолітніх дітей.
Для цього використовували групи у соцмережах і популярних месенджерах.
Шахраї брали у своїх клієнтів “передоплату” у розмірі 50% від заявленої суми. Гроші отримували на банківські картки, оформлені на підставних осіб.
Після отримання коштів ділки припиняли спілкування з потерпілими і більше не виходили на зв’язок.
Таким чином шахраї видурили у людей понад 1,5 млн грн.
Ще однією “цільовою аудиторією” шахраїв були чоловіки призовного віку. За “окрему плату” зловмисники обіцяли військовозобов’язаним виготовити фальшиві документи для виїзду за кордон.
У результаті спецоперації у різних регіонах України затримано одного з організаторів угруповання. Ним виявився житель Житомирщини, який безпосередньо контактував з клієнтами і пропонував їм “умови” для евакуації.
За даними слідства, ще двоє українських громадян, організаторів злочинної групи, наразі перебувають в одній з країн Євросоюзу.
Співробітники СБУ спільно з європейськими партнерами проводять комплексні заходи щодо затримання обох зловмисників та їхньої екстрадиції в Україну.
За адресами проживання фігурантів під час обшуків у декількох областях України виявлено мобільні телефони із доказами незаконної діяльності та 10 банківських карток, на які зловмисники отримували гроші від потерпілих.
Як повідомляв Укрінформ, у березні українські та чеські правоохоронні органи нейтралізували транснаціональне злочинне угруповання шахраїв, яке викрадало гроші з банківських рахунків громадян країн Європейського Союзу.
Фото: СБУ