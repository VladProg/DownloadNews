У навчальних закладах п’яти областей запрацювали "вихователі безпеки", які допомагають освітянам побудувати для дітей середовище, вільне від булінгу, наркотиків і насильства.

Про це повідомив під час брифінгу на тему: Проєкт "Вихователь безпеки" у Медіацентрі Україна — Укрінформ заступник начальника Управління ювенальної превенції Національної поліції Ярослав Шанько.
“До організації проєкту долучилися 16 громад у п’яти областях. Уже підготовлено 17 спеціалістів, які пройшли 4-тижневе навчання у Національній академії внутрішніх справ, і працюють у 49 закладах освіти”, - сказав він.
За словами Шанька, фахівці з безпеки знаходяться у закладах середньої освіти і “наглядають” приблизно за 1,5 тис. учнів. Вони зобов’язані запобігати насильству серед школярів, вживання наркотиків тощо.
Передбачається, що “вихователі безпеки” стануть комунікаторами між органами місцевого самоврядування, навчальними закладами і територіальними підрозділами Нацполіції.
Також посадовець розповів, що 19 вересня розпочався новий набір фахівців з безпеки в освітньому середовищі. До кінця цього місяця бажаючі стати “вихователями безпеки” можуть подати документи до Національної академії внутрішніх справ, яка здійснює нетривалу підготовку таких фахівців.
Як повідомлялося, пілотний проєкт “Вихователь безпеки” стартував в Україні з 11 листопада 2021 року. У Міністерстві внутрішніх справ планували його впроваджувати спочатку у 15 навчальних закладах України.
Основна мета проєкту – створення безпечного освітнього середовища для дітей, удосконалення партнерства та комунікації поліції, рятувальників, закладів освіти, громади, батьківського та учнівського врядування.