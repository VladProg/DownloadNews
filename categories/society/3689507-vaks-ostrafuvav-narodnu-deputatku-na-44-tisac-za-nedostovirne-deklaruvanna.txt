Вищий антикорупційний суд визнав винною народну депутатку у недостовірному декларуванні і оштрафував на 44,2 тис. грн., а також позбавив права обіймати посади, пов’язані зі здійсненням функцій представника влади в органах державної влади строком на один рік.

Про це інформує пресслужба Спеціалізованої антикорупційної прокуратури.
“Вироком суду нардепу призначено покарання у виді штрафу у розмірі 44,2 тис. грн з позбавленням права обіймати посади, пов’язані зі здійсненням функцій представника влади в органах державної влади строком на 1 рік”, - йдеться у повідомленні.

Вирок може бути оскаржений протягом 30 днів з дня його проголошення шляхом подачі апеляційної скарги до Апеляційної палати ВАКС.

У САП нагадали, що у декларації за 2020 рік народна депутатка не вказала квартиру в одному з центральних районів столиці вартістю близько 2,5 млн грн, яка перебувала у неї в оренді протягом 2020-2021 років.
Досудове розслідування було розпочате за матеріалами НАЗК.
За даними ЗМІ, йдеться про народну депутатку Ірину Констанкевич.
Як повідомляв Укрінформ, ВАКС наклав грошове стягнення на народну депутатку, яка не зʼявилася на судове засідання у справі про декларування недостовірних відомостей.