Президент Володимир Зеленський закликав місцеву владу та енергокомпанії більше комунікувати з населенням і намагатися забезпечувати справедливе та передбачуване відключення електроенергії.

Про це він заявив у вечірньому відеозверненні, повідомляє Укрінформ.

«Якщо хтось без світла по вісім чи десять годин, а через дорогу підключене все разом із вуличним освітленням, то це однозначно несправедливо. Треба робити все, щоб відключення були передбачуваними й цілком зрозумілими для споживачів», - підкреслив Глава держави.
Президент наголосив, що зараз важливо зберігати здатність до спільних дій і закликав місцеву владу у всіх містах і громадах України стежите, щоб не було непотрібного використання електрики.
Він нагадав, що зараз точно не час для яскравих вітрин, вивісок, реклам та іншого подібного освітлення.
Також Зеленський закликав енергокомпанії активніше роз’яснювати людям, коли й чому відключають ту чи іншу вулицю, район.
«Зараз час саме таких мікрокомунікацій. Люди мають право знати. І якщо споживачі звертаються й повідомляють про ту чи іншу несправедливість в енергозабезпеченні, будь ласка, реагуйте на це негайно. Працюйте разом із місцевою владою», - додав Глава держави.
Як повідомлялося, раніше Президент Володимир Зеленський заявляв, що з 10 жовтня внаслідок масованих російських ударів серйозно пошкоджено близько 40% усієї енергетичної інфраструктури України, зокрема ТЕС, ТЕЦ та ГЕС.