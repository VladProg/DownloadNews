Міністерство культури та інформаційної політики планує провести технічний аудит Національного музею Голодомору-геноциду.

Про це повідомив тимчасовий виконувач обов'язків міністра культури та інформаційної політики Ростислав Карандєєв під час спілкування з журналістами, передає кореспондент Укрінформу.

"Ми зараз хотіли б провести технічний аудит ситуації. Керівництво музею і генеральні підрядники тих робіт, які там здійснюються, отримали завдання передивитися, що конче необхідно було б зараз там зробити. Бо ми не маємо втратити ті кошти, які були вкладені, і ті результати робіт, які були проведені. А саме: проаналізувати, чи були повністю проведені роботи з водовідведення, що дуже важливо перед осінньо-зимовим періодом, передивитися, чи проведені всі роботи з герметизації", - сказав Карандєєв.

За його словами, необхідно мінімізувати потреби у витратах, певні роботи законсервувати, а щось довести до завершення та увійти в осінньо-зимовий період.
"А далі там вже починати думати, що ми можемо зробити, а що ні. Кошти чималі, і сума, яка була передбачена в бюджеті, сприймається неоднозначно. І тут право за людьми, за тими, хто небайдужий до цієї ситуації. Вони мають сказати своє слово. Якщо громада, якщо суспільство каже почекати, то до цього треба прислуховуватися", - зазначив Карандєєв.

Як повідомлялося, Верховна Рада 13 липня ухвалила рішення про виділення 573 млн 883,3 тисяч гривень для добудови Національного музею Голодомору-геноциду. За відповідний закон про внесення змін до державного бюджету на 2023 рік (№ 9437) проголосували 312 народних депутатів.
Президент Володимир Зеленський ветував виділення цих коштів, пояснивши, що у період повномасштабного вторгнення Росії в Україну такі витрати не є першочерговими.