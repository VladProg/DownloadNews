Дитячий фонд ООН (ЮНІСЕФ) доставив в Україну понад 700 тис. доз вакцини для профілактики дифтерії та правця зі зменшеним вмістом антигена (АДП-М), яку використовують для дітей після 6 років та дорослих.

Про це повідомляє Міністерство охорони здоров'я, передає Укрінформ.

“Постійно наголошуємо на важливості вакцинації, а особливо у час війни. Наразі ми маємо реальну загрозу спалахів інфекційних хвороб через недостатні рівні охоплення щепленнями. Так сталось, до прикладу, у Львівській області, де були зафіксовані випадки захворювання на дифтерію. Саме тому важливо перевіряти свій вакцинальний статус та ревакцинуватись за потреби. Вдячний Дитячому фонду ООН за системну підтримку та поставки вакцини, які зараз необхідні нашим громадянам”, – заявив заступник міністра охорони здоров’я – головний державний санітарний лікар Ігор Кузін.
Зазначається, що вакцини будуть розподілені по Україні відповідно до потреб, визначених Міністерством охорони здоров’я.
Україна отримала вакцини безоплатно як гуманітарну допомогу. Закупівля стала можливою завдяки фінансовій допомозі уряду Італії.
У МОЗ наголошують, що дифтерійний токсин вражає серце, нервову систему та нирки, 20% хворих помирають. Іноді у горлі утворюються плівки, що утруднюють дихання.
Правцем може заразитися людина будь-якого віку - через травму, коли в рану потрапить бруд зі спорами правця. Правець вражає нервову систему і викликає судоми, а смертність від нього сягає 70%. Єдиний спосіб запобігти правцю – вакцинація.
Згідно з національним календарем щеплень, дітей вакцинують від дифтерії та правця у 2, 4, 6, 18 місяців, потім ревакцинують у 6 та 16 років. Дорослим рекомендовано ревакцинуватися кожні 10 років. Вакцинацію від дифтерії та правця діти і дорослі в Україні отримують безоплатно.
Україна наразі отримує вакцини, закуплені ЮНІСЕФ за кошти донорів – Агентства США з міжнародного розвитку (USAID), урядів Японії та Італії. Це вакцини від поліомієліту, дифтерії та правця, кору, краснухи, паротиту, сказу. Загалом понад 1,5 мільйона доз вакцин надходять у країну як гуманітарна допомога.
Як повідомлялося, у вересні ЮНІСЕФ доставив в Україну 70 тисяч доз вакцини від дифтерії та правця АДП для дітей з 6 років. Цю вакцину країна отримала також як гуманітарну допомогу.