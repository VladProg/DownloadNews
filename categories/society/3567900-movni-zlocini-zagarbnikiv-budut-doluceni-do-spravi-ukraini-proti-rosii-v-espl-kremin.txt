Уповноважений із захисту державної мови Тарас Кремінь заявив, що зібрані факти мовних злочинів загарбників будуть долучені до справи України проти російської федерації в Європейському суді з прав людини.

Як передає Укрінформ, про це повідомляє пресслужба уповноваженого із захисту державної мови.
У п’ятницю, 9 вересня, відбулась зустріч Кременя з Надзвичайним і Повноважним Послом Республіки Молдова в Україні Валеріу Ківерь, під час якої сторони обмінялись думками щодо актуальних питань мовної політики країн, можливостей обміну досвідом в царині імплементації мовного законодавства.

Кремінь ознайомив посла з ключовими напрямками своєї діяльності та завданнями, які стоять перед ним та Секретаріатом уповноваженого на виконання Закону України «Про забезпечення функціонування української мови як державної».
Окремо мовний омбудсмен зупинився на дослідженні, що проводить його інституція в питанні лінгвоциду на захоплених територіях. За його словами, зібрані Секретаріатом факти мовних злочинів загарбників будуть долучені до справи України проти рф в ЄСПЛ.
Уповноважений також подякував послу за підтримку, яку здійснює уряд його країни для задоволення освітніх та мовних потреб українців в Молдові, особливо в контексті масштабної хвилі з майже пів мільйона українців, що вимушено переїхали після початку повномасштабної агресії росії проти України.
Як повідомляв Укрінформ, на тимчасово підконтрольних ворогу територіях України з початку повномасштабного вторгнення в Україну 24 лютого росіяни проводять політику лінгвоциду з метою демонтажу української державності.