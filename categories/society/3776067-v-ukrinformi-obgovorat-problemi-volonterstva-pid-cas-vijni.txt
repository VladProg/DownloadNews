У четвер, 19 жовтня, о 19:00 на Ютуб-каналі Ukrinform TV вийде чергова програма "Укрінформ: Вечірній стрім". Її темою буде "Волонтери та держава: союзники, партнери чи конкуренти?".

Учасницею програми стане волонтерка, членкиня Громадської антикорупційної ради при Міністерстві оборони України Дана Ярова.
За інформацією Центра Разумкова, 84% українців довіряють волонтерським організаціям. Після 24 лютого 2022 року вся Україна масово почала донатити на армію. Однак згодом люди стали донатити, на жаль, менше. Наприклад, за перші шість місяців 2023 року на рахунки трьох найбільших благодійних фондів України надійшло 8,4 млрд грн. Це на 22% менше, ніж протягом другого півріччя 2022-го.
З 1 грудня набуде чинності Постанова КМУ "Деякі питання пропуску та обліку гуманітарної допомоги в умовах воєнного стану", якою запроваджується нова система ввезення та оформлення гуманітарної допомоги. Мінсоцполітики запевняє, що для її ввезення не потрібно жодних бюрократичних документів, лише внести дані до реєстру. При цьому багато благодійних фондів, громадських організацій виступили проти цієї постанови. На їхню думку, процедура стає занадто довгою, забюрократизованою та що це "вб’є волонтерство".
У програмі обговорюватимуть: як реально контролювати ввезення гуманітарки та волонтерської допомоги і при цьому не ускладнювати життя волонтерам; яким має бути законодавство, щоб спростити роботу волонтерів; чи є сфери, які держава не "закриває" зовсім; що найбільше потрібно на фронті та як мотивувати людей донатити.


Ведучий – журналіст Василь Самохвалов.
"Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.