Колегія суддів ВАКС затвердила угоду про визнання винуватості, укладену між прокурором САП і колишнім першим заступником начальника київської податкової служби у справі спроби підкупу за 6 млн дол. керівників антикорупційних органів.

Про це інформує пресслужба ВАКС, а також “Центр протидії корупції”, передає Укрінформ.
“Особі призначено покарання за сукупністю злочинів, шляхом поглинання менш суворого покарання більш суворим, у виді 5 років позбавлення волі без конфіскації майна. Відповідно до частин 2, 3 ст. 75 КК України обвинуваченого звільнено від відбування покарання у виді 5 років позбавлення волі з випробуванням та визначено іспитовий строк тривалістю 3 роки. Згідно з угодою обвинувачений взяв на себе обов'язки співпрацювати у іншому кримінальному провадженні щодо тяжкого та особливо тяжкого злочину, яке розслідується НАБУ, а також забезпечити перерахування 50 млн грн на підтримку Збройних Сил України”, - йдеться у повідомленні суду.
Крім того, суд застосував спеціальну конфіскацію на користь держави у розмірі 6 млн доларів, з яких 5 млн 950 тис. доларів уже передано на підтримку ЗСУ та ще 50 тис. доларів буде перераховано до бюджету згідно з цим вироком.
Як зазначається, вперше суд ухвалив рішення про виплату винагороди викривачу у розмірі 13 млн 299 тис. 950 грн.
У вироку є окрема думка судді з колегії, з якою можна ознайомитися в Єдиному реєстрі судових рішень.
Вирок може бути оскаржений у Апеляційній палаті ВАКС протягом тридцяти днів з дня його проголошення.
Водночас, як інформує ЦПК, окрім умовного терміну, колишній перший заступник начальника київської податкової служби Микола Ільяшенко заплатить 50 млн грн на “Армію дронів”. Щоб сплатити ці кошти, він нібито взяв кредит у банку, тому буде продавати нерухомість, щоб погасити борг. Суд скасував арешт із 1/2 будинку, 1/2 квартири в столиці, землі та нежитлових приміщень.
За вироком суду, викривачу Євгену Шевченку виплатять 13,3 млн грн.
Наразі усі чотири фігуранти справи визнали свою вину: Олена Мазурова отримала свій умовний вирок ще у 2021 році, а взамін погодилася дати викривальні покази на інших обвинувачених. У 2023 році на угоду пішли адвокат Андрій Кіча та ексміністр Микола Злочевський.
За умовами угод, Кіча, Злочевський та Ільяшенко на трьох сплатили 680 млн грн на дрони для військових, а Злочевський також додатково надав благодійної допомоги для армії на 160 млн грн. Сам хабар у 6 млн доларів ще у квітні 2022 року за рішенням суду передали ССО.
У ЦПК зазначають, що у результаті всі обвинувачені отримали обвинувальні вироки і судимості, але ніхто не сів до в’язниці. Водночас справа принесла близько 1 млрд грн на потреби військових.
Як повідомлялося, 12 червня 2020 року детективи НАБУ затримали групу осіб, які намагалися передати неправомірну вигоду розміром 5 млн доларів керівництву антикорупційних органів.
Гроші призначалися на закриття кримінального провадження за підозрою ексміністра екології Миколи Злочевського, яке восени 2019 року Генеральна прокуратура передала до НАБУ за підслідністю.
Були затримані перший заступник начальника Головного управління Державної податкової служби в Києві, один із керівників групи компаній, афільованої зі Злочевським, та колишній керівник одного з департаментів Державної фіскальної служби України, довірена особа ексміністра екології.
1 липня 2020 року Злочевському повідомили про підозру в організації надання неправомірної вигоди заступнику генерального прокурора - керівнику САП та директору НАБУ. Йому інкриміноване діяння, передбачене ч. 3 ст. 27 - ч. 4 ст. 369 (пропозиція, обіцянка або надання неправомірної вигоди службовій особі) Кримінального кодексу України.
За дозволом слідчого судді щодо підозрюваного здійснювалося спеціальне досудове розслідування.
29 жовтня 2021 року правоохоронці завершили розслідування у цій справі.
Злочевський обіймав посаду міністра екології та природних ресурсів в уряді Миколи Азарова з липня 2010 року до квітня 2012 року. Наприкінці 2014 року він втік з України.