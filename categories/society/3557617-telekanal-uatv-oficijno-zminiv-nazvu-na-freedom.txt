Телеканал UATV з 24 серпня змінив назву і тепер буде мовити під логотипом FREEДОМ.

Про це йдеться у заяві телеканалу, передає Укрінформ.
"Це важливе слово для всього світу. Українське іномовлення для аудиторій за кордонами нашої країни і надалі буде просувати цінності демократії, вільного суспільства через якісний журналістський контент під логотипом, який уособлює в собі саму суть України, Європи та всіх вільних людей світу", - йдеться у заяві.
Таким чином, в Україні тепер є телеканал "Дом" (російськомовний канал, орієнтований на окуповані території) і є споріднений із ним телеканал FREEДОМ (іномовлення російською). Обидва працюють у складі державного підприємства "Мультимедійна платформа іномовлення України".
"Нова назва іномовлення — це відображення українського лідерства у питаннях захисту цивілізації від варварства путінського або інших тоталітарних режимів", – зазначають у МПІУ.
Нагадаємо: назва FREEДОМ з'явилася у березні, коли українські медіагрупи запустили спільний телепродукт для російськомовної аудиторії за аналогією до єдиного телемарафону, який транслюють на україномовних телеканалах.