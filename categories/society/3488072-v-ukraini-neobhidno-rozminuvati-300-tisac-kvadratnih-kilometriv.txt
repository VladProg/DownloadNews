Наразі, після повномасштабного вторгнення рф, потребують розмінування десь 300 тисяч квадратних кілометрів українських територій.

Про це під час засідання Міжнародного координаційного центру з питань гуманітарного розмінування при ДСНС поінформувала заступниця міністра внутрішніх справ Мері Акопян, передає кореспондент Укрінформу.
"В Україні наразі війна ще не закінчилася, але ми маємо вже десь 300 тисяч квадратних кілометрів, які мають бути розміновані. Ми наразі розраховуємо і розуміємо, що ми маємо витратити певний час на це, мова йде про 5-7 років розмінування", - сказала Акопян.
Як уточнила заступниця міністра, за інформацією деяких міжнародних партнерів, вони витрачали за один рік приблизно 28 мільйонів євро на розмінування.
Вона зазначила, що Україна наразі щодо цього активно співпрацює з нашими міжнародними партнерами. Зокрема, наша держава активно веде перемовини із нашими партнерами як у двосторонньому, так і у багатосторонньому форматах.
"Ми говоримо про консолідацію зусиль як центральної, так і місцевої влади та міжнаробної спільноти", - уточнила Акопян.
Вона нагадала про створення цього Центру з питань гуманітарного розмінування і розповіла про його основні завдання. І серед цих завдань - планування і координація заходів, залучення міжнародних і інших будь-яких організацій, які готові пройти сертифікацію і долучитися до розмінування, збір даних щодо інцидентів і проведення розслідування інцидентів із вибухонебезпечними предметами тощо.
До складу цього Центру включені всі підрозділи МВС, - ДСНС, Держприкордонслужба, Нацгвардія і Нацполіція.
У майбутньому буде підписано протокол, де буде чітко визначено роль, функції і завдання кожного з членів Координаційного центру.
Заступниця міністра наголосила, що ця платформа буде відкритою до різних нових учасників
"Кожен з учасників має бути сертифікований, відповідно до встановленого порядку, і після цього вони будуть у координації з ДСНС відпрацьовувати ту чи іншу ділянку щодо розмінування", - уточнила вона.
Зі свого боку заступник керівника Офісу Президента Ігор Жовква привітав ініціативу МВС щодо створення цього Центру. Він зазначив, що Україна у цьому питанні, на жаль, не впорається без допомоги друзів і партнерів.
"Можу запевнити, що це питання буде на радарі і у Президента України, і Офіса Президента, і у МЗС тощо", - поінформував заступник керівника ОП.
Заступник голови ДСНС Дмитро Бондар вважає, що наразі загалом в Україні потребують розмінування орієнтовно 19 тисяч квадратних кілометрів територій різних водних об'єктів.
"Із загальної площі забруднення у 300 тисяч квадратних кілометрів, орієнтовно 19 тисяч - це акваторії річок, водойм тощо, а також акваторії Чорного і Азовського морів", - поінформував Бондар на засіданні.
Заступник керівника ДСНС наголосив, що за оцінками ООН, це найбільше забруднення території з часів Другої світової війни.
Окремо він уточнив, що після звільнення територій рятувальники відпрацювали з головами ОДА, представниками тергромад алгоритм очищення територій.
Боднар додав, що наразі проводиться очищення територій від небезпечних елементів Київської, Чернігівської і Сумської областей. Також піротехніки відомства ліквідують наслідки обстрілів у Харківській, Запорізькій, Миколаївській, Донецькій і Луганській областях.
"Щодня нашими піротехніками у середньому вилучається і знешкоджується близько 5 тисяч вибухонебезпечних предметів", - поінформував представник ДСНС.
Бондар також нагадав, що сили піротехніків ДСНС нещодавно рішенням уряду було збільшено на 400 осіб.