Завдяки системним SMS-пожертвам абонентів Київстару впродовж майже чотирьох років 48 українських дитячих лікарень отримали нове обладнання вартістю 12 млн грн.

Про це Укрінформу повідомили в пресслужбі мобільного оператора.
"Збори для спільної ініціативи Київстару та платформи dobro.ua від БО МБФ «Українська біржа благодійності» «Дитяча надія» перетнули суму у 12 мільйонів гривень", - йдеться в повідомленні.
У компанїі нагадали, що «Дитяча надія» була заснована Київстаром та БО МБФ «Українська біржа благодійності» в грудні 2018 року.
Загалом для проєкту було відправлено більш як 670 тис. благодійних SMS, дитячою надією стали 220 тис. абонентів Київстару, 19 тис. з яких налаштували регулярну пожертву та щомісяця допомагають дітям.
Зазначається, що придбане обладнання допомагає медикам рятувати маленьких пацієнтів з онко- й кардіозахворюваннями та постраждалих від війни українців, які продовжують у закладах своє лікування.
«Завдяки невеликим, але регулярним SMS-пожертвам у 10-15 гривень, нашим абонентам за час існування «Дитячої надії» вдалося зібрати понад 12 мільйонів гривень. А це означає - подарувати шанс на життя тисячам хворих малюків! Від імені Київстару я хочу подякувати кожному абоненту за небайдужість», – зазначає Ганна Захараш, директорка з корпоративних комунікацій Київстару.
Вартість такої благодійної підписки з мобільного рахунку становить лише 5, 10, 15 та 20 грн, що загалом кожного місяця приносить 180–200 тис. грн регулярної допомоги лікарням. Це дозволяє забезпечити важливим обладнанням та медичними інструментами щонайменше одне нове дитяче відділення.
Наразі мобільний оператор надає можливість отримати у подарунок промокод на користування додатком Київстар ТБ кожному, хто підтримує «Дитячу надію».
Долучившись до збору коштів через SMS, а також переказавши суму з банківської карти на сайті (вказавши адресу своєї поштової скриньки), можна отримати 14 днів вільного доступу до контенту пакета Преміум HD у додатку.
Пропозиція діє до 30 вересня, скористатися промокодом можна до 31 жовтня. Детальніше про проєкт та акційні промокоди можна дізнатися на офіційному сайті ініціативи.
Як повідомлялось, із початку повномасштабної війни Київстар системно підтримує державу й суспільство. Мобільний оператор уже перерахував понад 49 млн грн благодійної допомоги. Зокрема, кошти було передано до благодійних фондів «Повернись живим», «Твоя опора», «Let`s help», міжнародних благодійних фондів «Карітас України» та «Українська біржа благодійності».
Київстар – найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G. Клієнтам компанії доступні можливості мобільного, фіксованого зв’язку й інтернету, конвергентні рішення, а також інноваційні послуги Big Data, IoT, Cloud solutions, мобільні фінансові послуги, цифрове телебачення.