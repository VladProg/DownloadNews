Від початку повномасштабного вторгнення переконаність українців у тому, що перемогою у війні є визволення всіх її територій включно з Кримом та окупованою частиною сходу України, зросла до 85%.

Про це свідчать результати дослідження, проведеного соціологічною групою "Рейтинг", передає Укрінформ.
«З початку повномасштабного вторгнення росії переконаність у тому, що перемогою України у війні є звільнення усіх її територій включно з Кримом та окупованим Донбасом, зросла (з 74% у березні до 85% у листопаді 2022)», - зазначають дослідники.
За їхніми даними, лише 9% респондентів обрали варіант повернення територій, які Україна контролювала до 24 лютого.
Підтримка деокупації усіх території України без винятку абсолютна (понад 80%) серед представників усіх регіонів країни, зауважують соціологи.
Водночас, згідно з результатами опитування, за продовження бойових дій на території росії виступають не більше 5% респондентів.
Дослідження проведено 20-21 листопада методом телефонного інтерв'ю з використанням комп'ютера. Респонденти - населення України віком від 18 років і старші в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Помилка репрезентативності дослідження з довірчою імовірністю 0,95: не більше 3,1%.