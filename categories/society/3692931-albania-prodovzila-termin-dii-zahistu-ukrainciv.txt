Уряд Албанії продовжив до вересня цього року термін дії захисту українських біженців, які вимушено виїхали з України внаслідок повномасштабної російської агресії.

Про це повідомляє Euractiv, передає Укрінформ.
Після повномасштабного вторгнення росії в Україну в лютому 2022 року Албанія прийняла сотні українських жінок і дітей, переважно у Дурресі, найбільшому прибережному місті країни.
Також зазначається, що влітку 2021 року Албанія відкрила свої кордони для понад двох тисяч афганських біженців, які втекли з країни після захоплення влади талібами.
Їх розмістили спочатку в університетських гуртожитках, а потім у готелях, поки біженці оформлювали візи до інших країн. Більшість афганських втікачів працювали на міжнародні організації, місцеві НУО, були журналістами або мали зв'язки з НАТО.
Як повідомляв Укрінформ, Словацька Республіка продовжила термін дії тимчасового притулку для українських біженців до 4 березня 2024 року.