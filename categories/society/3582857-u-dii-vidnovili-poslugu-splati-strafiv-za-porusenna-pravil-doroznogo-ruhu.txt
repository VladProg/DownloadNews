Із 30 вересня у застосунку «Дія» відновили функцію перегляду та сплати штрафів за порушення правил дорожнього руху (ПДР). Із 24 лютого послуга була недоступною.

Як передає Укрінформ, про це повідомляє пресслужба Міністерства цифрової трансформації у Телеграмі.
«З 24 лютого послуга була недоступною і тепер знову в Дії. Ви отримаєте push-сповіщення у застосунку, щойно камери зафіксують автопорушення на дорозі, та зможете оплатити штраф за кілька кліків», - ідеться в повідомленні.
У міністерстві уточнили, що завдяки оперативним повідомленням у застосунку можна завчасно сплатити штраф та уникнути адміністративних покарань. Також у Дії можна переглянути історію штрафів за період, коли послуга була недоступна.
Як повідомлялось, Комітет Верховної Ради з питань цифрової трансформації підтримав законопроєкт № 6146, що дозволить батькам оформлювати через застосунок Дія тимчасовий дозвіл на виїзд за кордон дитини, якій не виповнилося 16 років.