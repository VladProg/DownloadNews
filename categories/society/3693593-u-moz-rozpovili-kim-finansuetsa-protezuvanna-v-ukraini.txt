Протезування в Україні повністю оплачується Міністерством соціальної політики, для виробництва протезів використовуються комплектуючі світових виробників.

Про це в ефірі загальнонаціонального телемарафону "Єдині новини" сказав голова департаменту МОЗ з високотехнологічної меддопомоги та інновацій Василь Стрілка, передає кореспондент Укрінформу.
"Протезування в Україні повністю оплачується Міністерством соціальної політики, і міністерство сплачує такі суми коштів, які достатні, щоб протезні підприємства використовували комплектуючі від найкращих світових виробників", - запевнив Стрілка.
Він додав, що біонічне протезування також покривається державою, проте в цьому питанні є особливості, оскільки протез ставиться через певний час після того, як був встановлений звичайний протез, і людина навчилася ним користуватися. За його словами, такий підхід використовується і в інших країнах.
Як повідомляв Укрінформ, в Україні послуги стаціонарної реабілітації можна отримати в 244 медичних закладах, пройти реабілітацію в амбулаторних умовах можна у 386 медзакладах.