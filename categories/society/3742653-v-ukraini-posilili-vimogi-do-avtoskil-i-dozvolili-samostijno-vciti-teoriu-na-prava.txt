В Україні набрав чинності закон, який передбачає штрафи за порушення підготовки водіїв та дозволяє самопідготовку для складення теоретичних іспитів на права.

Про це повідомила пресслужба Головного сервісного центру МВС, передає Укрінформ.
Закон «Про внесення змін до Кодексу України про адміністративні правопорушення щодо запровадження адміністративної відповідальності у сфері підготовки та допуску водіїв до керування транспортними засобами» набув чинності 29 липня. У ньому йдеться про можливість самостійно готуватись до складання теоретичного іспиту в сервісному центрі МВС.
Він також запроваджує адмінвідповідальність у сфері підготовки та допуску водіїв до керування транспортними засобами.
У МВС уточнили, що зміни, які стосуються адмінвідповідальності за порушення порядку приймання іспитів та підготовки й підвищення кваліфікації водіїв, порушення порядку державної акредитації навчальних закладів, уже набули чинності, а ті, що стосуються самопідготовки, набудуть чинності з 29 жовтня.
Тепер порушення посадовими особами навчальних закладів тягне за собою накладення штрафу від 500 до 800 неоподатковуваних мінімумів доходів громадян - тобто від 8500 грн до 13 600 грн.
Порушеннями з боку навчальних закладів є здійснення підготовки, перепідготовки водіїв транспортних засобів особою, яка не має чинного документа спеціаліста з підготовки водіїв транспортних засобів; допуск осіб, які не склали теоретичний іспит, до практичної підготовки водіїв; проведення практичної підготовки водіїв з використанням транспортних засобів, обладнаних із порушенням вимог ПДР, або особою, яка позбавлена права керування транспортними засобами.
З боку сервісних центрів МВС йдеться про порушення посадовими особами сервісних центрів МВС порядку проведення державної акредитації автошкіл та порушення встановленого порядку атестації їх спеціалістів. Це передбачає накладення штрафу від п’ятисот до однієї тисячі неоподатковуваних мінімумів доходів громадян (тобто від 8500 грн до 17 000 грн).
Порушення працівниками територіальних сервісних центрів МВС встановленого порядку приймання іспитів для отримання права керування транспортними засобами або видачі посвідчення водія тягне за собою накладення штрафу від однієї тисячі до двох тисяч неоподатковуваних мінімумів доходів громадян, тобто від 17 000 грн до 34 000 грн.
Порушення, вчинені повторно протягом року, каратимуться штрафом від двох тисяч до трьох тисяч неоподатковуваних мінімумів доходів громадян — від 34000 грн до 51000, а також позбавленням права обіймати певні посади або займатися певною діяльністю строком на один рік.
Водночас з 29 жовтня кандидат у водії зможе обирати, як вчити ПДР, основи будови транспортного засобу і основи надання домедичної допомоги — самостійно чи в автошколі. Йдеться про теоретичний модуль підготовки водіїв, після якого складається перший іспит — теоретичний у сервісному центрі МВС. За даними ГСЦ, зараз на нього в автошколах передбачено 64 години лекцій, і без свідоцтва про закінчення теоретичного курсу підготовки в автошколі у кандидатів у водії поки немає права складати теоретичний іспит в сервісних центрах МВС.
Зазначається, що восени навчання в автошколі стане необов’язковим для першого — теоретичного модулю, але для другого — практичного курсу навчання - потрібно буде звертатись до акредитованих навчальних закладів.
«Тобто, для уроків з керування транспортними засобами потрібен буде інструктор автошколи, спеціально переобладнане навчальне авто і визначена кількість годин для кожної з категорій, яку треба провести за кермом. І тільки після проходження практичного навчання в автошколі можна буде скласти внутрішній іспит, а потім і іспит в сервісному центрі МВС», - наголосили в МВС.
Як повідомлялося, проєкт щодо забезпечення прозорих іспитів на права у сервісних центрах Міністерства внутрішніх справ із 3 серпня буде розширено ще на 4 області - Сумську, Рівненську, Житомирську та Кіровоградську.