За даними опитування кадрового порталу grc.ua, цього року літню відпустку планує рекордно низька кількість українців — лише 11%.

Про це йдеться у пресрелізі порталу grc.ua, який є у розпорядженні Укрінформу.
Так, за даними опитування, проведеного у червні, майже половина респондентів (47%) вважають, що зараз не час для відпочинку та радощів. Чверть (23%) взагалі втратили роботу через війну, тому ні можливості, ні бажання відпочивати не мають.
Нині перебувають за кордоном 9% опитаних; 6% - вже перебувають у відпустці, утім, вимушеній та безоплатній. Ще 3% не планують відпочинку через побоювання втратити роботу.
Наразі відпочивати збираються лише 11% опитаних. З них тільки 1% має намір поїхати на відпочинок за кордон. Більшість віддають перевагу внутрішньому туризму.
Як повідомлялося, у парламенті вже є готовий для розгляду законопроєкт, яким передбачено повернення 56 днів відпустки освітянам, як це було до військової агресії рф. Наразі, згідно з українським законодавством, під час воєнного стану щорічна відпустка працівників усіх сфер не може перевищувати 24 днів.