В Україні запрацює мережа з десяти журналістських хабів "Медіабаза", які підтримуватимуть роботу незалежних медійників у складних умовах.

Про це повідомляє Інститут масової інформації, передає Укрінформ.

Зазначається, що найближчого року хаби відкриються в Одеській, Миколаївській, Херсонській, Кіровоградській, Запорізькій, Дніпропетровській, Харківській, Полтавській, Чернігівській та Житомирській областях.
Це буде здійснено за підтримки Інституту масової інформації та фінансової допомоги посольства США в Україні.
Скористатися послугами мережі зможуть як журналісти, що проживають у цих регіонах, так і ті, що перебуватимуть там за робочою необхідністю чи просто проїздом.
Хаби будуть ресурсними центрами, де журналісти зможуть узяти в оренду захисне обладнання, попрацювати та передати дані, прослухати той чи інший тренінг.
За словами виконавчої директорки ІМІ Оксани Романюк, українські та закордонні медійники "мають бути захищені та забезпечені можливістю працювати навіть за найскладніших умов".
"Такими базовими принципами ми керувалися в Інституті масової інформації, запускаючи спільно з регіональними журналістами мережу ресурсних центрів", – наголосила вона.
Як пояснив координатор всеукраїнської мережі журналістських хабів Павло Лісниченко, за мету не поставлено створити десяток ідентичних майданчиків, адже кожен регіон має свої особливості, специфічні потреби та вже сформовану медійну спільноту.
За його словами, хаби підлаштовуватимуть свою роботу під реалії.
"Десь потрібніші бронежилети, каски та аптечки, десь опенспейс, куди можна прийти й спокійно попрацювати, а ще десь – куточок з генератором і старлінком, бо в місті постійні перебої зі світлом та інтернетом. Ми плануємо дослухатися до потреб наших колег та підлаштовувати роботу хабу так, щоб бути максимально корисними для журналістів", – підкреслив Лісниченко.
До завдань, які виконуватимуть журналістські хаби, належатиме організація онлайн- та офлайн-тренінгів, інтенсивів, дискусійних майданчиків, налагодження комунікації між медійною спільнотою, владою, силовиками та військовими, надання в користування засобів захисту та професійного обладнання тощо.
"З огляду на перспективи довготривалих відімкнень електроенергії ми плануємо забезпечити медійників місцем, у якому можна буде повноцінно працювати, навіть якщо в згаданих регіонах чи окремих містах не буде світла та інтернету", – додав координатор проєкту.
Як повідомляв Укрінформ, Національна спілка журналістів України надала екстрену фінансову підтримку через Центри солідарності понад 200 журналістам, які опинилися в біді через війну.