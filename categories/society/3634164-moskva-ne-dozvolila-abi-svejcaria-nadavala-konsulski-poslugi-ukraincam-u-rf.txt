Швейцарія не надаватиме консульські послуги українцям у рф.

Про це під час презентації доповіді в Медіацентрі Україна - Укрінформ повідомив Уповноважений Верховної Ради України з прав людини Дмитро Лубінець.

“Ми пропрацьовували питання (надання консульських послуг українцям — ред.) зі Швейцарією, але рф не пішла на це”, - сказав він.
За словами омбудсмена, йому наразі не відомо, чи шукає Міністерство закордонних справ нову країну, яка погодилася б надавати консульські послуги українцям у рф.
“Ми офіційно звернулися до МЗС, щоб зрозуміти, чи працюють вони додатково по встановленню мандату держави, яка може надавати консульські послуги громадянам України на території російської федерації. ... Ми не бачимо нічого про це ні у публічній площині, ні у відповідях на наші офіційні запити”, - додав Лубінець.
Як повідомляв Укрінформ, у серпні Дмитро Лубінець поінформував, що Міністерство закордонних справ України веде перемовини з посольством Швейцарії у рф про надання консульських послуг у росії українцям, які втратили документи.
Україна у день повномасштабного вторгнення рф 24 лютого оголосила про розрив дипломатичних відносин із росією.