Авіакомпанія «Міжнародні авіалінії України» (МАУ) подала позов проти Ірану через збиття українського пасажирського літака, який виконував рейс PS752 за маршрутом Тегеран - Київ.

Відповідну інформацію Укрінформу підтвердили в МАУ.
Раніше в ЗМІ з’явилась інформація, що авіакомпанія подала позов проти Ірану через збиття пасажирського літака, внаслідок чого загинули 176 людей. Повідомлялось, що позов, поданий до суду в Онтаріо, а також датований січнем 2022 року. У ньому Іран і Корпус вартових ісламської революції вказані двома відповідачами. Документ містить вимоги компенсації від Ірану.
Як повідомлялось, 8 січня у небі над Іраном був збитий літак МАУ, який виконував рейс PS752 за маршрутом Тегеран - Київ. На борту перебували громадяни Ірану, Канади, України, Швеції, Афганістану та Великої Британії.
Усі 176 осіб загинули, серед них – одинадцятеро українців (дев'ятеро членів екіпажу та двоє пасажирів). Після кількох днів заперечень іранська влада визнала, що український літак був помилково збитий зенітно-ракетним комплексом протиповітряної оборони.
Пізніше Уряд Ірану ухвалив рішення виділити 150 тисяч доларів на компенсацію родині кожного пасажира, який загинув внаслідок авіакатастрофи, але деякі родини відмовилися від цих грошей.
У червні країни «Групи семи» (Велика Британія, Італія, Канада, Німеччина, США, Франція та Японія) заявили, що продовжуватимуть підтримувати міжнародні зусилля з притягнення Ірану до відповідальності за збиття пасажирського літака рейсу PS752 авіакомпанії МАУ.