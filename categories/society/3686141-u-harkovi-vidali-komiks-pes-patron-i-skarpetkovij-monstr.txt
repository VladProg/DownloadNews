У Харкові видали перший ліцензійний комікс про пса Патрона, робота над яким тривала дев'ять місяців.

Про це повідомив у Фейсбуці засновник харківського видавництва «Ранок» Віктор Круглов, передає Укрінформ.
«З особливим хвилюванням представляю вам результат нашої кропіткої роботи протягом 9 місяців – перший ліцензійний комікс про пригоди національного героя пса Патрона. «Пес Патрон і Шкарпетковий монстр» - неймовірно фантастичний, яскравий та кумедний комікс. Ми доклали надзвичайних зусиль, щоб історія та герої усім припали до душі», - зазначив Круглов.
Він повідомив, що ідея, сценарій та розробка належать дитячій письменниці Юліті Ран, а до написання історії та деталізації героїв долучився колектив, який опікується Патроном. Багато влучних образів та деталей були придумані саме ними, додав засновник видавництва.

«Художниця Катя Підлісна створила ескіз зображення самого Патрона. Це була дуже довга, кропітка робота з тривалим затвердженням. Навіть псу Патрону показували. Усі залишилися задоволеними (кажуть, сам Патрон)», - жартує Круглов.
Він зауважив, що передзамовлення на комікс відкрито, а ліцензійні кошти від продажу кожного примірника підуть у благодійний «Фонд Пса Патрона».
Як повідомляв Укрінформ, пригодницький мультсеріал під назвою «Зруйнований міст», де пес-сапер Патрон розповідає про свої пригоди та вчить дітей правил безпеки під час війни, увійшов до топ-5 на медіасервісі MEGOGO серед мультиків українського виробництва.