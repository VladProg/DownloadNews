Європейське агентство з лікарських засобів (EMA) заявило, що побічним ефектом вакцин проти коронавірусу в деяких жінок можуть бути сильні менструальні кровотечі.

Про це повідомляє Укрінформ із посиланням на NOS.
«EMA хоче, щоб фармацевтичні компанії Pfizer/BioNTech і Moderna вказали в інструкції до своїх вакцин проти COVID-19, що сильна менструальна кровотеча є можливим побічним ефектом», - йдеться у повідомленні.
За оцінками європейського регулятора, є ймовірність, що такий важкий перебіг менструації може бути пов'язаний зі щепленням.
Окрім сильних кровотеч, також фіксувалися випадки тимчасової повної відсутності менструації.
Зазначається, що Нідерландський центр побічних ефектів отримав майже 9400 повідомлень про сильні менструальні кровотечі після вакцинації. Більшість повідомлень стосується вакцини Pfizer, яку найчастіше вводять у цій країні. Також повідомлялося про тисячі випадків інших порушень менструального циклу після вакцинації. Загалом до центру надійшло понад 27 тисяч повідомлень.
Водночас у висновку експертів указується, що мРНК-вакцини не спричиняють ускладнень вагітності.
В ЕМА також наголошують: усі результати наразі показують, що переваги вакцини Pfizer/BioNTech переважають ризики.
Як повідомляв Укрінформ, ЕМА не бачить ризиків щодо використання мРНК-вакцин під час вагітності. Експерти не виявили жодних ознак підвищеного ризику ускладнень вагітності, викиднів, передчасних пологів після введення цих препаратів.
Такого висновку фахівці дійшли після спостережень за тисячами жінок на різних стадіях вагітності. А найпоширеніші побічні ефекти щеплення у вагітних такі ж, як і в інших категорій вакцинованих: головний біль, втома, біль у м’язах, підвищена температура, почервоніння у місці ін'єкції.