Президент Володимир Зеленський вважає, що петиція про скасування заборони на виїзд за кордон чоловікам призовного віку має адресуватися не йому, а батькам полеглих воїнів.

Про це він заявив під час спільної з Президентом Польщі Анджеєм Дудою пресконференції, повідомляє кореспондент Укрінформу.
«Ви знаєте, я, напевно, не до кінця розумію, до кого ця петиція – до мене, а може, ця петиція повинна адресуватися до батьків тих воїнів, яких втратили через те, що вони захистили ціною свого життя Україну, ту чи іншу область, той чи інший регіон, те чи інше місто. Ви знаєте, що у більшості своїй (захищали – ред.) не своє місто, де народилися. Сьогодні від 50 до 100 людей можуть гинути на найскладнішому напрямку сходу нашої держави, вони захищають нашу державу й нашу незалежність», - сказав Зеленський.
У цьому зв'язку Президент підкреслив, що коли звертаються з пропозицією, щоб чоловіки могли впродовж воєнного стану поїхати з країни, то це не зовсім до нього петиція.
Водночас він наголосив, що закон встановлює певний термін для розгляду петиції та офіційної відповіді на неї.
Раніше на сайті Президента електронна петиція з вимогою скасувати заборону виїзду з України чоловіків віком від 18 до 60 років та запровадити пріоритет призову під час мобілізації добровольців набрала необхідні для розгляду 25 тисяч підписів.
Фото: ОП