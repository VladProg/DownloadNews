Незважаючи на найбільшу ракетну атаку з боку рф, заклади охорони здоров’я та система екстреної медичної допомоги України продовжують працювати без перебоїв, перейшовши на альтернативні джерела електроенергії. Однак, подекуди абонентам може бути складно додзвонитися на «103» через перебої зі зв’язком з боку мобільних операторів.

Про це інформують у Міністерстві охорони здоров'я з посиланням на міністра Віктора Ляшка, передає Укрінформ.
«Фактично у кожному регіоні заклади охорони здоров’я, як стаціонарні, так і центри екстреної медичної допомоги, вимушені скористатися генераторами, щоб забезпечувати свою роботу після чергової атаки російських терористів. Це вкотре доводить: маємо бути готові до всього, завжди мати запасний план на випадок аварійних відключень, а в нашому випадку йдеться про генератор у кожному закладі охорони здоров’я», – заявив міністр.
Зокрема, без перебоїв функціонує й оперативно-диспетчерська служба – дзвінки на «103» приймаються у всіх регіонах, а диспетчерські, там де є потреба, також перейшли на живлення від генераторів.
Водночас подекуди абонентам може бути складно додзвонитися на «103» через перебої зі зв’язком з боку мобільних операторів. У такому випадку у МОЗ радять скористатися стаціонарним зв’язком, регіональними мобільними інтернет-додатками або використати екстрений набір на телефоні.
У МОЗ нагадали, що всі українські медичні заклади мають резервні джерела живлення. У випадку аварійних відключень світла у більшості медзакладів генератори спрацьовують автоматично – протягом кількох секунд.
З початку війни лише за допомогою міжнародних партнерів до українських лікарень поставлено понад 400 генераторів. Ще частину медзаклади закупили самостійно або ж за кошти місцевих бюджетів. До забезпечення українських лікарень генераторами долучилися також благодійні організації.
Наразі МОЗ спільно зі Світовим банком розпочали проєкт із закупівлі 1100 генераторів, які в стислі терміни мають з’явитися в українських лікарнях. Ще 170 генераторів для медзакладів надасть ВООЗ.
Як повідомлялося, роботи з відновлення електропостачання в частині регіонів України вже завершено, в інших стабілізовано ситуацію, й відповідні служби продовжують працювати.