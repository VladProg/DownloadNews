Російські пропагандисти намагаються дискредитувати 103-ю окрему бригаду Сил територіальної оборони Збройних сил України фейками про нібито поширення серед її бійців гепатиту В.

Про це Центр протидії дезінформації при Раді національної безпеки і оборони України повідомив у Телеграмі, передає Укрінформ.
Так, за даними ЦПД, ворожі телеграм-канали поширили інформацію, буцімто бійці 103 ОБр ТрО стали джерелом розповсюдження гепатиту В у львівських лікарнях.
Пропагандисти стверджують, нібито за останні пів року львівські медики "виявили" 49 випадків захворювання.
"Верифікувавши інформацію у 103 ОБр ТрО, Центр протидії дезінформації повідомляє, що ця брехня є частиною російської ІПсО, мета якої – дискредитація бригади та її командування", – зазначили в ЦПД.

Наголошується, що подібні фейки є спробою ворога деморалізувати особовий склад бригади задля зниження мотивації та бойового духу.
Як повідомляв Укрінформ, згідно з даними розвідки, Росія підготувала черговий раунд дезінформаційної кампанії, спрямованої на міжнародну дискредитацію України і розпалювання внутрішньополітичних чвар.