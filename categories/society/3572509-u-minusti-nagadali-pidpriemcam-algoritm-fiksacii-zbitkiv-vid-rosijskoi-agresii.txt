Докази майнових втрат внаслідок війни варто збирати вже зараз, щоб надалі можна було їх використати для отримання компенсації.

Як передає Укрінформ, про це повідомляє Міністерство юстиції у Фейсбуці.
Зазначається, що фіксувати збитки варто як щодо нерухомого, так і щодо рухомого майна.
Як пояснюють у Мін’юсті, якщо підприємство є власником нерухомого майна або замовником будівництва щодо об’єктів будівництва, або за ним таке майно (об’єкти будівництва) закріплено на праві господарського відання чи праві оперативного управління, а також якщо підприємство інвестувало та фінансувало будівництво об’єктів, щодо яких отримано право на виконання будівельних робіт, і таке майно зазнало руйнації чи пошкодження, необхідно зібрати відомості про пошкодження або знищення нерухомого майна (дата та орієнтовний час настання події, опис пошкодження, зокрема площа або протяжність пошкодженого нерухомого майна, фото-, відеофіксація (за наявності) та подати відповідне повідомлення самостійно через портал/мобільний застосунок «Дія» або центр надання адміністративних послуг чи нотаріуса.
Навіть якщо підприємство винаймало нерухомість для здійснення господарської діяльності, необхідно фіксувати всі пошкодження або руйнування, яких воно зазнало, шляхом фото- або відеозйомки, оскільки це слугуватиме доказом причин знищення рухомого майна, яке в ньому знаходилось, порадили у міністерстві.
Також, як зазначили в Мін’юсті, варто провести ревізію наявних на підприємстві документів, які підтверджують придбання обладнання, інших речей, знищених внаслідок бойових дій, терористичних актів, диверсій, спричинених військовою агресією російської федерації. Якщо ці документи також знищені, то за можливості потрібно відновити їх. Без надання доказів щодо підтвердження володіння майном компенсацію отримати неможливо, попередили у міністерстві.
Як повідомлялося, громадяни України, у яких від початку широкомасштабного вторгнення росії було пошкоджено житло, можуть подати заявку на відшкодування в застосунку "Дія".