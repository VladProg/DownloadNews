У Міністерстві з питань реінтеграції тимчасово окупованих територій надали поради громадянам, родичі яких ідуть на війну з російським агресором.

Як передає Укрінформ, про це Мінреінтеграції повідомляє у Фейсбуці.
«Кількість українців, бажаючих зі зброєю у руках захищати Батьківщину, продовжує зростати. Отже, ваша близька людина стає до лав захисників. Благословляйте його й запам’ятайте ключові правила. Вони допоможуть у критичній ситуації й йому, і вам», - ідеться у повідомленні.




Родичам та близьким військовослужбовця слід мати якнайбільше інформації про те, в яку військову частину потрапив боєць і в який підрозділ, прізвище безпосереднього командира та номер його телефона, номери телефонів побратимів, знати місцезнаходження близької людини.
Щоб покращити надійність і безпечність комунікаційної складової, варто скачати на телефони месенджер Signal, і за першої нагоди воїн має відписатись, де перебуває (назву населеного пункту або який найближчий), зауважили у міністерстві.
Крім того, бійцю потрібно мати жетон з вибитим на ньому прізвищем та написати свої дані на внутрішній стороні одягу.
«Порадьте вашому чоловіку/сину/брату вивчити напам'ять номер телефона когось з рідних. І коли він отямиться після поранення у шпиталі, то зможе зателефонувати навіть з будь-якого телефона, що буде у доступі», – ідеться у повідомленні.
Також «важливо на війні триматися поруч із досвідченими бійцями, просто умудреними життям людьми – вони можуть знайти оптимальний вихід зі складної ситуації», - порадили у міністерстві.
Воїну треба, окрім додаткових набоїв, пам’ятати про аптечку, засоби гігієни, шматочок чогось калорійного на перекус, коли немає змоги повноцінно поїсти, трохи води, і не втрачати надії та здорового глузду в будь-якій ситуації.
«Правило виживання: на війні і навіть у полоні виживає не найрозумніший і не найсильніший, а той, хто може пристосуватися до ситуації і швидко та правильно оцінює нові обставини. Найбільші шанси в того, хто має швидку реакцію та здатний ухвалювати нестандартні рішення», - зазначили у Мінреінтеграції.
«Головне правило: не панікуйте, не обривайте телефони, якщо з бійцем якийсь час немає зв'язку, все буде добре», - додали у міністерстві.
Як повідомолялося, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. Збройні сили України, Сили територіальної оборони та весь український народ ефективно чинять спротив російським військам і завдають їм великих втрат.