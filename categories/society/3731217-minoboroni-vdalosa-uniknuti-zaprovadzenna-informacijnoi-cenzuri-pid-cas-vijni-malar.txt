Міністерству оборони вдалося уникнути запровадження інформаційної цензури, що є унікальним під час війни, та водночас привчити суспільство до певної інформаційної культури.

Про це на Всеукраїнському форумі лідерства жінок під час війни сказала заступниця міністра оборони Ганна Маляр, передає Укрінформ.
«Ми не запровадили інформаційну цензуру, і це помічають всі партнери. І це унікально під час такої війни. Разом з тим ми змогли за рік привчити суспільство до певної інформаційної культури. І навіть якщо є поодинокі випадки, коли є витік інформації, загалом загальна культура за цей рік стрибнула непомірно далеко, і нам є чому вчити інші країни. Нам вдалось зробити Міністерство оборони інформаційним лідером», – сказала Маляр.
Вона повідомила, що Міноборони має 11 спікерів, і навіть Головне управління розвідки МОУ має двох офіційних публічних спікерів. «Раніше такого не було», – зауважила вона.
Як повідомлялося, влада України та військові неодноразово закликали громадян дотримуватися інформаційної тиші щодо подій на фронті. Зокрема, за словами Президента Володимира Зеленського, інформаційна тиша навколо контрнаступу ЗСУ у 2022 році дала можливість підготуватися до визволення захоплених російськими військами українських територій та сприяла успіхам.