В Україні необхідно врегулювати на рівні законодавства низку питань у сфері гуманітарної допомоги.

Як передає Укрінформ, про це йдеться у висновках до попереднього звіту ТСК ВР з питань розслідування можливих порушень законодавства України у сфері отримання, розподілу, транспортування, зберігання, використання за цільовим призначенням гуманітарної та іншої допомоги, а також неефективного використання державного майна, яке може бути використане для тимчасового розміщення внутрішньо переміщених осіб та забезпечення інших потреб держави.
«Нормативно-правові акти Кабінету Міністрів України, прийняті у 2022 році, які регламентують порядок ввезення, зберігання та розподілу гуманітарної допомоги, суперечать нормам Закону України "Про гуманітарну допомогу", а в окремих випадках - фактично скасовують дію норм цього Закону. Це недопустимо з точки зору принципу правової визначеності та підпорядкованості за юридичною силою нормативно-правових актів виконавчої влади законам. Це призводить до відсутності належного контролю та породжує значну кількість корупційних ризиків на кожному окремому етапі надання гуманітарної допомоги», - йдеться у висновках.
Залишаються неврегульованими питання юридичного статусу донора, набувача, отримувача, повноважень координаційних і гуманітарних штабів, ведення належного обліку, звітності на всіх рівнях, відсутності інформації про потреби в гуманітарній допомозі та їх задоволення.
Потребує уваги питання обмеження права військовозобов’язаних осіб на виїзд за межі України.
«У зв’язку з цим необхідно вжити невідкладних заходів щодо: приведення всіх нормативно-правових актів Кабінету Міністрів України у сфері забезпечення гуманітарної допомоги в Україні в умовах воєнного стану у відповідність із чинним Законом України "Про гуманітарну допомогу"», - йдеться у висновках.
Парламентська ТСК звертає увагу й на необхідність визначення єдиного відповідального органу (координаційного штабу з питань гуманітарної допомоги), з вичерпним переліком державних органів виконавчої влади, на які покладено обов’язок здійснювати координацію з гуманітарним штабом; розроблення відповідного механізму, регулювання діяльності, обов’язків та відповідальності всіх учасників, які залучені до сфери координації, обліку, звітності, розподілу, транспортування, зберігання, використання гуманітарної допомоги за цільовим призначенням.
Варто врегулювати питання обмеження права військовозобов’язаних осіб на виїзд за межі України, затвердження проєктів відповідних нормативних актів щодо вдосконалення функціонування системи "Шлях", у тому числі стосовно запровадження відповідальності за порушення порядку перетину державного кордону України, обміну інформацією, організації оперативного контролю взаємодії всіх органів виконавчої влади.
«Закон України "Про гуманітарну допомогу" не відповідає вимогам сьогодення. В Україні відсутня єдина централізована скоординована система з формування потреби в гуманітарній допомозі набувачами, достовірних відомостей про осіб, які потребують допомоги, обсяг та види необхідної допомоги, що призводить до неефективного задоволення гуманітарних потреб потенційних набувачів та свідчить про потребу у реформуванні законодавства в зазначеній сфері», - зазначили у ТСК.
Тимчасова слідча комісія пропонує Комітету ВР з питань соціальної політики та захисту прав ветеранів спільно з центральними органами виконавчої влади розробити та подати на розгляд Верховної Ради України проєкт Закону України про допомогу, який визначатиме правові, організаційні, соціальні засади отримання, надання, оформлення, розподілу і контролю за цільовим використанням допомоги та сприятиме гласності і прозорості зазначеного процесу.
Досліджені Комісією матеріали свідчать про відсутність звітності про використання майна, щодо якого застосовано процедуру примусового відчуження (вилучення). Недостатньо прозора звітність та нечітке визначення предмета примусового вилучення (окремих видів побутової техніки, ґаджетів, тютюнових виробів) є сумнівною та становить ризик не передання такого майна на потреби особового складу органів та структур, які забезпечують відсіч збройній агресії російської федерації, і може призвести до розтрати такого майна та неправомірного збагачення окремих осіб шляхом його продажу.
Виявлені факти неналежного зберігання гумдопомоги, порушення термінів зберігання товарів, низька якість підготовки матеріалів на звернення Комісії, порушені кримінальні провадження свідчать про незадовільний стан організації роботи щодо отримання, зберігання та розподілу гуманітарної та іншої допомоги військовими адміністраціями.
Зважаючи на це, начальникам обласних військових адміністрацій, Київської міської військової адміністрації, головам міських рад доцільно провести інвентаризацію гумдопомоги на складах на предмет належного зберігання та забезпечення цільового використання і розподілу.
Тимчасова слідча комісія встановила непоодинокі факти неналежного виконання працівниками правоохоронних органів своїх посадових обов’язків, зокрема відсутність реагування на виявлені під час засідань факти можливих правопорушень. Комісія вважає за доцільне запропонувати Міністерству внутрішніх справ України, Офісу Генерального прокурора, Державному бюро розслідувань, Службі безпеки України, Національному антикорупційному бюро України, Бюро економічної безпеки України взяти на контроль розслідування кожного такого факту.
Як повідомлялося, 20 вересня 2022 року Верховна Рада ухвалила постанову про створення Тимчасової слідчої комісії (ТСК) із питань розслідування порушень використання гуманітарної допомоги.