Міністр у справах ветеранів Юлія Лапутіна у контексті реформування медико-соціальної експертної комісії (МСЕК) наголосила на значній проблематиці у сфері цифровізації.

Про це вона розповіла в коментарі Укрінформу.
За словами Лапутіної, Мінветеранів залучене до всіх робочих груп, які працюють над реформою МСЕК. Вона уточнила, що "основний рушій" реформи – Міністерство соціальної політики, а представники Мінветеранів долучаються до роботи в ролі експертів.
"Значна проблематика (реформи медико-соціальної експертної комісії – ред.) у сфері цифровізації. Потреба цифровізації сервісів, які надають висновки МСЕК, також дуже серйозна. Це і програмне забезпечення, і відповідний людський ресурс. Але знаєте, загальна ідеологія нашої соціальної політики має стати людиноцентричною. Це дуже велика реформа. Реформа ментальності людей, які надають відповідні послуги", – підкреслила міністр у справах ветеранів.
Як повідомляв Укрінформ, в Україні триває реформа ВЛК та МСЕК. Зокрема, у травні 2023 року в Програмі медичних гарантій був запроваджений пакет, який дозволяє пройти медичні огляди військовозобов’язаних у цивільних закладах охорони здоров’я. Національна служба здоров‘я України оплачує закладу надання таких послуг.