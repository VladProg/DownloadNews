Питання корупції в Україні буде вирішено тоді, коли її випадки стануть поодинокими та відбуватимуться тільки на побутовому рівні.

На цьому наголосили експерти в ефірі програми «Вечірній стрім. Укрінформ».
«Ми закриємо Центр протидії корупції, коли Україна стане членом ЄС та НАТО, коли будуть сильні незалежні інституції без впливу політичних гравців, які зможуть утримувати корупцію, щоб у політичних гравців навіть не буде думки руйнувати антикорупційну структуру. І основне - російські спецслужби не зможуть використовувати корупцію для проникнення всередину наших державних інституцій... - створювати політичний продукт, щоб просувати власні політичні наративи», - наголосила виконавча директорка ЦПК Дарʼя Каленюк.
Водночас заступник керівника Головного підрозділу детективів НАБУ, керівник Другого підрозділу детективів Олександр Скомаров зауважив, що Україна має досягти того рівня, аби корупція була повністю контрольованою та не впливала на державні процеси. За його словами, це передбачає відсутність будь-яких корупційних схем у галузі держави та економіки й нульову толерантність населення до корупції. Він наголосив, що в суспільстві мають усвідомлювати, що корупціонери не «знаходять спосіб заробити», а крадуть у платників податків і їхніх сімей.
«Ми маємо досягти такого рівня.., щоб у нас найбільшими були побутові корупціонери, які в силу своїх психологічних особливостей оступилися й пішли не тим шляхом. Це так само як із загальнокримінальним злочинцями, які наявні в кожній країні світу. Це має бути одиничне явище», - додав він.

Як повідомляв Укрінформ, Національне агентство з питань запобігання корупції розпочало тестування Єдиного порталу повідомлень викривачів, розробленого за підтримки USAID «ВзаємоДія (SACCI)».