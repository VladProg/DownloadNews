Апеляційна палата Вищого антикорупційного суду залишила під вартою колишнього голову Верховного суду України Всеволода Князєва.

Як передає Укрінформ, про це у Фейсбуці повідомляє Спеціалізована антикорупційна прокуратура.
2 листопада Апеляційна палата ВАКС підтримала позицію прокурора САП та відмовила у задоволенні апеляційної скарги сторони захисту на рішення ВАКС від 11 жовтня, яким продовжувався строк дії запобіжного заходу у виді тримання під вартою з можливістю внесення застави у розмірі 35 млн грн колишньому голові Верховного суду.
Рішення Апеляційної палати ВАКС набрало законної сили з моменту проголошення та оскарженню в касаційному порядку не підлягає.
Як повідомляв Укрінформ, 15 травня Національне антикорупційне бюро України заявило про викриття масштабної корупції у Верховному суді України. Правоохоронці затримали тодішнього голову ВС Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн гривень застави.
26 вересня Апеляційна палата Вищого антикорупційного суду залишила Князєва у СІЗО, але зменшила заставу до 45 млн грн.
Третього жовтня САП і НАБУ завершили досудове розслідування у справі стосовно Князєва. Детективи НАБУ мають відкрити матеріали справи стороні захисту для ознайомлення.