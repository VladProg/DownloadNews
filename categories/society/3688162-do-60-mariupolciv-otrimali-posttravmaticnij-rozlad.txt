До 60% людей, які знаходилися у 2022 році у заблокованому загарбниками Маріуполі, а потім евакуювалися, отримали посттравматичний стресовий розлад (ПТСР).

Про це в Медіацентрі Україна – Укрінформ було заявлено під час презентації дослідження: «Як блокада Маріуполя вплинула на людей», яке проводилося у грудні минулого року.
За словами керівника проєктів UkrSocStandart та цього представленого дослідження Дениса Под'ячева, метою проєкту було, щоб дослідивши прояви посттравматичного стресового розладу (ПТСР), обґрунтувати, які наслідки воєнних злочинів рф були, і довести, що вони, дійсно, залишили великі психологічні наслідки у містян.
Под’ячев зазначив, що досліджувалися контрольні маркети наслідків, які могли бути зумовлені наявністю ознак ПТСР.
«Це люди протягом пів року спостерігали симптоми певних захворювань – тахікардія, задишка, невроз шлунку, безпричинний кашель, певні симптоми серцево-судинних захворювань; отримували нові діагнози хронічних захворювань вже після того, як вони вирвалися з блокади міста; оцінюють своє фізичне самопочуття, як погане; люди більше ніж три рази змінювали місце проживання після евакуації, мають досі не вирішене питання постійного житла та постійного місця роботи», - уточнив керівник дослідження.
Також він додав, що опитували людей, чи бажають вони залишитися там, де наразі перебувають в евакуації, і чи будують вони серйозні плани у короткостроковій перспективі.
Опитувані також повідомляли, чи були вони свідками загибелі людей, чи пережили особисті втрати, у тому числі втрати дітей, і що було найбільш травматичним у перебуванні в заблокованому Маріуполі.
Говорячи про кількість респондентів, керівник дослідження повідомив, що брала участь в опитуванні найбільша частка жителів Маріуполя – це 1094 людини, і це ті маріупольці, які евакуювалися, виїхали з міста.
Він нагадав, що загалом кількість тих маріупольців, які виїхали з міста варіюється від 200 до 300 тисяч, і це ті люди, які наразі знаходяться в країнах Європи, чи в інших країнах світу, або в Україні.
«Тобто, ми опитали кожного 200-го, хто виїхав з міста. Була застосована міжнародно визнана методика, і перш ніж включити опитувальник до анкети, ми проаналізували досвід його застосування вітчизняними дослідниками-психологами», - підкреслив Под’ячев.
За його словами, на відповіді маріупольців також впливало те, коли саме виїхали вони з міста – чи відразу після 24 лютого, чи вже у березні, коли пережили авіаційні атаки, постійні бомбардування Маріуполя армією рф.
«У нас 1094 особи склали вибіркову сукупність. І з них 10 осіб пережили найбільше – це втрату дитини… Майже 65% стали свідками загибелі людей в цілому або близьких, або сусідів, або тих, хто випадково виявився товаришем по нещастю», - констатував Под’ячев.
Крім того, він зазначив, що маріупольці, які були у місті навесні 2022 року, особливо вказують на авіаційну складову ворожих обстрілів.
«Якщо просто поспілкуватися з маріупольцями, вони авіаційну складову блокади окремо завжди вказують. Під авіабомбардуванням малося на увазі не тільки що саме бомба впала, а звук літака, який нависав над головою. Вже цей звук спричиняв певний травмуючий ефект. Люди цього дуже боялися, бо від нього сховатися було нікуди», - наголосив Под’ячев.
До травмуючого ефекту, який мав тяжкий вплив на фізичне та моральне здоров’я маріупольців мав також холод, голод, руйнування житла, неможливість втечі тощо.
«Обстріли цивільних об’єктів - це безумовно люди називали злочином. Вони (загарбники - ред.) розуміли і знали, що там живуть цивільні люди, чого окупанти б’ють по них?... Багато людей повторювали одну і ту ж фразу – «у нас склалося враження, що вони знищували місто по квадратах, обирали якийсь певний квадрат і вони його знищували свідомо, знаючи, що там є люди», - повідомив керівник дослідження.
Він констатував, що серед респондентів були 62,9% - жінок та 37,1% – чоловіків. По віку серед опитаних: 33,6% - це люди від 35 до 44 років; 21,8% - від 45 до 54 років; 19,5% - від 25 – 34 року; 14,4% - від 16 до 24 років; 10,7% - від 55 +. Наразі з опитуваних 53,5% знаходяться в Україні та 46,5% - за кордоном.
Под’ячев вказав, що метод збору даних – це онлайн, через електронні майданчики, де розміщували опитувальник. Для поширювання опитувальника застосовували маріупольські ЗМІ, які також евакуювалися з Маріуполя, але вони продовжують висвітлювати ситуацію в місті.
Як повідомлялося, агресія росії спричинила у Маріуполі одну з найбільших гуманітарних катастроф. Місто майже на 90% зруйноване внаслідок ворожих обстрілів. Наразі у місті залишаються понад 100 тис. жителів, іншим, хто не загинув, вдалося евакуюватися.