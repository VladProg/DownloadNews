З початку російсько-української війни, у період із 2014-го до 2023 року, загинуло 75 медійників.

Як передає Укрінформ з посиланням на Інститут масової інформації (ІМІ), такими є дані Моніторингу російських злочинів проти журналістів та медіа, який здійснює ІМІ.
"Із 2014 року війна Росії проти України супроводжується злочинами проти журналістів та знищенням незалежної журналістики на тимчасово окупованих українських територіях, а від повномасштабного вторгнення у 2022 році й на підконтрольній українській владі території. Вбивства, викрадення, погрози, арешти представників ЗМІ – лише невеликий перелік злочинів російських окупантів проти медіа", – заявила Катерина Дячук, керівниця відділу моніторингу свободи слова ІМІ.
До повномасштабного вторгнення, у період із 2014 до 2022 року, на території України було вбито сім журналістів. Троє з них загинули під час виконання журналістського завдання, четверо – як учасники бойових дій. Всі вони загинули в Донецькій та Луганській областях.
В ІМІ нагадали, що у 2014-2015 роках під час виконання професійної діяльності загинули троє медійників – Сергій Ніколаєв, Андреа Рокеллі та його перекладач Андрєй Миронов. Ще четверо медійників загинули на фронті, захищаючи Україну від російської навали: Віктор Гурняк, Олександр Черніков, Дмитро Лабуткін та Олег Задоянчук (журналіст Укрінформу).
Водночас із початку широкомасштабного вторгнення в Україну 24 лютого 2022 року Росія вбила 68 журналістів. 10 з них загинули під час виконання професійних обов’язків, 58 – як учасники бойових дій або внаслідок російських обстрілів чи катувань (з них 45 загинули як учасники бойових дій, 13 – унаслідок російських обстрілів або катувань).
У вересні цього року загинули двоє журналістів – Володимир Миронюк та Андрій Кришталь.
В ІМІ також зауважили, що не фіксують у своєму моніторингу загибель представників російських пропагандистських ресурсів на окупованих територіях України, оскільки вони ведуть не журналістську діяльність, а інформаційний супровід військової агресії. Окрім того, всі вони потрапляють на територію України незаконним шляхом.
У травні повідомлялося, що кількість загиблих журналістів за час повномасштабного вторгнення РФ в Україну сягнула 56.