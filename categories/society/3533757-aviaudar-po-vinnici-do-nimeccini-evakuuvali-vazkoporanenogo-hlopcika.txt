Семирічний Роман Олексів, мама якого загинула внаслідок ракетного удару по Вінниці 14 липня, у важкому стані: 45% тіла вкрили зовнішні опіки, ще 35% - внутрішні, тому дитину евакуювали до Німеччини.

Про це кореспондентові Укрінформу повідомила пресслужба Першого медоб’єднання Львова.
«Хлопчик зараз перебуває у дуже важкому стані. Близько 45% тіла дитини вкрили зовнішні опіки, ще 35% - внутрішні. Вони настільки глибокі, що місцями навіть досягають кісток. Обгоріло обличчя, верхні та нижні кінцівки, дихальні шляхи. До того ж у Роми закритий перелом лівої руки та кілька уламків від снаряду у черепі. Маленького пацієнта транспортували до Львова. Зараз дитина евакуйована до Німеччини. На Ромчика чекає ще ряд втручань, у тому числі пересадка шкіри та пластичні операції», - повідомили в лікарні.






До Німеччини евакуювали хлопчика, який постраждав внаслідок ракетного удару по Вінниці / Фото: пресслужба Першого ТМО Львова






















У медзакладі уточнили, що Ромі Олексіву 7 років, він зі Львова. 14 липня хлопчик разом з мамою поїхав навідати бабусю з дідусем у Вінницю, а батько залишився у Львові. Біля 11 години дня зв’язок із ними зник. Вся країна дізналася - по Вінниці завдано ракетного удару.
«Рому батько знайшов у Вінницькій обласній лікарні і тільки три дні тому за результатами ДНК-експертизи дізнався про смерть 29-річної дружини Галини», - повідомили у лікарні.
При цьому додали, що нині Першому ТМО Львова доводиться приймати дуже важчих пацієнтів. За близько п’ять місяців війни спеціалісти уже надали допомогу 5 тисячам постраждалих із найскладнішими воєнними травмами. Серед них багато дітей із мінно-вибуховими, осколковими пораненнями, ампутованими кінцівками та важкими опіками.
Як повідомляв Укрінформ, унаслідок ракетного удару по Вінниці загинула дружина декана Львівської музичної академії Ярослава Олексіва – Галина, 7-річний син перебуває у реанімації, за його життя борються лікарі.
16 липня у Вінниці рятувальники завершили розбирати завали після ракетного обстрілу росії.
Нагадаємо, 14 липня війська рф з акваторії Чорного моря завдали удару по центру Вінниці трьома ракетами «Калібр». Внаслідок атаки загинули десятки людей, у тому числі діти.