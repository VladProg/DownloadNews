Міністерство охорони здоров'я оприлюднило базові правила надання домедичної допомоги в умовах воєнного стану для цивільних осіб.


Поради оприлюднені на сайті Міністерства охорони здоров'я, передає Укрінформ.
"Надавайте допомогу лише за умови, що це безпечно для вас. Власна безпека – пріоритет. Для цього огляньте місце події та переконайтесь, що вам нічого не загрожує", - йдеться в рекомендаціях.
Якщо маєте можливість, перемістіть постраждалого у більш безпечне місце.
Оцініть стан постраждалого. Перевірте, чи він у свідомості, чи дихає. Можна звернутись до людини із запитанням, щоб визначити чи вона у свідомості. Не натискайте на частини тіла пораненого для того, щоб визначити його стан. Нормальне дихання – це не менше 2-3 видихів за період часу, коли ви можете вголос порахувати від 501 до 510 (10 сек). Якщо постраждалий у свідомості, то нагальної необхідності перевіряти пульс та дихання одразу немає.
Зверніться за номером «103» для виклику бригади екстреної медичної допомоги. Якщо необхідно, то зверніться до інших екстрених служб (поліція, ДСНС).
Зупиніть критичні кровотечі. Для цього використайте кровоспинний джгут/турнікет чи тугу пов’язку. Накладайте кровоспинний джгут/турнікет на кінцівку максимально високо. Правильно накладений кровоспинний джгут/турнікет передбачає, що кровотеча зупинена. Також потрібно зафіксувати час його накладення.
За відсутності засобів для зупинки кровотечі тисніть на рану. Важливо: НЕ переставайте тиснути на рану до приїзду медиків чи накладення кровоспинного джгута/турнікета.
Забезпечте прохідність дихальних шляхів. Якщо у постраждалого в роті є видимі сторонні предмети, рвотні маси, приберіть їх для відновлення прохідності дихальних шляхів.
Якщо навіть після зупинки кровотечі та забезпечення прохідності дихальних шляхів у пораненого не з’явились ознаки життя, варто розпочинати серцево-легеневу реанімацію (СЛР). Для СЛР покладіть постраждалого на спину. Натискайте посеред грудної клітки двома руками: основу однієї долоні накрийте другою долонею. Глибина натискання має становити 5-6 см. Частота натискань має становити 100-120 на хвилину.
Якщо постраждалий без свідомості, тримайте його у стабільному боковому положенні до приїзду медиків.Не залишайте постраждалого самого. Навіть якщо ви зупинили кровотечу, поранений у свідомості може захотіти зняти джгут чи турнікет, адже йому боляче.
Детальніше про алгоритми домедичної допомоги — у відеокурсі за посиланням.