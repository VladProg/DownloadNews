В Ірландії здійснюється проєкт із поетапної видачі карток дозволу на проживання для осіб, які мають тимчасовий захист, зокрема українців.

Про це повідомив уповноважений Верховної Ради з прав людини Дмитро Лубінець у Телеграмі, передає Укрінформ.
"В Ірландії розпочали проєкт із поетапної видачі карток дозволу на проживання в країні для тих, хто має тимчасовий захист... Як уповноважений Верховної Ради України з прав людини вітаю таке рішення, що вкотре підтверджує підтримку українського народу з боку уряду Республіки Ірландія", - зазначив Лубінець.
Він пояснив, що Міністерство юстиції Ірландії зараз зв'язується електронною поштою з українцями та громадянами третіх країн, яким надано тимчасовий захист, щоб отримати підтвердження поточної адреси для видачі карток IRP. Це дає змогу оновити інформацію у системі, право вільно виїжджати з держави і повертатися назад та доводить, що особа легально перебуває в Ірландії. При цьому не змінюються права чи терміни перебування, надані при оформленні тимчасового захисту.
За словами українського омбудсмена, через великий обсяг роботи з людьми зв'язуються поетапно, тож самостійно звертатися до міністерства, до отримання відповідного запиту, немає потреби.
Як повідомлялося, уряд Ірландії планує розглянути питання про скорочення соціальної допомоги, яка виплачується українцям.