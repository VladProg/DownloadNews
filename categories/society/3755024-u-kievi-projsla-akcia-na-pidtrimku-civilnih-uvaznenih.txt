У Міжнародний день насильницьких зникнень Центр громадянських свобод провів біля будівлі Міністерства закордонних справ акцію "Голоси/Voices" на підтримку цивільних ув'язнених, які утримуються в Росії.

Про це повідомляє кореспондент Укрінформу з місця події.
“З 2014 року Росія ув'язнює людей, тому що їй так хочеться і здається правильним. Ми боремося проти цього. Ми звертаємось до всього світу, щоб показати, що це не має залишитися непокараним. Це має бути найпершим пунктом будь-яких перемовин з Російською Федерацією, тому що люди - це найцінніше в нашій країні. Ми підтримуємо всю роботу України, яка робить все, що вміє та може, для звільнення полонених, проте ми знаємо, що потрібно більше уваги, часу, механізмів, способів, комунікації та більше людей, які підтримують нас по всьому світу”, - наголосила виконавча директорка Центру громадянських свобод Олександра Романцова.









У Києві пройшла акція на підтримку цивільних ув'язнених / Фото: Кирило Чуботін. Укрінформ

































У межах акції відбулась зустріч із рідними цивільних, яких утримує Росія, перформанс від команди Actors For Future, яка показала, в яких умовах утримують цивільних, презентація брошури з 50 історіями цивільних ув’язнених, створеної в межах ініціативи Prisoners Voice.

Головна ідея перформансу: “Без повернення всіх наших людей додому - не буде справжньої перемоги”. Він спрямований на привернення уваги до теми насильницьких зникнень та утримань українських цивільних громадян у Росії як нашого суспільства, так і європейського.
У перфомансі висвітлені реальні історії українських цивільних громадян, які вже повернувся з полону РФ.
Під час акції актори створили інсталяцію з дерев'яних піддонів, які символізували умовну клітку, в якій знаходяться живі люди. Також актори-перформери пластикою тіла та акторською грою показали ту атмосферу, в якій постійно перебувають наші громадяни. Виступ супроводжувався фоновою музикою та записом голосів полонених.
Як повідомляв Укрінформ, українська влада має дані про те, що Росія утримує на своїй території понад 27 тисяч цивільних громадян України.