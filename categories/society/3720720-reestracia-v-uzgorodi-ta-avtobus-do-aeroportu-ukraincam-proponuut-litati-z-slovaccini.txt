Українцям пропонують літати з Кошицького аеропорту, реєструючись в Ужгородському аеропорті, далі перетинати кордон автобусом за прямим рейсом до летовища в Словаччині.

Про це повідомили у Фейсбуці Закарпатської облради за результатами зустрічі керівництва аеропорту Томаша Януша та Юрая Тоша у Закарпатській обласній раді з Володимиром Чубірком, передає Укрінформ.
"У зв’язку з тим, що в Україні закритий повітряний простір, словацька компанія пропонує проводити реєстрацію і митне та прикордонне оформлення пасажирів в ужгородському аеропорті і відвозити їх автобусом прямо на летовище у Кошице.
Це, на думку представників аеропорту, дозволить пасажирам нівелювати незручності, пов’язані з перетином кордону та чергами загалом" - йдеться в повідомленні.
Як зазначається, Кошицький аеропорт наразі є найближчим від Ужгорода і знаходиться за близько 90 кілометрів від обласного центру Закарпаття. Трохи далі розташований аеропорт угорського міста Дебрецена.
На сьогодні аеропорт міста Кошице пропонує ряд популярних рейсів до Відня (11 разів на тиждень), Праги (4 рази на тиждень), Дубліна (2 рази на тиждень), Ліверпуля (2 рази на тиждень), Лондона (5 разів на тиждень) та Варшави (6 разів на тиждень).
Разом із тим, в облраді зазначають, що поки в Україні триває війна, це питання потребує додаткових консультацій.
Раніше йшлося про те, що у Львові можуть запустити роботу місцевого летовища - попри дію заборони на цивільні польоти під час воєнного стану.