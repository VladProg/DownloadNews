Програма «U-LEAD з Європою» запрошує новопризначених працівників органів місцевого самоврядування до участі в унікальній онбординговій навчальній програмі «Кроки для спеціалістів. Входження у професійну діяльність».

Про це повідомляє Укрінформ із посиланням на сайт U-LEAD.
«Це комплексна навчальна програма-онбординг для новопризначених працівників органів місцевого самоврядування, які призначені на посаду в орган місцевого самоврядування не раніше 1 червня 2023 року та які раніше не працювали в ОМС», - зазначили у U-LEAD.
У межах проєкту учасникам пояснять усе, що необхідно новому працівнику, щоб комфортно увійти в професійну діяльність та ефективно її здійснювати. Також розкажуть про правові засади місцевого самоврядування, розподіл повноважень за принципом субсидіарності; законодавчу базу у сфері організації трудових відносин в органах місцевого самоврядування, підходи до кадрової роботи; особливості побудови ефективної комунікації між працівниками та роботодавцем; створення умов для стабільної роботи органу місцевого самоврядування; основи бюджетного процесу, управління бюджетними коштами та виконання бюджетних програм виконавчими органами рад.
Загалом програма розрахована на новопризначених спеціалістів по роботі з кадрами рад та виконавчих органів (спеціалісти І категорії, спеціалісти ІІ категорії, провідні спеціалісти, головні спеціалісти), а також на працівників місцевих фінансових органів та виконавчих органів рад, до посадових обов’язків яких віднесено бюджетне та економічне планування.
Зазначається, що інтенсивна двотижнева програма, що містить відповіді на актуальні питання професійної діяльності, базується на реальних кейсах. Вона включає теоретичну і практичну складову та дає можливість вдосконалити навички та напрацювати спільні підходи під час роботи в мінігрупах над підготовкою рішень, формуванням кадрових документів, розвинути м’які навички.
До навчання буде запрошено 40 учасників шляхом відкритого відбору. Початок запланований на 26 вересня 2023 року.
За результатами успішного пройденого навчання учасники отримають сертифікати.
Як повідомлялося, Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.