Українські рятувальники у вівторок, 9 травня, отримали 14 одиниць спеціальної автомобільної техніки від Німеччини.

Як передає Укрінформ, про це повідомляє Державна служба з надзвичайних ситуацій.
“9 травня відбулася церемонія передачі спеціальної автомобільної техніки від Німецького федерального агентства з надання технічної допомоги (THW) та Німецького товариства міжнародного співробітництва (GIZ) для потреб підрозділів ДСНС”, - ідеться в повідомленні.
Участь у заході взяли Надзвичайний і повноважний посол Федеративної Республіки Німеччина в Україні Анка Фельдгузен, Голова ДСНС Сергій Крук та його перший заступник Максим Грицаєнко.

Рятувальники отримали від німецьких партнерів пожежні підіймачі та автодрабини, а також вантажний автомобіль із маніпулятором.
Крук висловив вдячність посольству та уряду Німеччини за непохитну підтримку у цей надзвичайно складний для України час.
“Дуже актуально, що саме у День Європи, українські рятувальники отримують від Німеччини 14 одиниць спеціальної автомобільної техніки, яка допоможе нам рятувати життя людей! Пожежні автодрабини та пожежні автопідіймачі дають змогу дістатися на верхні поверхи будівлі для евакуації людей або для гасіння пожеж на висоті. Тому для нас це надзвичайно необхідна техніка, якої завжди не вистачає”, - підкреслив Крук.
Німеччина надала для потреб ДСНС з початку повномасштабного вторгнення суттєвий обсяг гуманітарної допомоги. Зокрема, понад 300 одиниць автомобільної техніки, майже 700 генераторів різної потужності, аварійно-рятувальне, гідравлічне та спеціальне обладнання, безпілотні літальні апарати, пожежно-технічне обладнання, спеціальний контейнер радіаційної і хімічної розвідки та лабораторного контролю з обладнанням.
Як повідомляв Укрінформ, на початку травня Норвегія передала три автомобілі для Одеського та Херсонського гарнізонів ДСНС.