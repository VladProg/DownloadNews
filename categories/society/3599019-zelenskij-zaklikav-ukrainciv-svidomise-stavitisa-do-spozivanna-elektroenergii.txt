Свідоме споживання електрики допомагає відновитися енергетичній системі України після атак рф.

На цьому Президент України Володимир Зеленський наголосив під час свого чергового звернення, передає Укрінформ.
"Від кожного міста і району України залежить стабільність роботи енергетики всієї нашої держави. Будь ласка, обмежуйте роботу техніки, яка споживає багато електрики. І особливо в години пікового споживання вранці та ввечері", - зазначив він.



Водночас глава держави закликав зважати на повідомлення від місцевої влади та енергокомпаній про час здійснення стабілізаційних відключень і планувати свій день, враховуючи цю інформацію.
Президент також наголосив, що основною мішенню рф є саме енергетика України. Зокрема, сьогоднішній черговий удар відбувся по об'єктах критичної інфраструктури Волинської, Одеської, Хмельницької, Миколаївської, а також Кіровоградської, Дніпропетровської, Рівненської, Запорізької областей.
"Зараз, будь ласка, ще уважніше, ніж раніше, ставтеся до необхідності свідомо споживати електрику", - сказав він.
Повідомлялося, що зранку 22 жовтня ворог завдав масованого ракетного удару по об'єктах критичної інфраструктури на території України.
Фото: ОП