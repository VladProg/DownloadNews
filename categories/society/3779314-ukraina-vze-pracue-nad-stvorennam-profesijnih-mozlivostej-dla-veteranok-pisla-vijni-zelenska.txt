Українська влада вже зараз працює над створенням професійних можливостей для ветеранок після війни.

Про це дружина Президента України Олена Зеленська розповіла під час виступу на саміті "Інвестуй у жінок" у межах проведення відкритих дебатів Ради Безпеки ООН на тему жінок, миру та безпеки, повідомляє кореспондент Укрінформу.
"У ЗСУ майже 60 тисяч жінок - це найбільший показник для армій країн НАТО. 5 тисяч жінок беруть участь у бойових діях. Просто зараз держава думає про те, що може запропонувати цим жінкам, коли вони повернуться до мирного життя", - сказала Зеленська.

Відео: телеграм-канал Олени Зеленської
Зокрема, перша леді зазначила, що український уряд схвалив Стратегію зниження гендерного розриву. За словами першої леді України, цей документ спрямований на те, щоб дати можливості ветеранкам із досвідом підприємницької діяльності реалізувати свій потенціал.
"Щоб увесь їхній досвід сприяв зростанню. Щоб замість вирв від ракет, на які перетворилися їхні починання, виросли нові, ще успішніші проєкти. І тут ми особливо вдячні за будь-яку підтримку. Бо війна – це занадто складне випробування, щоб упоратися з ним самотужки", - додала перша леді.
Водночас Зеленська наголосила: "Інвестуючи в жінок, ми інвестуємо в розвиток, відповідальність і мир. Ми в Україні це точно розуміємо, тому що відчуваємо це просто зараз".
Як повідомлялося, саміт "Інвестуй у жінок" у межах проведення відкритих дебатів Ради Безпеки ООН на тему жінок, миру та безпеки проходив 25–26 жовтня у штаб-квартирі ООН у Нью-Йорку.