Під час окупації Бучі місцевий житель допомагав ворогу краще облаштовувати вогневі позиції, тепер на нього чекає суд.

Як передає кореспондент Укрінформу, про це повідомляє Офіс Генерального прокурора у Телеграмі.
«За процесуального керівництва прокурорів Офісу Генерального прокурора завершено досудове розслідування та скеровано до суду обвинувальний акт стосовно громадянина України за вчинення державної зради (ч. 2 ст. 111 КК України)», - йдеться у повідомленні.
Зокрема, слідством встановлено, що громадянин України з 26 лютого по 31 березня 2022 року під час окупації збройними силами рф міста Буча Київської області перейшов на бік ворога. Він надавав інформацію російським військовим підрозділам про обстановку в окупованому місті і супроводжував їх під час патрулювання.
«Також обвинувачений знаходив для ворога вигідні вогневі позиції з метою їх облаштування та подальшого знищення військовослужбовців Збройних Сил України. Обвинувачений проводив проросійську пропаганду серед жителів окупованого міста, здійснював психологічний та фізичний вплив на місцевих мешканців, щоб придушити можливий опір з їхнього боку військовослужбовцям збройних сил країни-агресора», - наголошує ОГП.
У відомстві додають, що досудове розслідування у кримінальному провадженні здійснювалось Головним слідчим управлінням Нацполіції за оперативного супроводження Департаменту карного розшуку НПУ.
Як повідомлялося, Державне бюро розслідувань повідомило про підозру у державній зраді капітану І рангу військової частини, що дислокувалася в Автономній Республіці Крим, командиру підводного човна «Запоріжжя», який перейшов на бік ворога у 2014 році.