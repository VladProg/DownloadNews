Господарський суд Києва визнав законним розірвання договору щодо безоплатного користування приміщеннями Нижньої Лаври, що уклали монастир УПЦ (МП) та заповідник "Києво-Печерська Лавра".

Про це повідомляє пресслужба Міністерства культури та інформаційної політики, передає Укрінформ.
"9 серпня 2023 року Господарський суд міста Києва визнав законним розірвання договору безоплатного користування, укладеного між Свято-Успенською Києво-Печерською Лаврою (Чоловічий монастир) Української Православної Церкви та Національним заповідником «Києво-Печерська Лавра». Йдеться про приміщення Нижньої Лаври", - інформують у МКІП.
Зазначається, що тим самим Господарський суд міста Києва відмовив у задоволенні позовних вимог Свято-Успенської Києво-Печерської Лаври УПЦ, що надалі хотів користуватися культовими будівлями та іншим майном, що є державною власністю.
Як повідомлялося, Національний заповідник "Києво-Печерська Лавра" оголосив про розірвання договору про оренду з Українською православною церквою (Московського патріархату) з 29 березня 2023 року, проте тривалий час невідомі особи зачиняли приміщення лаври зсередини та перешкоджали початку діяльності комісії з інвентаризації майна.