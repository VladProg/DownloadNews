Наразі в суспільстві відбувається не лагідна, а свідома українізація.

На цьому наголосив виконувач обов'язків міністра культури та інформаційної політики Ростислав Карандєєв під час спілкування з журналістами, передає кореспондент Укрінформу.
«На жаль, українізація наразі зовсім не лагідна. На жаль, порядок денний поширення і підтримки української мови сформований нашим ворогом», - зазначив він.
За словами очільника МКІП, немає нічого гіршого за війну, «але війна об'єднала українців, об'єднала в підтримці, у вірі в те, що українська мова, як і інші ознаки української ідентичності, сьогодні нам потрібні, мають плекатися, берегтися, поширюватися».
Водночас Карандєєв підкреслив, що наразі у суспільстві відбувається свідома українізація.
«Якщо раніше держава прагнула впроваджувати лагідну українізацію через мотивацію, навчання, донесення необхідності щодо мови, як складової ідентичності, то сьогодні люди і так розуміють, що наша перемога – це результат нашої єдності, зокрема навколо унікальних речей, які властиві тільки українцям і відмінні з ворогами», - пояснив виконувач обов'язків міністра.
Як повідомляв Укрінформ, за словами виконувача обов'язків міністра культури та інформаційної політики Ростислава Карандєєва, дискусії про двомовність в Україні залишилися в минулому, українська мова перемогла.