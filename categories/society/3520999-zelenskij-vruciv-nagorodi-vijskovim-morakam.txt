Військово-Морські Сили від початку повномасштабного вторгнення рф завдали російським військам відчутних втрат, змусили ворожий флот залишити прибережну морську зону й відмовитися від артилерійських обстрілів узбережжя, а також гідно воюють на сході й півдні.

Про це Президент Володимир Зеленський зазначив у вітанні з нагоди Дня ВМС ЗСУ, повідомляє Укрінформ.
«Від початку повномасштабної війни з боку російської федерації Військово-Морські Сили України дали окупантам гідну відсіч та завдали відчутних втрат ворогу. Вони змусили ворожий флот залишити прибережну морську зону і відмовитися від артилерійських обстрілів узбережжя. Крейсер «москва», інші російські кораблі й десантні катери відчули силу нашої сучасної ракетної зброї», - сказав глава держави на зустрічі з морськими піхотинцями у Маріїнському палаці.

Також він розповів про героїчні бойові дії військовослужбовців ВМС на сході, Запоріжжі, Херсонщині, Миколаївщині, ефективну оборону Одещини.
«Мужні екіпажі наших кораблів, катерів, суден вмілими рішучими діями не допустили артилерійських обстрілів наших міст з моря, зірвали проведення морської десантної операції ворога», - підкреслив Зеленський.
Також, за його словами, морські авіатори відмінно проявили себе в боротьбі з російським агресором - українські літаки й вертольоти морської авіації виконують величезний обсяг бойової роботи.






Зустріч Президента України з військовослужбовцями з нагоди Дня ВМС ЗСУ / Фото: Офіс Президента































«Ми боролися і продовжуємо боротися за кожен клаптик нашої української землі, українського моря. Ми ніколи їх не віддамо, віддавати їх не збираємось, разом з вами захистимо державність і збережемо майбутнє для наших наступних поколінь. Упевнений, що ваш високий професіоналізм та вміле володіння сучасним озброєнням і військовою технікою гарантовано відправлять услід за російських кораблем решту корабельного складу російського агресора», - наголосив Зеленський.
Президент також вручив державні нагороди військовим морякам, у тому числі й ордени Золотої Зірки Героям України та від імені держави й українського народу висловив вдячність усьому особовому складу ВМС ЗСУ «за героїчне виконання військового обов’язку, мужність, самопожертву, яку щодня демонструють у боях проти окупантів».
Як поінформували в ОП, орден «Золота Зірка» глава держави вручив командувачу морської піхоти ВМС ЗСУ генерал-лейтенанту Юрію Содолю, під керівництвом якого оперативно-тактичне угруповання «Схід» з 24 лютого 2022 року веде оборонну операцію проти військ російських загарбників на сході України. Зазначається, що завдяки його військовому таланту надзвичайно ефективно здійснюється планування та застосування артилерійських підрозділів і танкових резервів під час відбиття масованих атак ворога. Юрій Содоль особисто працює на лінії зіткнення, безпосередньо надає дієву допомогу командирам на бойових позиціях.
Орденом Богдана Хмельницького ІІІ ступеня нагороджений командувач ВМС ЗСУ віце-адмірал Олексій Неїжпапа, який бере безпосередню участь у плануванні застосування та управління сил і засобів ВМС у районі м. Одеса, у забезпеченні протидесантної оборони та протидиверсійних дій у чорноморській та азовській операційних зонах. За інформацією ОП, за його участю вдалося здійснити постановку мінних загороджень та не дати ворогу провести десантну операцію у північно-західній території Чорного моря.
Крім того, Президент вручив орден Данила Галицького старшому лейтенанту Юрію Гамазі, командиру взводу морської піхоти, завдяки професіоналізму та рішучим діям якого особовий склад морських піхотинців перегрупувався та продовжує тримати оборону поблизу н. п. Березнегувате Миколаївської області.
Орден з рук Глави держави також отримали капітан-лейтенант Руслан Іванов та капітан 3-го рангу Олександр Купа, які з березня 2022 року в складі водолазної групи тактичної групи оборони пункту базування Одеса здійснюють обстеження морських мінних загороджень. Руслан Іванов у складі водолазної пари особисто знешкодив дві якірні міни, Олександр Купа – три міни.
Як повідомлялося, День Військово-Морських Сил Збройних Сил України відзначається з 2015 року в першу неділю липня згідно з указом Президента від 12 червня 2015 р.