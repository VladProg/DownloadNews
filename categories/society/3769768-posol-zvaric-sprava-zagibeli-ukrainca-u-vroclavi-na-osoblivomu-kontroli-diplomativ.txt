Справа загибелі в липні 2021 році у Вроцлаві українця Дмитра Никифоренка від початку перебуває на особливому контролі українських консульських установ.

Відеоматеріали побиття українця, які у середу оприлюднили польські ЗМІ, буде продемонстровано під час судового засідання 6 жовтня.
Про це в коментарі кореспондентові Укрінформу сказав посол України в Польщі Василь Зварич.
«Справа від самого початку перебуває на особливому контролі наших консульських установ. На даний час триває судовий розгляд справи і ми переконані, що ця трагедія буде всебічно і об’єктивно розглянута у правовому полі, а всі винні будуть справедливо покарані», - зазначив дипломат.
Він зауважив, що у лютому 2023 року Окружною прокуратурою міста Щецін завершено слідство та передано обвинувальні акти до Окружного суду у Вроцлаві.

«Найближче судове засідання, на якому буде розглянуто відеоматеріали справи, планується на 6 жовтня. Представники Генерального консульства України у Вроцлаві будуть присутні на цьому засіданні», - констатував Зварич.
У середу польське інтернет-видання Onet.pl оприлюднило відео з камер відеомоніторингу медвитверезника у Вроцлаві, на яких видно, як поліцейські та представники установи здійснювали тортури щодо українця, в результаті чого від отриманих травм він помер.
Як повідомляв Укрінформ, у Вроцлаві після затримання поліцією, перевезення до витверезника і побиття 30 липня 2021 року помер 25-річний Дмитро Никифоренко з Немирова Вінницької області. За даними відеомоніторингу, який дослідило видання Gazeta Wyborcza, польські поліцейські застосували до чоловіка неадекватну до ситуації фізичну силу, що і стало причиною його смерті.
Українські та польські активісти декілька разів пікетували управління поліції Нижньосілезького воєводства у Вроцлаві, вимагаючи справедливості, захисту і чесного розслідування справи щодо смерті Никифоренка.
Спочатку слідство у справі про смерть Никифоренка вела Окружна прокуратура міста Свідниця. Але згодом його було передано до Щеціна. У Національній прокуратурі Польщі агентству повідомили, що це зроблено для того, щоб уникнути звинувачень в можливій упередженості у ході слідства.
Загалом звинувачення було висунуто дев’ятьом особам. Поліцейським, які брали участь у затриманні і побитті українця, загрожує до 10 років ув’язнення, іншим особам – до п’яти років.