У державному університеті «Житомирська політехніка» відкрили Центр ветеранського розвитку, який став п’ятим у державі.

Про це повідомляє пресслужба Міністерства у справах ветеранів, передає Укрінформ.
«Якраз спроможності, які наразі нарощує «Житомирська політехніка», ті професії та навчальні спеціальності, які вони можуть надавати, є для ветеранів дуже потрібними, аби захисники і захисниці після повернення з війська могли здобуті на службі навички застосувати в мирному житті. Така колаборація військового досвіду з цивільним сформує потужний кейс розвитку для них у контексті подальшого працевлаштування та активності вже на економічному фронті відбудови держави»,- сказав перший заступник міністра у справах ветеранів України Олександр Порхун.

Як зазначається, Центр розташований у новому корпусі університету, обладнаний необхідною офісною технікою та меблями, де скрізь враховано вимоги інклюзивного доступу.
Університет облаштував Центр власним коштом та завдяки своїм ресурсним можливостям. Зокрема, обладнання для інклюзії закуплене у межах міжнародних проєктів і грантів. Також тут від 2016 року провели професійне навчання понад 700 учасників бойових дій і продовжують розвивати нові напрямки.

«Ми подали документи до штаб-квартири НАТО на створення кіберполігону на нашій базі. Очікуємо на відповідне обладнання, яке дасть змогу моделювати різні ситуації щодо подолання кіберзагроз. Плануємо для військових, які мають відповідну спеціальність та досвід, але можуть їх використовувати в галузі кіберзахисту інформації, кібербезпеки вже в цивільному секторі, організовувати такі курси. У нас відкрито сертифікований центр компанії «Cisco», що дозволяє здійснювати навчання ветеранів за цим напрямком. Ми вже проводили пробні заняття і побачили, що це працює. Також для ветеранів відкриваємо і споріднений напрям перекваліфікації – фахівець систем охорони, сигналізації та спостереження. А також підготовку спеціалістів з 3D-друку», - сказав ректор Державного університету «Житомирська політехніка» Віктор Євдокимов.

Крім того, планується навчати ветеранів іноземних мов, що відкриє перед ними значні спроможності в самореалізації та розвитку. Водночас триває розробка проєкту «Освіта упродовж життя», що стосується робітничих професій.
Центр ветеранського розвитку – це проєкт Мінветеранів на виконання плану заходів на 2023—2024 роки з реалізації Національної стратегії зі створення безбар’єрного простору на період до 2030 року, що реалізується за ініціативи першої леді України Олени Зеленської.
Фото: mva.gov.ua