Поліція Києва відкрила кримінальне провадження щодо перешкоджання роботі комісії Міністерства культури та інформаційної політики щодо інвентаризації майна Києво-Печерської лаври.

Про це у коментарі Укрінформу повідомила речниця поліції Києва Юлія Гірдвіліс.
«​​Відкрито кримінальне провадження за ст. 179 ККУ (Незаконне утримування, осквернення або знищення релігійних святинь – ред.)», - сказала речниця.
Як повідомлялося, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник «Києво-Печерська лавра» оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.
Дізнавачі поліції Києва повідомили про підозру священнослужителю за перешкоджання журналістській діяльності на території Києво-Печерської Лаври.