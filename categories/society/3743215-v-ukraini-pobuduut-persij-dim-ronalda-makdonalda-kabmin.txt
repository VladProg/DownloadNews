В Україні побудують перший Дім Рональда МакДональда, який буде розташований на території найбільшої дитячої лікарні в Україні – НДСЛ «Охматдит». Тут родини дітей, які проходять лікування, перебуватимуть безоплатно.

Як передає Укрінформ, про це повідомляє пресслужба КМУ.
“Уряд прийняв розпорядження «Про погодження укладення договору про спільну діяльність між Національною дитячою спеціалізованою лікарнею «ОХМАТДИТ» МОЗ України та Благодійною організацією «Фундація Дім Рональда МакДональда в Україні”». Відповідно до умов договору про спільну діяльність буде вдосконалено сімейно орієнтоване медичне обслуговування шляхом реалізації програми зі створення першого Дому Рональда МакДональда в Україні”, - йдеться в повідомленні.
Як зазначається, його збудують в Києві на території найбільшої дитячої лікарні в Україні – НДСЛ «Охматдит», де щорічно проходять лікування до 20 тис. дітей з усієї країни та здійснюється близько 10 тис. операцій. Відповідно до договору планується реконструкція зі збільшенням площі будівлі, яка зараз не використовується в лікувальному процесі, до 3 500 кв. м та створення до 50 кімнат, де родини дітей, які проходять лікування у лікарні, перебуватимуть безоплатно.
За словами міністра охорони здоров'я України Віктора Ляшка, спільний проєкт лікарні “Охматдит” та фундації “Дім Рональда МакДональда” в Україні – приклад тієї взаємодії медичної сфери та соціально відповідального бізнесу, якого наразі дуже потребує Україна.
“Для дітей, які лікуються від тяжких хвороб, дуже важливо, щоб близькі були поруч. Якщо лікування проходить далеко від дому, це додаткове навантаження для родини. Проєкт “Дім Рональда МакДональда” дає можливість сімʼї безоплатно проживати поруч під час перебування дитини в медичному закладі. Маю надію, що з часом проєкт буде розширений», – цитує Ляшка пресслужба.
Міністр наголосив, що батьки зможуть підтримати своїх дітей й долучитися до догляду за ними в період їх лікування, що матиме позитивний ефект для одужання маленьких пацієнтів.
У пресслужбі також зазначили, що надалі під час відновлення системи охорони здоровʼя після війни планується подальший розвиток сімейно орієнтованого підходу в медичному догляді за дітьми по всій країні.
Зазначимо, що проєкт став можливим, зокрема, завдяки здійсненню благодійних внесків щедрих донорів – фізичних та юридичних осіб, які підтримують розвиток і розширення діяльності фундації «Дім Рональда МакДональда в Україні».
Як повідомлялось раніше, наприкінці 2021 МОЗ разом із Міністерством економіки України, НДСЛ «Охматдит» та благодійною організацією «Фундація Дім Рональда МакДональда в Україні» підписали меморандум про взаєморозуміння для будівництва першого в країні Дому Рональда МакДональда.