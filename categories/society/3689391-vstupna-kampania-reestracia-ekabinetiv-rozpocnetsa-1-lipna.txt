Міністерство освіти та науки оприлюднило алгоритм подачі документів для вступу до закладів вищої освіти. Ключовим інструментом вступної кампанії залишаються електронні кабінети, реєстрація яких розпочнеться з 1 липня.

Про це повідомляється на сайті МОН, передає Укрінформ.
"Ключовий інструмент вступної кампанії 2023 року – особистий електронний кабінет вступника. Реєстрація особистих електронних кабінетів розпочинається 1 липня 2023 року на вебсайті за адресою. Особисті електронні кабінети вступників працюють до 30 листопада", - йдеться у повідомленні.
Під час реєстрації особистого електронного кабінету вступник має зазначити:

дані документа про освіту;
дані сертифіката НМТ або ЗНО;
дані документа, що посвідчує особу.

Також, як зазначають у МОН, заклади вищої освіти створюють консультаційні центри на базі приймальної комісії, де вступники можуть отримати допомогу під час реєстрації особистого електронного кабінету та подання заяв. Вступники можуть звернутися до консультаційного центру будь-якого закладу вищої освіти (ЗВО).
Якщо вступник має пільги, він повинен звернутися до одного із ЗВО та надати документи, що підтверджують право на спеціальні умови вступу.
В МОН наголошують, що у 2023 році збережені усі пільги та пільгові категорії, передбачені законами, зокрема для жителів тимчасово окупованих територій.

Вступники, які зареєстровані та перебувають на ТОТ, зможуть проходити усі процедури вступної кампанії дистанційно.
Застосування пільг для жителів особливо небезпечних територій (ОНТ) буде визначене у травні з урахуванням розвитку воєнно-політичної ситуації в Україні.
НМТ 2023 року відбудеться у формі комп’ютерного онлайн-тестування з трьох предметів:

два предмети з основного блоку (українська мова, математика);
один предмет із додаткового блоку (історія України, або іноземна мова, або біологія, або фізика, або хімія) за вибором вступника.

НМТ буде складатися вступником протягом одного дня, загальна тривалість тестування 180 хвилин, результати будуть відомі учаснику відразу після його закінчення.
Замість результатів НМТ 2023 року можна буде скористатися результатами НМТ 2022 року або ЗНО 2021 чи 2020 років.
Вступники зможуть подати до двадцяти заяв у сукупності за всіма джерелами фінансування та основами вступу, з яких не більше п’яти заяв на бюджет. Для спеціальностей 221 Стоматологія, 222 Медицина, 228 Педіатрія галузі знань 22 Охорона здоров’я конкурсний бал для вступу не може бути менше 150. Для спеціальностей галузей знань 08 Право, 28 Публічне управління та адміністрування, 29 Міжнародні відносини, спеціальності 226 Фармація, промислова фармація - 140 балів (120 балів для вступу на контракт).
Як повідомляв Укрінформ, Міністерство освіти та науки оприлюднило Порядки прийому на навчання для здобуття фахової передвищої та вищої освіти. Також МОН затвердило календарний план організації та проведення у 2023 році національного мультипредметного тесту (НМТ). Тестування проходитиме у дві сесії: основна: 5 червня – 23 червня; додаткова: 11–24 липня. Реєстрація для участі в Національному мультипредметному тесті розпочнеться 3 квітня і триватиме до 3 травня.