На війні загинув пластун і музикант Андрій Чепіль з позивним «Кріс».

Про це у Фейсбуці повідомляє «Пласт – український скаутинг», передає Укрінформ.
«Загинув, захищаючи Україну, Чепіль Андрій. Військовий, позивний «Кріс». Належав до Пласту з 2001 р. спільно зі старшим братом Віталієм і молодшим Орестом. Музикант. Саксофоніст та вокаліст. Проходив строкову службу у військовому оркестрі почесної варти при президентському полку. Учасник кавер гуртів «Frisson Band», «Smerichka». Трембітар в фолькрок-гурті «КОРАЛЛІ», - йдеться у повідомленні.
За інформацією пластуна Юрія Юзича, Андрій Чепіль свого часу очолював осередок «Студентського братства» в рідному Івано-Франківську та був учасником Революції Гідності.

«Брав участь у боях на Харківщині - кулеметником. Звільняв Ізюм і Купянськ. В «Маґурі» - головний сержант взводу, командир бойової машини (бредлі). Загинув 28 червня, лише тепер вдалося віднайти останки та ідентифікувати», - додав Юзич.
Зазначається, що Чепіля у березні 2022 року мобілізували до війська. Служив у 47-ій окремій механізованій бригаді «Маґура», брав участь у спеціалізованих військових навчаннях у Німеччині.
Восени 2021 р. одружився з музиканткою Богданою Кінаш.
Він загинув 28 червня поблизу села Роботине на Запорізькому напрямку ще з трьома побратимами під час виконання бойового завдання по штурму ворожої позиції.