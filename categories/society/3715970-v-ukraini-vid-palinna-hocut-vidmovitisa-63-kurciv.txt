В Україні 63,1% курців традиційних тютюнових виробів або кальяну хочуть відмовитися від куріння.

Такі результати всеукраїнського опитування ВООЗ та КМІС, які презентували під час пресконференції в Укрінформі.
"Серед теперішніх курців традиційних тютюнових виробів або кальяну майже дві третини - 63,1%, мають намір відмовитися від куріння в будь-який час. Але лише 7,1% сказали, що готові відмовитися від куріння вже найближчого місяця. А 16,4% сказали, що вони відчувають потребу у професійній допомозі в припиненні куріння", - сказала представниця Київського Міжнародного Інституту Соціології Вікторія Захожа.
Опитування показало, що 95,2% людей знають, що куріння призводить до серйозних проблем зі здоров'ям.
Крім того, 65,6% спостерігали інформацію, спрямовану проти вживання тютюну або нікотину. Натомість 37,8% спостерігали рекламу або іншу інформацію, спрямовану на стимулювання продажів тютюнових або нікотинових виробів.
Опитування проводилося з 4 до 12 квітня 2023 року методом телефонного інтерв'ю. Було опитано 2020 дорослих жителів України віком 18 років і старших. Застосовувалася випадкова вибірка номерів мобільних телефонів, згенерованих випадковим чином. Населення, що мешкає на тимчасово окупованих територіях, де не працюють українські оператори мобільного зв'язку, не брало участь в опитуванні.