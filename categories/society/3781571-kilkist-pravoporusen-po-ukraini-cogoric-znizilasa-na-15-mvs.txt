Міністр внутрішніх справ Ігор Клименко заявив, що кримінал по країні в цьому році у порівнянні з минулим роком знизився на 15%.

Про це він заявив в інтервʼю Українським Новинам, передає Укрінформ.
"Ми говоримо, що приблизно загальний кримінал знизився на 15%. Але, якщо говорити по видах кримінальних правопорушень, то ми можемо виділити тригерні злочини, які впливають на криміногенну ситуацію сьогодні і будуть впливати завтра", - сказав Клименко.
За його словами, передусім це шахрайство і домашнє насильство.
"Тут мається на увазі і адміністративні, і кримінальні правопорушення. Ми говоримо й про кібершахрайство", - зауважив міністр.
Клименко додав, що також фіксується збільшення повідомлень, повʼязаних із незаконним обігом наркотиків.
"Якщо до війни це були досить дорогі наркотики, недоступні для великої кількості населення, то сьогодні ми маємо проблему з дешевими наркотиками, які впливають на життя і здоров’я. Це повʼязано з тим, що раніше достатньо дорогі наркотики намагались провезти через всі кордони нашої держави, і були задіяні в цьому сили криміналу, то на сьогоднішній день кордони з РФ і Білорусією перекриті, тому ми переважно стикаємося з побутовим виготовленням наркотиків", - повідомив Клименко.
Як повідомлялось, в Україні за дев’ять місяців порушили понад 5 тисяч справ про домашнє насильство.