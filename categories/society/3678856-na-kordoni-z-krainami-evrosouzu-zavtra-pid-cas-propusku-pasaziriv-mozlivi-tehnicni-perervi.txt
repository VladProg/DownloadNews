У вівторок, 7 березня, на кордоні України з країнами Європейського Союзу можливі технічні перерви в процесі пропуску пасажирів.

Як передає Укрінформ, про це Державна прикордонна служба України повідомляє у Телеграмі.
«У країнах ЄС планується оновлення інформаційних систем, які використовуються у прикордонному контролі на зовнішніх кордонах», - ідеться в повідомленні.
У зв’язку з цим 7 березня з 8:00 до 22:00 можливі технічні перерви в процесі пропуску пасажирів на кордоні України з Польщею, Словаччиною та Угорщиною.
Громадян просять врахувати цю інформацію під час планування поїздки.
Як повідомляв Укрінформ, в Україну минулої доби, 5 березня, прибули 37 тисяч осіб, 33 тисячі з них - українці.