Фундація Темертеїв (Канада) вирішила спрямувати $1 мільйон на підтримку українців через Фундацію Олени Зеленської.

Про це дружина Президента України Олена Зеленська повідомила у Телеграмі, передає Укрінформ.
Перша леді зазначила, що Фундація Темертеїв рік тому однією з перших повірила у її новостворену Фундацію та долучилася до допомоги жителям деокупованих територій України, відбудови лікарень і шкіл. Завдяки пожертвам були придбані дорогі генератори для безперебійної роботи лікарень, закладів освіти й критичної інфраструктури трьох районів і 354 тисяч жителів Харківської області, речі першої необхідності для двох тисяч переселенців у 13 гуртожитках.
"Під час візиту до Канади мала приємність особисто подякувати засновникам Фундації Темертеїв Джеймсу та Луїзі Темертей, а також директору-розпоряднику Лії Темертей, головному виконавчому директору Майку Лорду та директорці українських ініціатив Фундації Темертеїв Христині Воллер за все, що вони роблять для України й українців.


Вдячна канадським благодійникам надзвичайно, адже вони вирішили спрямувати черговий благодійний внесок – $1 мільйон - на підтримку українців через мою Фундацію", - зазначила Зеленська.
Перша леді України поділилася зі співрозмовниками нинішніми завданнями своєї Фундації: "Напередодні холодів знову мусимо думати, як зігріти деокуповані території та соціальні заклади, зводимо замість зруйнованих нові будинки для прийомних багатодітних родин у межах проєкту «Адреса дитинства», опікуємося влаштуванням бомбосховищ у школах і переданням ноутбуків для дистанційного навчання вчителям та учням, відновлюємо операційні й повноцінну роботу зруйнованої окупантами Ізюмської лікарні".
Дружина Президента висловила сподівання, що новий внесок Фундації Темертеїв допоможе розвивати ці ініціативи на користь українців.
Вона назвала 81-річного Джеймса Темертея "одним із найбільших українських меценатів сучасності" та розповіла драматичну історію його сім’ї: "Він народився в родині "розкулачених" українців. Батько загинув у Сибіру, а порятунком для решти стала Канада, де Костянтин Ількович (нині Джеймс) здобув освіту й став успішним бізнесменом. Однак він не забув про українське коріння й батьківщину, щоб прийти їй на допомогу в найтяжчий час".
Зеленська додала: "Такі фундації та меценати, як Темертеї, зміцнюють віру в солідарність, підтримку й перемогу людяності краще за тисячі слів".
Як повідомлялося, 22 вересня Президент України Володимир Зеленський із дружиною прибув із неанонсованим візитом до Канади.
Фото: newpathway.ca