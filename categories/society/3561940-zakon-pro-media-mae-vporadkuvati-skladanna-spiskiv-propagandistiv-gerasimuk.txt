Передання Нацраді функцій щодо формування списків артистів з рф, що загрожують нацбезпеці, має на меті впровадження цивілізованого процесу їх складання.

Про це заявила голова Національної ради з питань телебачення і радіомовлення Ольга Герасим'юк під час телемарафону у контексті проєкту закону «Про медіа», передає кореспондент Укрінформу.
«З практики скажу, що ми постійно мали проблему з довільним внесенням і миттєвим вилученням із цих списків певних осіб. Тобто йдеться про певну хаотичність. Закон хоче впорядкувати цей процес, враховуючи механізми захисту прав людини. Він передбачає процедури, що дозволяють виявити пропагандистів, провести розслідування, довести юридично їх провину та пред’явити санкції. Напрацьоване СБУ не зникне - туди буде внесено цивілізований процес», - наголосила Герасим'юк.
За її словами, положення про формування списків може зникнути з медіазаконодавства, коли з’явиться відповідна «рамка» у Законі «Про санкції». Водночас вона підкреслила, що голосування вісьмома членами ради об'єктивніше, аніж затвердження кандидатур одноосібно.
Водночас, на думку голови Нацради, деякі положення документа, ухваленого у першому читанні, можуть зазнати змін. Зокрема, вона згадала про формулювання «заборона виключно позитивного висвітлення діяльності держави-агресорки».
«Я майже впевнена, що у другому читанні у формулюванні «виключно позитивної» слово «виключно» вилучать. Відповідно, Нацрада матиме ширші можливості для реагування «лагідну» пропаганду», - сказала Герасим'юк.
За її словами, точкові зміни також можуть стосуватися окреслення прав дитини в медіазаконодавстві, доступу до інформації людей із обмеженими можливостями.
Як повідомляв Укрінформ, Верховна Рада України ухвалила в першому читанні законопроєкт про медіа № 2693-д.