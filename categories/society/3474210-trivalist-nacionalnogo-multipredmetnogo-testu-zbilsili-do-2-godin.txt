Тривалість національного мультипредметного тесту збільшено до 120 хвилин.

Як передає Укрінформ, про це повідомив міністр освіти і науки Сергій Шкарлет у Телеграмі.
«Застороги педагогів, абітурієнтів і їхніх батьків, а також реальні статистичні дані проходження тестування переконали нас, що тривалість тесту необхідно продовжити до 120 хвилин. Я впевнений, що цей крок допоможе кожному вступити до омріяного закладу вищої освіти, показавши свій найвищий результат під час НМТ», - написав Шкарлет.
Водночас міністр нагадав, що 28 квітня було оприлюднено демонстраційний варіант НМТ, розроблений фахівцями Українського центру оцінювання якості освіти.
Він повідомив, що отриманий зворотний зв'язок від освітян і батьків засвідчив - «тест є змістовим, комплексним, неперевантаженим і стане дієвим інструментом відбору вступників до закладів вищої освіти в умовах повномасштабної війни». Утім, педагоги та батьки вступників одноголосно зазначили, що відведеного на виконання трьох блоків завдань часу (90 хвилин – ред.) замало.
«За моїм дорученням Український центр оцінювання якості освіти проаналізував перебіг демонстраційного тесту в онлайн-середовищі та відведений час на завдання. Комісія підтвердила, що певна частка учасників не встигає виконувати останні завдання тесту», - зазначив Шкарлет.
Як повідомляв Укрінформ, 26 квітня демонстраційний варіант національного мультипредметного тесту був оприлюднений на сайті Українського центру оцінювання якості освіти. Тож кожен вступник 2022 року мав можливість ознайомитися з варіантом НМТ перед його складанням.
Всі охочі могли завантажити представлений тест у форматі pdf, потренуватися виконувати завдання та навчитися розподіляти час. Тест також містив правильні відповіді, що дали можливість одразу перевірити себе. У МОН повідомили, що працюють над онлайн-версією пробного НМТ.