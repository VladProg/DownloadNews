Народна депутатка Ольга Стефанишина вважає, що друге читання проєкту закону №7457 про регулювання обігу рослин роду коноплі можливе у вересні цього року.

Про це вона сказала у програмі "Укрінформ: Вечірній стрім".

"Поки що ми передбачили три місяці на розробку підзаконних актів, коли все це буде затверджено, можна буде починати процес підготовки. Кілька тижнів зараз піде на те, щоб депутати готували поправки, після цього у нас буде низка консультацій, я хотіла б, щоб ми закликали і громадськість, і активних депутатів, щоб проговорили поправки. ... Думаю, десь на вересень ми могли б вийти з тим текстом, який влаштовував би більшість", - сказала Стефанишина.

Як зазначила народна депутатка, це не перша спроба парламенту і цього скликання, і минулого врегулювати питання використання препаратів на основі медичного канабісу в Україні. Два роки тому для ухвалення законопроекту її авторства не вистачило 40 голосів, також спроби врегулювати це питання робив і парламент минулого скликання, але тоді законопроект не дійшов до залу.
На думку Стефанишиної, необхідно прибрати поправку, яка з’явилася в тексті документу про квоти на імпорт сировини для виробництва таких ліків.
«Два моменти, на яких я хотіла б наголосити, перше поправка яка з’явилася вже після громадського обговорення цього тексту, яка каже про те, що Україна введе нульові квоти на імпорт сировини для виробництва таких ліків. Я вважаю , що це потрібно прибрати, тому що ця норма на якийсь час загальмує доступ - для мене цей закон все-таки про доступ. Друга поправка, про яку кажуть активісти, - є таке бажання в законі зобов’язати уряд в внести зміни в постанову Кабміну, яка переносить (препарати на основі медканабісу - ред.) зі списку заборонених речовин у список контрольованих речовин. Я думаю, уряд це мав би і так це зробити після голосування закону, тому що його треба імплементувати, але не зайвим буде зобов’язати це в законі до другого читання. І ми будемо про це також говорити», - сказала Стефанишина.
Вона зауважила, що ті зміни до постанови КМУ, які були ухвалені у квітні 2021 року , стосувалися лише кількох препаратів на основі канабісу, вартість яких була доволі високою - до 2 тис доларів.
Тоді, як сказала Стефанишина, ніхто з виробників не захотів реєструвати свої препарати на території України, оскільки такий документ, як постанова уряду, доволі легко може змінюватися.
"Для мене закон - це в першу чергу про доступ. І доступ не лише в тому, щоб дозволити використовувати, а про те, щоб фізично мати ці ліки. Тому що постанова дещо дозволила, а ліків немає. Тому дещо дивними видаються усі розмови про бізнес, вирощування. Що в цьому поганого, якщо Україна буде виробляти ці ліки", - сказала Ольга Стефанишина.
За її словами, наразі неможливо порахувати, скільки насправді людей будуть потребувати препаратів на основі медканабісу. До повномасштабного вторгнення в Україні було 2 млн людей з онкологічними хворобами, епілепсією, хворобою Паркінсона, Альцгеймера, які потенційно могли б потребувати таких препаратів.
Водночас, як додала вона, і медпрепарати на основі канабісу ж не є панацеєю, а лише одним з варіантів лікування.
З цією тезою погодився і лікар-нарколог, психіатр Владислав Сова.
"Ліки, які будуть вироблятися з канабісу - також не панацея, але я підтримую ту ситуацію, що українці повинні мати змогу вживати будь-які ліки, які мають ефект, у тому числі і ті, які вироблені з медичного канабісу," - сказав Владислав Сова.

Натомість, на думку фахівця, поки незрозуміло, яким чином буде регулюватися бізнес, який висловить бажання долучитися до вирощування медичних конопель, чи не призведе це до ще більших зловживань.
Водночас, на думку народної депутатки, в тому законопроєкті, який парламент схвалив в першому читанні, певні речі вже прописані.
"Я вважаю, що в законі навіть у тій редакції, яка сьогодні є, це (контроль - ред.) досить жорстко прописано. Ми говоримо про те, що кожен кущ, який буде вирощуватися, буде мати штрих-код, ... вони будуть вирощуватися в теплицях, ми будемо змушувати забезпечувати відеокамери, охорону і контроль правоохоронних органів. Це те, що ми можемо зробити на законодавчому рівні", - сказал Стефанишина.
За її словами, форми лікарських засобів будуть визначатися Міністерством охорони здоров'я.
Водночас, як вона наголосила, для того, щоб всі положення закону запрацювали на практиці, і виробництво ліків на основі медичного канабісу з'явилося і почало працювати, має пройти певний проміжок часу.
До того моменту, за словами Стефанишиної, для забезпечення пацієнтів необхідними препаратами цієї категорії буде дозволений їх імпорт.
"Ми відкриємо ринок для імпорту ліків, це вже зараз в цій версії закону є. Але ми приберемо квоти на імпорт сировини, щоб ліки вироблялися, це буде швидше, ніж вирощувати і виробляти", - сказала Стефанишина.
Як повідомляв Укрінформ, у четвер 13 липня Верховна Рада ухвалила в першому читанні законопроєкт №7457 "Про регулювання обігу рослин роду коноплі (Cannabis) в медичних, промислових цілях, науковій та науково-технічній діяльності для створення умов щодо розширення доступу пацієнтів до необхідного лікування онкологічних захворювань та посттравматичних стресових розладів, отриманих внаслідок війни".
Зокрема, пропонується діяльність із розроблення нових наркотичних засобів або психотропних речовин із медичного канабісу дозволити лише з метою їх застосування у медичних цілях або для наукової та науково-технічної діяльності. Заклади охорони здоров'я всіх форм власності та фізичні особи – підприємці, які мають ліцензію на провадження медичної практики, матимуть можливість купувати, перевозити, зберігати, відпускати, використовувати та знищувати наркотичних засобів. Відпуск таких ліків буде здійснюватися виключно за рецептом лікаря. Контролюватиме вирощування та обіг медичного канабісу Національна поліція України.