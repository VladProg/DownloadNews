Для здійснення планових щеплень переміщеним особам варто звернутися в найближчий медзаклад.

Про це повідомили на сайті МОЗ, передає Укрінформ.
Як зазначив головний санітарний лікар Ігор Кузін, щоби зробити планове щеплення, треба звернутися до найближчого закладу, що надає первинну медичну допомогу. Для цього не потрібно укладати декларацію з новим сімейним лікарем. Дані про щеплення будуть внесені до електронної системи охорони здоров'я (ЕСОЗ), але рекомендую також брати у лікаря довідку про проведені щеплення. Ця довідка приймається за кордоном. Щеплення, що входять до Національного календаря, можна отримати безоплатно.
Окремо головний санітарний лікар зазначив, що у зв’язку із війною росії проти нашої держави спостерігається зменшення рівня охоплення рутинними щепленнями як дітей, так і дорослих. Йдеться про майже всі щеплення Національного календаря, й у першу чергу про вакцинацію проти гепатиту В.
Він наголосив, що важливо отримати всі щеплення, а особливо, коли йдеться про дітей першого року життя. Це пов’язано з тим, що вони найбільш вразливі до інфекційних хвороб. Зокрема, у пологовому будинку необхідно одразу вакцинувати дитину від гепатиту В та туберкульозу. Також починаючи з 2-го місяця життя слід отримати вакцину проти поліомієліту. Для проведення рутинних щеплень вакцини у держави достатньо.
Також дорослим людям зараз варто подбати про вакцинацію проти дифтерії та правця. За словами Ігоря Кузіна, важливо пригадати, чи була людина щеплена упродовж останніх 10 років від дифтерії та правця. І якщо ні — зробити ревакцинацію. Особливо це стосується військових, призовників, територіальної оборони та ін. Також не забуваємо про вакцинацію проти вірусного гепатиту В для медичних працівників, особливо військових.
Як повідомляв Укрінформ, ВООЗ намагається забезпечити потреби українських лікарень у медикаментах і витратних матеріалах для травматології, які значно зросли після початку війни.