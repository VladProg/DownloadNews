Папа Римський Франциск під час зустрічі з делегацією Константинопольського патріархату згадав про розв'язану Росією війну проти України і наголосив на необхідності спільних зусиль у пошуку шляхів до миру.

Про це повідомляє Vatican News, передає Укрінформ
«Трагічна реальність цієї війни, якій, здається, немає кінця, вимагає від усіх нас спільних креативних зусиль, щоб уявляти і реалізовувати шляхи до миру, до справедливого і стабільного миру», – сказав понтифік.
Папа зауважив, що зустріч із делегацією Константинопольського патріархату, яка прибула до Рима на святкування з нагоди дня святих Петра і Павла, відбулася в «атмосфері різних тривог», включаючи тему миру, «особливо в стражденній Україні».
За його словами, війна Росії проти України «демонструє, що всі війни насправді є катастрофою». Франциск також згадав руйнування росіянами греблі Каховської ГЕС, після якої багато жителів південних регіонів України були змушені полишити домівки.
«Як Христові учні, ми не можемо змиритися з війною, але маємо обов’язок разом трудитися заради миру», – наголосив Папа.
Як повідомляв Укрінформ, дружини українських дипломатів на зустрічах із Вселенським Патріархом Варфоломієм у Стамбулі та Папою Римським Франциском у Ватикані закликали духовних лідерів сприяти визволенню українських полонених і припиненню ядерного тероризму та екоциду з боку Росії.
Фото: vaticannews.va