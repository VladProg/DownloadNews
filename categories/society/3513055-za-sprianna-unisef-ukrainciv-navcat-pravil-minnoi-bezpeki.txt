Фахівці Державної служби з надзвичайних ситуацій обговорили із командою Дитячого фонду ООН (ЮНІСЕФ) в Україні спільну роботу щодо інформування та навчання громадян правил мінної безпеки.

Як передає Укрінформ, про це ДСНС повідомляє у Фейсбуці.
«На сьогодні ДСНС і ЮНІСЕФ проводять спільну кампанію та розробляють продукти, що допомагають людям, особливо молодшому поколінню, розуміти всю небезпеку від вибухонебезпечних предметів, навчитись їх розпізнавати та правильно діяти», - ідеться у повідомленні.
Зазначається, що така робота проводиться у медіа, соціальних мережах, на об’єктах зовнішньої реклами та безпосередньо з дітьми під час спільних акцій.
Директор Департаменту запобігання надзвичайним ситуаціям ДСНС Олександр Чекригін подякував ЮНІСЕФ за допомогу та продуктивну діяльність.
«Результатом такої роботи має стати зменшення випадків травмування людей від боєприпасів та попередження інших надзвичайних ситуацій. Через дітей ми маємо навчити і дорослих правил безпеки», - заявив він.
Своєю чергою керівник проєктів із поведінкових змін ЮНІСЕФ Тетяна Казанжи презентувала нові ідеї щодо подальшої спільної роботи. Зокрема це проведення рятувальниками занять із дітьми у «Спільно Дитячих точках», таборах, де фахівці Служби порятунку можуть безпосередньо навчати молодь правил безпеки та відповідати на запитання.
Як повідомляв Укрінформ, станом на 21 червня піротехнічні підрозділи ДСНС виявили і знешкодили майже 140 тисяч вибухонебезпечних предметів, серед яких 1994 авіаційні бомби.