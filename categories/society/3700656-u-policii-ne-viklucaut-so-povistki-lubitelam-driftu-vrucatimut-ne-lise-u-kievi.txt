Повістки любителям швидкої їзди після столиці можуть вручати і в інших містах України.

Про це в ефірі телемарафону “Єдині новини” сказав перший заступник начальника Департаменту патрульної поліції Олексій Білошицький, відповідаючи на запитання, чи співпраця патрульних поліцейських з представниками військкомів у контексті видачі повісток стане постійною і чи вона розповсюдиться на інші українські міста, окрім Києва, передає кореспондент Укрінформу.
“Насправді я б не сказав, що вона необхідна постійно. Але в окремих випадках вона може дійсно застосовуватися, бо такі випадки (дрифт на дорогах — ред.), вони є показовими. Ми вже досить тривалий період часу реагували на ці акції і повідомлення громадян (щодо цього — ред.), ми попереджали і зверталися до учасників цих рухів щодо того, що зараз це робити недоречно і не на часі”, - зазначив він.
Білошицький поінформував про випадок, коли нещодавно у Києві кілька автомобілів приїхали у центр міста і дрифтували вулицями. За його словами, поліція під час реагування на це об'єднала зусилля з військкомами.
“Можливо, будуть у майбутньому (такі випадки — ред.), також будемо на них реагувати. І звісно, що не тільки у Києві це (спільне реагування поліції і військкомів на ці інциденти — ред.) може застосовуватися. Зі свого боку військкомати також були зацікавлені у перевірці цих документів і запрошенні цих осіб. Ми робили свою роботу, а вони — свою”, - зазначив Білошицький.
Як повідомлялося, Кабінет Міністрів вніс зміни до положення про територіальні центри комплектування та соціальної підтримки, дозволивши вручати військовозобов'язаним повістки незалежно від місця перебування на військовому обліку.