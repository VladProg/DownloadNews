У Національній спілці журналістів вважають, що під час повномасштабної війни неприпустимо скасовувати державне регулювання тарифів на поштову доставку українських газет.

Про це повідомив у Фейсбуці голова НСЖУ Сергій Томіленко, передає Укрінформ.
Він нагадав, що Міністерство розвитку громад, територій та інфраструктури спільно з АТ «Укрпошта» намагаються скасувати чинне державне регулювання тарифів на приймання та доставку періодичних друкованих видань за передплатою. Це передбачено відповідним проєктом наказу Міністерства, оприлюдненим 1 вересня. Водночас редакції українських газет уже отримують повідомлення від регіональних дирекцій Укрпошти про ймовірне істотне зростання поштових тарифів на передплату 2024 року.
У Національній спілці журналістів закликають не відмовлятися від існуючого урядового регулювання тарифів на доставку української преси, адже доступна вартість друкованих ЗМІ є особливо важливою в умовах війни. При цьому в НСЖУ закликають уряд пріоритетно відреагувати на критичну ситуацію, викликану масовим звільненням листонош у другому півріччі цього року. «На гарячу лінію Спілки журналістів з серпня надійшло майже 800 скарг від громадян, представників місцевої влади, листонош та видавців на масштабне закриття поштових відділень, звільнення листонош, недоставку преси і недоступ до поштових послуг», – заявив Томіленко.
За його словами, проєктом наказу Мінінфраструктури передбачається, що Укрпошта зможе самостійно, без погодження з урядом, без жодних державних експертиз переглядати тарифи на поштову доставку преси.
«Газетярі занепокоєні, що проєкт наказу лобіює винятково інтереси Укрпошти і, в умовах її фактично монопольного становища, може спричинити зловживання з боку цього акціонерного товариства. Збільшення вартості поштової доставки вітчизняних медіа спричинить збіднення і так неагатих людей. Воно також призведе до подальшого зниження тиражів друкованих медіа», – переконаний очільник НСЖУ. Особливо критичною ситуація з недоступом до української преси є на прифронтових територіях, де газети часто є єдиним джерелом масової інформації, додав він.
«Державне регулювання тарифів на приймання та доставку періодичних друкованих видань за передплатою є одним із елементів урядового контролю за діями поштового оператора і визнанням того, що вартість поштової доставки має бути доступною для українців. Практика останніх років показує, що уряд постійно підтримував пропозиції Укрпошти щодо тарифів, і вони постійно зростали. Але процедура цього зростання дозволяла друкованим виданням прогнозувати свою роботу і зберігати відносну фінансову стабільність. Натомість надання Укрпошті можливості самостійно встановлювати тарифи поставить друковані видання, які й так на сьогодні є заручниками проблем із поштовою доставкою (спричинених, зокрема, масовим звільненням листонош), на межу повного знищення», – наголосив Томіленко.
Він зауважив, що запропонований проєкт скасування тарифів на поштову доставку періодичної преси наразі проходить громадське обговорення. Національна спілка журналістів вже передала свої висновки Федерації профспілок України та пропонує не погоджувати проєкт наказу, запропонувати Міністерству розвитку громад, територій та інфраструктури продовжити термін дії попереднього наказу на 2024 рік і створити робочу групу з представників міністерства, Укрпошти, Національної спілки журналістів, Федерації профспілок України для напрацювання проєктів законодавчих актів щодо передплати та доставки друкованих медіа.
Укрінформ намагається отримати коментар Міністерства розвитку громад, територій та інфраструктури і Укрпошти щодо цієї ситуації.
Як повідомлялося, згідно з дослідженням НСЖУ, в кожній четвертій редакції на прифронтових та деокупованих територіях над створенням газети працює одна-дві людини, доходи редакцій впали майже на дві третини. Середній розмір зарплати (там, де вона взагалі виплачується) – 8 тис. грн.