Результати національного мультипредметного тестування мають бути спочатку опрацьовані Українським центром оцінювання якості освіти, згодом вони з'являться у кабінетах вступників.

Про це повідомляє Міністерство освіти та науки, передає Укрінформ.
"Результати тестування спершу мають бути опрацьовані Українським центром оцінювання якості освіти. Після цього дані з бази УЦОЯО мають бути передані в Єдину державну електронну базу з питань освіти, адже саме інформація з ЄДЕБО відображається в електронних кабінетах. Встановлення результатів і передача між базами потребує часу", - йдеться у повідомленні.
Зазначається, що фахівці УЦОЯО та ДП «Інфоресурс» (технічний адміністратор ЄДЕБО) роблять усе можливе, аби прискорити цей процес. Він може тривати близько тижня (від дня складання конкретним учасником НМТ).
Як повідомляв Укрінформ, 29 липня стартував прийом заяв на вступ до закладів вищої освіти на основі повної загальної середньої освіти.