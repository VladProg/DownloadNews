Кабінет міністрів дозволив у разі нагальної потреби чи за надзвичайних ситуацій ввозити з-за кордону донорську кров та її компоненти.

Як повідомляє Міністерство охорони здоров'я, відповідне рішення було ухвалено на засіданні уряду, передає Укрінформ.
"Ухвалена сьогодні постанова — це превентивний документ на випадок загострення ситуації або виникнення надзвичайних обставин. Він передбачає можливість застосування механізму, який дозволяє уникнути випадків дефіциту крові. Вживаємо всіх заходів, аби за будь-яких умов система працювала безперебійно», — зазначив міністр охорони здоров’я Віктор Ляшко.
Зазначається, що з початку війни потреба в донорській крові та її компонентах в Україні зросла на понад 40%. Збільшення інтенсивності бойових дій на фронті, щоденні обстріли ворогом мирних міст призводять до суттєвого зростання потреб крові, яка критично необхідна для порятунку військових та цивільних українців.
Наразі держава на 100% забезпечена донорською кров’ю завдяки регулярним донаціям небайдужих українців. Однак медична система має бути готовою до будь-яких надзвичайних ситуацій та терористичних актів рф.
Ухвалена постанова «Про затвердження Порядку ввезення на територію України донорської крові та компонентів крові на період дії воєнного стану або при виникненні надзвичайних ситуацій» передбачає, що у разі виникнення потреби кров та її компоненти можуть заводитися в Україну з-за кордону. Це дозволить в критичні моменти уникнути можливого дефіциту донорської крові та компонентів.
У МОЗ наголошують, що рішення уряду дозволить ввозити кров та компоненти крові з-за кордону виключно на період воєнного стану або ж у разі виникнення надзвичайних ситуацій.
Кров та компоненти постачатимуться в Україну як гуманітарна допомога. Відповідальними за її отримання визначено Український центр трансплант-координації, який виконує функції Національного трансфузіологічного центру.
Як повідомляв Укрінформ, МОЗ України оприлюднило потребу у групах крові регіональних центрів крові. Зокрема, Центри крові Київа, Вінниці, Рівного, Дніпра та Одеси мають потребу у всіх групах крові.