Медичними потягами Укрзалізниці, запущеними за підтримки незалежної міжнародної медичної організації Medecins Sans Frontieres (MSF), за пів року курсування перевезено 1800 людей.

Як передає Укрінформ, про це повідомляє пресслужба УЗ у Телеграмі.

«Станом на 12 вересня медичними поїздами виконано 50 рейсів, насамперед з Донбасу. Вагони медпоїздів оснащені дефібриляторами, УЗД та іншою сучасною апаратурою, а також мають повноцінні палати і повний спектр необхідних медикаментів», - йдеться в повідомленні.


Зазначається, що вагони Укрзалізниці для евакуації цивільних поранених, хворих, вагітних та дітей з особливими потребами з-під лінії вогню були вперше запущені на початку березня за сприяння міжнародної організації «Лікарі без кордонів» та Міністерства охорони здоров'я України.
Як повідомлялося, з серпня розпочалася обов’язкова евакуація з Донеччини. В регіоні до осінньо-зимового періоду має залишитися не більше 235 тис. осіб, задіяних у процесі оборони й підтримки роботи критичної інфраструктури, усі інші – повинні евакуюватися.


Фото: Укрзалізниця