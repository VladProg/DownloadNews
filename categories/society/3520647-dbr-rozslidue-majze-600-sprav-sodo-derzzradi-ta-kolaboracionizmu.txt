Державне бюро розслідувань (ДБР) наразі розслідує майже 600 кримінальних проваджень щодо державної зради та колабораціонізму.

Про це в ефірі всеукраїнського телемарафону поінформувала радниця з комунікацій Державного бюро розслідувань Тетяна Сапьян, передає кореспондент Укрінформу.
«З початку активних бойових дій, з 24 лютого, ДБР розслідує загалом по колабораціонізму і держзраді майже 600 кримінальних проваджень. Із них понад 440 - це держзрада, 140 – це колабораціонізм», - сказала радниця з комунікацій ДБР.
Відповідаючи на питання щодо тих осіб, які втекли за кордон, у тому числі і щодо проросійського блогера Анатолія Шарія, вона зазначила, що процеси, які здійснюють щодо них українські правоохоронці – дуже непрості та складні, відзначивши, що наразі не варто вимагати швидких результатів.
«Будь-який резонанс, або сумніви у тому, що наші правоохоронні структури, наприклад, недостатньо працюють, або недостатньо докладають зусиль, або не розуміють самих процесів – вони шкодять. Тут, мені здається, поки не буде остаточного рішення і офіційного оголошення результату, не потрібно ставити коней поперед воза», - уточнила Сапьян.
За її словами, у цьому напрямку проводиться дуже велика робота і працюють найкращі спеціалісти. «Коли будуть уже результати – тоді будемо їх обговорювати», - поінформувала вона.
Також вона заявила, що на місці зрадників, зокрема, тих, хто втік, або перебуває на тимчасово непідконтрольних Києву територіях, не сильно розраховувала б на те, що їх «пронесе», бо Україна поверне контроль над усіма територіями, і тоді цим особам навряд чи вдасться сховатися від правосуддя.
Як повідомлялося, 23 червня у ДБР поінформували, що відкрили 530 проваджень про держзраду та колабораціонізм.