російські військові злочинці на тимчасово захоплених територіях України перейшли до лінгвоциду - витіснення української мови з усіх сфер суспільного життя.

Про це сказав Уповноважений із захисту державної мови Тарас Кремінь в ефірі загальнонаціонального марафону, передає Укрінформ.
“Це вилучення або спалення книжок, перепідготовка педагогічних працівників, нав’язування шкільних програм відповідно до російського освітнього законодавства. Це проведення так званих уроків миру, де вже 1 вересня розповідали про "денацифікацію", про те, що України "не існує" та багато інших російських наративів. Це - злочини проти громадян України!", - зазначив Кремінь.
За його словами, явище лінгвоциду охопило не лише освіту, а й сфери культури, телебачення і радіомовлення, інформації для загального ознайомлення (заміна вивісок), друкованих ЗМІ тощо.
"Ми зібрали велику кількість матеріалів. Всі вони узагальнені та передані до міжнародних правозахисних організацій і правоохоронних органів, до Уповноваженого у справах Європейського суду з прав людини, Уповноваженого Верховної Ради України з прав людини", - наголосив Кремінь.
Він висловив переконання, що зібрані матеріали долучать до міжнародного позову проти російської федерації.
Уповноважений також звернувся до громадян визволених ЗСУ сіл, міст і містечок з проханням надсилати матеріали про відомі факти лінгвоциду на тимчасово захоплених територіях до них та до правоохоронних органів. Адже що більше буде доказів скоєних злочинів, то сильнішою буде позиція України в міжнародних судах.