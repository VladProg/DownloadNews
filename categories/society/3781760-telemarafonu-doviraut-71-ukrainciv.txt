Серед опитаних українців 71% мають високий рівень довіри до телемарафону «Єдині новини» та вважають за потрібне продовжувати його трансляцію.

Про це йдеться в дослідженні «Українські медіа, ставлення та довіра у 2023 році», передає Укрінформ.
Згідно з результатами опитування, про телемарафон «Єдині новини» обізнані 80% респондентів, 45% обізнаних - його щотижневі глядачі, ще 10 % - переглядають його кілька разів на місяць.
Водночас глядачі телемарафону зазначили, що мають високий рівень довіри до новин, що в ньому надаються (71%), а також схвально відзиваються щодо оперативності (74%) та достовірності інформації (66%) та рівня аналізу подій (72%).
Глядачі позитивно ставляться до телемарафону та довіряють йому з наступних причин: це офіційне джерело інформації, здійснюються прямі включення з місця подій, інформація подається стисло та конкретно, до ефіру запрошуються різні експерти, є можливість отримувати новини 24/7, регулярно змінюються ведучі та ТБ канали, новини уніфіковані та відсутній вплив власників каналів на висвітлювання подій, телемарафон підіймає дух українців та об'єднує суспільство.
Інформується також, що 65% глядачів телемарафону вважають за потрібне продовжувати його трансляцію (42% - до завершення війти, 23% - не тільки до закінчення війни, а і надалі).
Дослідження «Українські медіа, ставлення та довіра у 2023 році» проведено дослідницькою компанією InMind на замовлення міжнародної неприбуткової організації Internews, що реалізує «Медійну програму в Україні» за фінансової підтримки Агентства США з міжнародного розвитку (USAID).
Було використано метод особистого інтерв’ю. Цільовою аудиторією опитування були чоловіки та жінки віком від 18 до 65 років. Загальна вибірка склала 3250 осіб, а репрезентативна частина - 1534 особи.