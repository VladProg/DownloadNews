За минулий тиждень в Україні зареєстровано майже 37 тисяч нових випадків коронавірусної хвороби.

Про це на брифінгу у понеділок повідомив заступник міністра охорони здоров'я, головний державний санітарний лікар Ігор Кузін, передає кореспондент Укрінформу.
"Захворюваність на COVID-19 очікувано зростає і за минулий тиждень було виявлено майже 37 тисяч випадків захворювання, це на 50% більше, ніж ми реєстрували тижнем раніше, тоді було 24 тис. випадків",- сказав Кузін.
Також, за його словами, за останній тиждень на 48% зросла кількість проведених тестувань на COVID-19 - як ПЛР-тестів, так і швидких тестів на первинній ланці. Зокрема, за минулий тиждень було зроблено 139 тис досліджень.
Він додав що динаміка зростання захворюваності на коронавірусну хворобу реєструється з липня.
Окрім цього, як повідомив Кузін, очікувано зростає і кількість госпіталізованих пацієнтів. За минулий тиждень до лікарень потрапили майже 6 300 людей, тижнем раніше – 4 734 осіб.
Як повідомлялося, Міністерство охорони здоров’я розподілило у регіони 124 608 упаковок препарату від коронавірусної хвороби «Паксловід», отримані як гуманітарна допомога.