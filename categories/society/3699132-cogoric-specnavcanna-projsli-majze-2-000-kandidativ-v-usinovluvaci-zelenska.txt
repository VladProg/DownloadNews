Дружина Президента Олена Зеленська повідомила, що цього року спеціальне навчання пройшли 1945 кандидатів в усиновлювачі та ще 1 017 кандидатів в опікуни.

Про це йдеться в дописі першої леді у Телеграмі, передає Укрінформ.

“Українці хочуть бути батьками, хочуть створювати родини й піклуватися про них. Попри війну та її випробування спеціальне навчання за цей рік пройшли 1 945 кандидатів в усиновлювачі та ще 1 017 кандидатів в опікуни. А з-поміж прийомних батьків і батьків-вихователів 2 574 пройшли курс підвищення виховного потенціалу”, - зазначила Зеленська.
Вона наголосила, що один із пріоритетів України – перехід до сімейних форм виховання.
“Держава прагне дати родину кожній дитині. Ця реформа важлива для України не лише тому, що є одним із зобов’язань перед ЄС. Передусім це моральне завдання, якщо хочемо мати здорове суспільство”, - підкреслила дружина Президента.
Зеленська зауважила, що Україна веде боротьбу за родинне виховання у таких умовах, за яких цього не робила ще жодна країна: під час ворожого вторгнення.
“ДБСТ (дитячі будинки сімейного типу - ред.) масово втрачають житло, їм особливо важко переїжджати й шукати нове місце. Але треба розуміти: таких родин в Україні сотні, як і за кордоном, де вони опинилися через вимушену міграцію. Ось чому нам потрібна інформаційна й дієва підтримка всіх країн Європи”, - підкреслила Зеленська.
Вона поінформувала, що концепцію реформи сімейного виховання та план роботи її проєктного офісу обговорили на зустрічі з міністеркою соціальної політики Оксаною Жолнович і делегацією Європейського Союзу, до якої увійшли віцепрезидентка Європейської комісії Дубравка Шуїца, міністерка соціальних служб Швеції Камілла Вальтерссон Грьонвалль та віцеспікерка Європейського парламенту, координаторка з питань прав дитини Ева Божена Копач.
“Держави ЄС визнали потребу в захисті прав дітей ключовою. Україна вдячна за це, але водночас це не лише наша проблема. Порушення прав створює поганий прецедент для всього світу. Якщо страждають діти однієї країни, у небезпеці дитинство як явище”, - підкреслила Зеленська.
Як повідомлялося, станом на ранок 21 квітня 2023 року більше ніж 1 418 дітей постраждали в Україні внаслідок повномасштабної збройної агресії рф. За офіційною інформацією ювенальних прокурорів, 470 дітей загинули та понад 948 отримали поранення різного ступеню тяжкості.
Фото: Олена Зеленська, Facebook