Єврокомісар з питань охорони здоров’я Стелла Кіріакідес та міністр охорони здоров’я України Віктор Ляшко відвідали медичні заклади Львова та підписали Угоду між Україною та Європейським Союзом про участь України у програмі ЕU4Health.

Про це повідомляє кореспондент Укрінформу.
«Сьогодні ми зробили чергову історичну подію для України – підписали угоду ЕU4Health, яка дозволяє системі охорони здоров’я України інтегруватися в європейський простір. Ми своєю працею та відданістю показали, що ми є європейцями і в нас європейські цінності. І Європа сьогодні вчергове показала, що вважає нас своєю родиною», - сказав очільник МОЗ.
Він додав, що Україна буде намагатися використати цю можливість для найкращого розвитку наших закладів охорони здоров’я: подальшого розвитку трансплантації, для впровадження інновацій, наукових розробок, інвестицій у сфери виробництва лікарських засобів, медичних виробів, в тому числі протезування. А також для створення нових центрів реконструктивної хірургії, реабілітації, які повинні допомогти всім, хто постраждав від країни-терориста.

За словами єврокомісара з питань охорони здоров’я, підписання цієї угоди – це ще один крок для поглиблення партнерства між Європейським Союзом і Україною.
«Це дозволяє Україні брати участь в проєктах у сфері фінансування системи охорони здоров'я. Це ще один сигнал підтримки України і українського народу. Бо ваша система охорони здоров'я – всі лікарі, медсестри, пацієнти - перебувають під неймовірним тиском із самого початку війни. І завдяки цьому договору про асоціацію ми маємо надію, що Україна якнайшвидше матиме доступ до європейських механізмів лікування. Для того, щоб реагувати на термінові виклики, а також провести реконструкцію на довготривалу перспективу», - сказала Кіріакідес.

Єврокомісар додала, що ЄС вже від початку повномасштабного вторгнення провів через пакет «Європейської солідарності» 800 українських пацієнтів. У процесі створення також три медичні хаби у сусідніх країнах для того, щоб можна було більше пацієнтів евакуювати на лікування до Європи.
Крім того, додала єврокомісар, уже виділяються кошти на психологічну підтримку українців, які постраждали внаслідок російської агресії, і ЄС планує продовжити цю допомогу і надалі.
Угоду між Україною та Європейським Союзом про участь України у програмі ЕU4Health підписали в Першому територіальному медоб’єднанні Львова, на базі якого планується створення Національного реабілітаційного центру «Незламні». Окрім цієї лікарні, Ляшко та Кіріакідес відвідали Львівський обласний клінічний перинатальний центр та Західноукраїнський спеціалізований дитячий медичний центр.

Як повідомляв Укрінформ, бюджет програми ЕU4Health на 6 років становить 5,3 млрд євро. Отримувати фінансування на проєкти, покращення охорони здоров’я можуть органи державної влади, неурядові організації, малий та середній бізнес. Участь України у цій програмі - це ще один приклад того, як європейська інтеграція України буде покращувати якість життя громадян через доступ до відповідних фондів ЄС.
Фото: пресслужба ЛОДА