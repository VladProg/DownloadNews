Понад 70% українців довіряють рішенням у судових справах, які приймають присяжні.

Про це заявив провідний науковий співробітник Інституту соціології Національної академії наук доктор соціологічних наук Максим Паращевін на презентації в Укрінформі результатів дослідження «Як удосконалити територіальну організацію судової влади в Україні, аби подолати бар’єри у доступі до правосуддя, спричинені війною?».


“Більш як 70% сказали, що вони довіряють тим рішенням, які приймають присяжні у процесі. Серед них 11% сказали, що цілком довіряють, а 60% - переважно довіряють. Це показник загального ставлення, орієнтації, і воно доволі непогане”, - зазначив Паращевін.

За його словами, збільшення частки судових справ, рішення у яких приймають присяжні, також підтримали більш як 70% опитаних, не підтримали 20%. "Відповідно, ми бачимо, що певна готовність, певні орієнтації на такого роду зміни вони в суспільстві є”, - пояснив соціолог.
Водночас він зауважив, що ці орієнтації є загальними і не пов’язані з глибокою обізнаністю громадян у цьому питанні.

В учасників опитування також цікавилися ставленням до запровадження мирових суддів, які обираються громадою і яким передається частина судових повноважень у розгляді дрібних справ.
“Я б оцінив ставлення як достатньо позитивне, адже 25% опитаних сказали, що вони точно будуть звертатися (до мирових суддів - ред.), а 61% - в принципі теоретично за певних умов”, - сказав Паращевін.
За його словами, переважна більшість опитаних (73%) висловили готовність брати участь у процесі вибору таких суддів.
“Це не факт, що 73% підуть на вибори, але це показник загальної налаштованості. Водночас варто відзначити, що таке позитивне сприйняття мирових суддів поєднується з досить високими вимогами до них”, - зауважив соціолог.
За його словами, 71% респондентів вважають, що мирові судді повинні мати вищу юридичну освіту, а 55% переконані, що це мають бути люди з бездоганною репутацією.
Опитування проводилося з 17 серпня по 1 вересня, було опитано 2 103 особи.
Соціологічне дослідження проведено в межах проєкту «Громадянське суспільство для післявоєнного відновлення України та готовності до ЄС», який реалізується консорціумом з шести організацій.
В рамках проєкту громадська організація також розробила критерії та сценарії судової карти України на підставі проведених досліджень наявних бар’єрів доступу до правосуддя в Україні, суспільної думки щодо можливостей захисту прав та інтересів громадян, а також відповідного міжнародного досвіду.