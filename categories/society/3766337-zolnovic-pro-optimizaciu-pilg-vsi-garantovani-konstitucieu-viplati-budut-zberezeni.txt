Система соціальних виплат в Україні потребує оптимізації і осучаснення, водночас всі гарантовані державою виплати будуть збережені.

Про це в інтерв’ю виданню УП.Життя повідомила міністр соціальної політики України Оксана Жолнович, передає Укрінформ.
«Ми розпочали складну розмову про те, якою має бути нова соціальна політика в Україні. Сьогодні економічна стійкість є такою ж важливою, як і достатня кількість зброї на передовій. Разом з тим, не йдеться про позбавлення пільг та виплат. Все, що гарантовано в Конституції, зберігається. Сьогодні ми говоримо про те, щоб оптимізувати ці виплати», - сказала Жолнович.
За її словами, наразі в Україні сума видатків на соціальну сферу, а це в основному виплати, є більшою, ніж на охорону здоров’я, освіту і розвиток бізнесу та інновації.
Жолнович зауважила, що потрібно змінити систему обрахування соціальних виплат, зробивши із кількох різних – одну, проте суттєву. Також у певних випадках замість виплат потрібно запровадити послугу – дати людині можливість опанувати новий фах, працевлаштуватися, адаптуватися до нової роботи, облаштувати її житло.
«Бо якщо людина постраждала від насильства, виплата не допоможе, якщо в людини алкогольна залежність, виплата нашкодить, а не допоможе. Якщо молодий ветеран отримав поранення, йому потрібна якнайшвидша реабілітація і поновлення функціонування. Скрізь є виплати, і у нас вони будуть, їх не приберуть. Питання в тому, що це не основний інструмент підтримки. Основний інструмент – послуга, якої в нас нема і її треба розвивати», - зазначила міністр.
Як повідомлялося, в Україні видатки на соціальну сферу 2024 року будуть збільшені на 25 млрд грн – до 470 млрд грн.