Результати додаткової сесії національного мультипредметного тестування від сьогодні розміщені на інформаційних сторінках учасників тесту, а також у Єдиній державній електронній базі з питань освіти.

Як передає Укрінформ, про це міністр освіти і науки Сергій Шкарлет повідомив у Телеграмі.
Він нагадав, що 17–18 серпня відбулася додаткова сесія НМТ, у якій взяли участь 21 тисяча 814 вступників, з них 2 тисячі 891 особа складала тестування за кордоном.
Під час додаткової сесії тестування можна було пройти в 26 країнах світу: Австрії, Бельгії, Болгарії, Великій Британії, Греції, Грузії, Данії, Естонії, Канаді, Латвії, Литві, Люксембурзі, Молдові, Німеччині, Польщі, Португалії, Словаччині, Словенії, США, Туреччині, Угорщині, Фінляндії, Франції, Хорватії, Чехії та Швейцарії.
Протягом двох днів тестування працювали 315 тимчасових екзаменаційних центрів, з яких 38 були відкриті за кордоном.
Шкарет повідомив, що майбутні студенти вже можуть подавати документи для вступу.
Як повідомляв Укрінформ, 10 серпня в Міністерстві освіти і науки поінформували, що майже 6 тисяч учасників основної сесії національного мультипредметного тесту набрали по 200 балів з математики.