Міністр культури та інформаційної політики Олександр Ткаченко обговорив з послом Японії в Україні Кунінорі Мацудою співпрацю в медіасфері.

Як передає Укрінформ, про це повідомляє пресслужба МКІП.

«Підтримка такої потужної країни, як Японія, країни з багатою та давньою культурою, сильними державотворчими традиціями та економікою, є для нас надзвичайно важливою. Ми намітили напрями поглиблення співпраці як в культурній, так і в інформаційній сфері. Дякую пану послу за дуже конструктивну розмову, розуміння ситуації та готовність плідно співпрацювати», – сказав Ткаченко.

Зазначається, що сторони обговорили:

посилення співпраці між Україною та Японією в медіасфері;
розширення присутності японських медіа в Україні;
можливості трансляції українських телеканалів в Японії, завдяки яким жителі країни дізнаватимуться правдиву та неупереджену інформацію про ситуацію в Україні;
питання культурного обміну між країнами на рівні інституцій, колективів, митців, культурних менеджерів та інших спеціалістів сфери культури.


Крім того, під час зустрічі йшлося про допомогу Україні в консервації та реставрації об'єктів культурної спадщини, що постраждали внаслідок російської військової агресії; пошуку способів підтримки Українського культурного фонду та Українського інституту книги; спільних дій в посиленні інформаційного фронту в боротьбі проти російської пропаганди та дезінформації.

Як повідомлялося, Ткаченко провів зустріч з першим віцеспікером Рійгікогу Естонії Хелір-Валдором Сеедером та послом Естонської Республіки в Україні Каймо Кууском, під час якої обговорили боротьбу з російською пропагандою.
Фото: МКІП