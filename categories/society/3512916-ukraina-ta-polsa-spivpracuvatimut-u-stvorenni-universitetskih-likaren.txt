Під час візиту до Республіки Польща українська делегація на чолі з міністром охорони здоров’я Віктором Ляшком домовилася про співпрацю в напрямку створення багатопрофільних університетських лікарень та симуляційних центрів при кожному з медичних університетів у межах програми з відновлення України.

Як передає Укрінформ, про це Міністерство охорони здоров'я повідомляє у Фейсбуці.
"Процес створення університетських клінік та лікарень в Україні є незворотнім. Адже, функціонування клінік — це стратегія розвитку для вищої медичної освіти, її майбутнє", — наголосив очільник МОЗ.


Ляшко підкреслив, що університет не може успішно розвиватися та готувати конкурентних фахівців, не маючи власної клінічної бази для навчання. "У нашому баченні, університетська клініка — це насамперед потужна, велика і багатопрофільна лікарня, що створює можливості для навчання та досліджень", — додав він.
Як повідомляв Укрінформ, раніше Міністерство охорони здоров’я підтримало передання клінічної лікарні Львівської залізниці під управління Львівського національного медичного університету імені Данила Галицького для створення на її базі університетської клініки.