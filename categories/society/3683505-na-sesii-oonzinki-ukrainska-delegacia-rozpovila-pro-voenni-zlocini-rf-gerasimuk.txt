Українська делегація, яка взяла участь у 67-й сесії «ООН-Жінки», розповіла про воєнні злочини росії проти жінок і дітей на тимчасово захоплених територіях.

Як передає власний кореспондент Укрінформу в Нью-Йорку, сесія, що тривала два тижні, завершується у п’ятницю, 17 березня.
До української делегації, очолюваної віцепрем'єром з питань європейської та євроатлантичної інтеграції Ольгою Стефанішиною, увійшли урядовці, народні депутати, представники громадських організацій, військовослужбовиці, а також колишні військовополонені Ірина Довгань, Анна Олсен і Людмила Гусейнова.
Як розповіла Укрінформові голова Національної ради України з питань телебачення і радіомовлення Ольга Герасим’юк, колишні бранки прибули до США зі спеціальною місією: «Вони приїхали, щоб не лише свідчити про тортури, яких зазнали в полоні, а й закликати світ до порятунку тих, хто роками лишаються в підвалах катів. І щоби російські бандити були притягнуті до відповідальності».
Цьогорічна сесія «ООН-Жінки» присвячена посиленню ролі жінок засобами діджиталізації.
«Ми живемо в епоху, коли цифрові технології несуть, з одного боку, великі ризики, бо можуть слугувати поширенню дезінформації, мови ненависті, становити загрози життю, а з другого – це велика сила для жінок, – зазначила Герасим’юк. – Особлива тема – забезпечення цією силою жінок-мігранток, яких сьогодні мільйони і які мають бути озброєні інформацією про свої права, можливості та захист».
За її словами, Україна провела низку заходів, презентацій, демонстрацій документального матеріалу в рамках сесії, зокрема щодо сексуального насильства, викрадення дітей з окупованих територій та інших воєнних злочинів рф, а також поділилася цінним досвідом у діджиталізації всіх сфер суспільного життя.
«Головним завданням української делегації було донести до всіх нашу проблематику, смисли нашої боротьби, поділитися нашим баченням і досвідом, здобути для України нових прихильників, оскільки ООН – це майданчик для діалогів, це перспектива розширення проукраїнської коаліції», – пояснила Герасим’юк.
Для України важливо співпрацювати, знаходити спільні шляхи та поділяти проблеми з країнами Африки, Азії, Південної Америки, додала вона.
Голова Нацради зауважила, що країни Африки нині також активно цікавляться Україною.
«Під час обговорення проблем доступу жінок до технологій одна з африканських країн – Малаві – привезла на сесію двох юних школярок, які продемонстрували унікальні знання у цій сфері, – розповіла Герасим’юк. – Я підійшла висловити своє захоплення дітям та їхнім учителям і запросити до Києва – познайомитися з нашими досягненнями в розвитку цифровізації. Почувши, що я з України, вони дружно вигукнули: «Слава Україні!» Це було зворушливо й цінно».
Нагадаємо, «ООН-Жінки» – провідний орган, створений рішенням Генеральної Асамблеї у 2010 році. що координує роботу системи ООН у питанні гендерної рівності,
Як повідомляв Укрінформ, цього року Україна головує у виконавчій раді структури «ООН-Жінки».