Порятунок поранених у госпіталі на «Азовсталі» тримався на самовіддачі медиків госпіталю і нестандартних рішеннях, адже брак медикаментів був від самого початку.

Про це сказала в ефірі телемарафону “Єдині новини” медик-доброволець із Тернопільщини Катерина “Пташка” Поліщук, визволена з полону, передає кореспондент Укрінформу.
Вона розповіла, що потрапила до Маріуполя, оскільки була неподалік на ротації.
“Я дуже люблю Маріуполь. Я завжди туди приїжджала. Це прекрасне місто з цікавою атмосферою - вона не така, як захід, не така, як центр, але вона прекрасна. І я побачила полігон, я побачила пекло, я побачила тисячі зруйнованих доль, я побачила геноцид, знущання. Це складно назвати війною взагалі. Те, що зробили з цим прекрасним містом - зробили просто братською могилою”, - сказала Поліщук.
Щодо своєї роботи з пораненими вона зазначила, що завжди намагалася зберігати спокій, хоча дещо робила вперше в житті.
“Я робила вигляд, що все по плану, що все так, як і має бути, що “я сто разів так робила, не переживай”, а робила багато чого перший раз. Не було нічого… Ситуація від самого початку була критична, тому що були обстріляні цивільні лікарні, були обстріляні госпіталі, і коли вже згодом ми переїхали на Азовсталь - ось історія мого доброго друга з “Вікіпедії”, йому просто перелили кров в якусь пляшку і за рахунок того врятували життя. І таких сотні хлопців, яких рятували на ентузіазмі і бажанні до життя, на неймовірній самовіддачі медиків шпиталю. Я була бойовим медиком - я в основному їм привозила роботу. Я вклоняюсь доземно їхньому подвигу. Вони оперували нон-стопом по декілька діб без сну та відпочинку, їжі теж не було”, - розповіла Поліщук.
Вона зазначила, що на Азовсталі були сотні поранених. На запитання ведучих, чи були знеболювальні, Поліщук відповіла, що витримувати допомагала жага до життя.
“Там насправді були унікальні випадки, які, мабуть, не для цивільних людей, не для ефіру. Звичайні люди не готові до таких історій. Насправді, доводилося багато імпровізувати, ми робили все, щоб врятувати хлопців, щоб протягнути максимально до довгоочікуваної “великої землі”, як ми жартували”, - сказала “Пташка”.
Вона подякувала українцям за підтримку, яку наразі отримує.
“Я не сприймаю це на свій рахунок, всю цю любов, тепло, я сприймаю це на рахунок всіх захисників Маріуполя, всіх захисників України. Тому приймаю з вдячністю. Це дуже багато любові, уваги, але я розумію, що це для всіх”, - сказала медик.
Як повідомляв Укрінформ, з минулої осені Катерина Поліщук була дoбрoвoльцем-медикoм батальйoну «Гoспітальєри» у Дoнецькій oбласті.
19 травня разoм з іншими медиками і військoвoслужбoвцями ЗСУ, викoнуючи наказ кoмандування, «Пташка» вийшла з завoду «Азoвсталь» і пoтрапила у пoлoн.
21 вересня з російського полону визволили 215 захисників України, зокрема й Катерину Поліщук.