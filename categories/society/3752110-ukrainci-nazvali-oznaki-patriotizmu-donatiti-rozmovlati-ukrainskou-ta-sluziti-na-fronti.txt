Більшість українців вважають, що ознаки патріотизму – це донатити і волонтерити, розмовляти українською мовою, служити на фронті, а також залишатися, працювати і вести бізнес під час війни в Україні.

Як передає Укрінформ, про це свідчать результати соціологічного дослідження до Дня Незалежності «Уявлення про патріотизм та майбутнє України», яке провела Соціологічна група Рейтинг 16-20 серпня 2023 року.
«У питанні, що вважають ознаками патріотизму, більшість опитаних обрали варіанти донатити і волонтерити (46%) та розмовляти українською мовою (45%). Близько третини віднесли до патріотизму служити на фронті, залишатися, працювати і вести бізнес під час війни в Україні, більше чверті – цікавитися історією України. Купувати українські товари, споживати український контент, займатися громадською діяльністю обрали 9-14% опитаних. Ходити в українську церкву – 6%, знати слова гімну – 4%, носити українську символіку – 3%», – йдеться у повідомленні.

Опитані, які проживають зараз в Україні, частіше обирали залишатися, працювати і вести бізнес під час війни. Біженці за кордоном навпаки відносно частіше обирали варіанти донатити і волонтерити, цікавитися історією України, займатися громадською діяльністю, споживати українські товари і контент. Спілкування українською є однаково патріотичним як для опитаних в Україні, так і для біженців за кордоном.
Для наймолодших патріотизм відносно частіше проявляється в тому, щоб донатити і волонтерити, служити на фронті, цікавитися історією України та займатися громадською діяльністю. Для середнього віку такою ознакою є працювати і вести бізнес в Україні, для найстарших – залишатися в Україні. Жінки частіше вбачають патріотизм у донатах та волонтерстві, спілкуванні українською, чоловіки – у службі на фронті та перебуванні в Україні. Цікаво, що україномовні респонденти частіше відзначають як ознаку патріотизму спілкування українською, тоді як російськомовні – працювати і вести бізнес в Україні.

Опитування проводилося методом CAWI (Computer Assisted Web Interviewing). Анонімне онлайн-інтерв’ю було проведене Соціологічною групою Рейтинг на платформі Rating Online. Вибірка випадкова, респонденти отримували запрошення через месенджери та соціальні мережі.

Структура масиву відображає структуру населення України станом на початок 2022 року (згідно з актуальними даними Державної служби статистики України). Вибіркова сукупність становить 6050 респондентів, у т.ч.: 700 респондентів – внутрішньо переміщені особи, які на даний момент перебувають на території України; 750 респондентів – біженці з України, які перебувають за кордоном. Помилка репрезентативності дослідження з довірчою імовірністю 0,95 для усього масиву даних становить не більше 1,5%; для підмасивів (ВПО та біженці) – не більше 4%.