Правоохоронці повідомили про ще одну підозру російському олігарху, заступнику голови Державної думи РФ, який в ефірі російського телебачення виправдовував збройну агресію проти України

Як передає Укрінформ, про це повідомляє Офіс генерального прокурора.
За процесуального керівництва Офісу генпрокурора повідомлено про підозру російському олігарху - заступнику голови держдуми Російської Федерації у виправдовуванні, визнанні правомірною збройної агресії РФ проти України (ч. 3 ст. 436-2 Кримінального кодексу України).
За даними слідства, підозрюваний виступав в ефірі російського телебачення, яке шляхом просування пропагандистських стратегій намагається чинити деструктивний інформаційний вплив на суспільство РФ та інших країн в контексті збройної агресії проти України.

На запитання російського пропагандиста щодо факторів розвитку тимчасово захоплених РФ частин суверенної території України, а саме Донецької та Херсонської областей, заступник голови Держдуми РФ відповів, що ці області є економічною територією, які Росія повинна не спонсорувати, а розвивати і використовувати у власних економічних цілях.
Такими діями підозрюваний здійснив виправдування та визнання правомірною збройної агресії РФ проти України та захоплення частини території України.

За інформацією Державного бюро розслідувань, йдеться про заступника голови Держдуми РФ Олександра Бабакова.
Раніше ДБР повідомило про підозру Бабакову за те, що він проголосував за ряд федеральних законів щодо включення Запорізької області та Херсонської області, разом зі Снігурівським та Олександрівським районами Миколаївської області, до складу РФ.
Результатом умисних дій російського депутата є численні людські жертви серед українських військовослужбовців та мирного населення, пошкодження і знищення об’єктів цивільної, критичної та військової інфраструктури в Україні.
У ході досудового розслідування, розпочатого за ч. 3 ст. 110 Кимінального кодексу України (посягання на територіальну цілісність і недоторканність України), Бабакову повідомлено про підозру.
Санкція статті передбачає покарання у вигляді довічного позбавлення волі з конфіскацією майна.

Як повідомляв Укрінформ, Служба безпеки України зібрала беззаперечні докази вини ще 91 депутата Держдуми РФ, які сприяли розв’язанню повномасштабної війни проти України - 18 із них засуджено до 15 років позбавлення волі, стосовно інших 73 російських депутатів – обвинувальні акти скеровано до суду.