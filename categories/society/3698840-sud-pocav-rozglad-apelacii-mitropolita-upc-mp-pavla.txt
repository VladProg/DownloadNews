Київський апеляційний суд розпочав розгляд скарги намісника Києво-Печерської лаври Павла (Лебедя) щодо обрання йому запобіжного заходу у вигляді цілодобово домашнього арешту із зобов'язанням носити електронний засіб контролю.

Як повідомляє кореспондент Укрінформу, клопотання розглядає колегія суддів під головуванням Тетяни Росік.
У залі суду присутні намісник Києво-Печерської лаври, його адвокати і прокурор.

Сторона захисту просить суд скасувати ухвалу Шевченківської райсуду, оскільки, на її думку, "обвинуваченням не було надано об'єктивних фактів, які б свідчили про причетність до вчинення кримінальних правопорушень, а відтак це ставить під сумнів обґрунтованість висунутої підозри".






Київський апеляційний суд розпочав розгляд скарги намісника Києво-Печерської лаври на обраний йому запобіжний захід / Фото: Павло Багмут, Укрінформ




















































Захист також апелює до того, що на засіданні у Шевченківському райсуді були відсутні потерпілі, а також було порушено територіальну підсудність, оскільки юридична адреса Служби безпеки - у Печерському районі Києва, а запобіжний захід обирався Шевченківським райсудом.
Крім того, адвокат Олег Поваляєв заявив, що цілодобовий домашній арешт порушує право його підзахисного проводити богослужіння. Захисник також сказав, що в ухвалі Шевченківської райсуду неправильно вказане прізвище його підзахисного, а це означає, що запобіжний захід обрано іншій особі. У зв'язку з цим сторона захисту просить скасувати ухвалу Шевченківського райсуду.
Своєю чергою прокурор просить суд відмовити у задоволенні клопотання сторони захисту.
Як повідомляв Укрінформ, 1 квітня Шевченківський райсуд Києва обрав наміснику Києво-Печерської лаври митрополиту Української православної церкви (московського патріархату) Павлу (Лебедю) запобіжний захід у вигляді цілодобового домашнього арешту.
Служба безпеки України повідомила йому про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
Раніше суд відмовив у забезпеченні позову УПЦ (МП) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Міністерство культури та інформаційної політики розпочало інвентаризацію майна Києво-Печерської лаври.