Українці найбільше довіряють Збройним силам України, Державній службі з надзвичайних ситуацій, Державній прикордонній службі, добровольчим військовим формуванням і Президенту.

Про це свідчать результати соціологічного опитування, яке презентував під час пресконференції “Довіра до держави: як зберегти національну єдність заради перемоги” в Укрінформі виконавчий директор Фонду «Демократичні ініціативи» імені Ілька Кучеріва Петро Бурковський.
“Попри випробування війни і всі труднощі, довіра українців до державних інституцій зростає. Найбільше за останній рік зросла довіра до інституцій, які займаються захистом і здійснюють оборону держави від російської навали, і до Президента України”, - сказав він.
Згідно з опитуванням, ЗСУ довіряють 91% респондентів, ДСНС - 82%, Національній гвардії - 81%, волонтерським організаціям - 77%, Державній прикордонній службі - 74%, добровольчим загонам - 73%, Президенту України - 71%.
“Коли ми подивилися, що формує таку високу довіру до влади, то побачили цікаву закономірність:серед респондентів, які абсолютно довіряють Президенту, — практично ті самі люди, які вболівають за перемогу України у війні з росією, тобто довіра до влади формується унаслідок здатності державних структур боротися з російською агресією”, - прокоментував результати опитування Борковський.
Водночас опитування засвідчило найменшу довіру до партій. Зокрема, 55% респондентів не довіряють політичним силам. Також 46% опитаних не довіряють судовій системі, ще 46% - чиновникам, 37% - комерційним банкам та 19% - Верховній Раді.
Загальнонаціональне дослідження проводилося Фондом «Демократичні ініціативи» імені Ілька Кучеріва із Соціологічною службою Центру Разумкова 5-12 серпня методом особистого інтерв’ю у всіх регіонах України, окрім окупованих територій. Усього опитали 2024 респонденти. Похибка дослідження не перевищує 2,3%.