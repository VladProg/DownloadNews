Державна прикордонна служба України випускатиме за кордон знятих з військового обліку чоловіків після вивчення всіх необхідних документів.

Як передає Укрінформ, про це йдеться на сторінці Держприкордонслужби у Фейсбуці.
«Остаточне рішення буде прийматися в пункті пропуску представниками Державної прикордонної служби України за результатами вивчення всіх документів та з’ясування усіх обставин та фактів», - зазначили у ДПСУ.
Відповідно до Закону України «Про мобілізаційну підготовку та мобілізацію», виїзд дозволений чоловікам, якщо вони у встановленому порядку оформили інвалідність або зняті з військового обліку на підставі рішення ВЛК про непридатність до військової служби із виключенням з військового обліку.
«Чоловіки, які мають документи з територіальних центрів комплектування та соціальної підтримки (ТЦК та СП) з відміткою/записом «знятий з військового обліку» – ця відмітка/запис не підтверджує ані інвалідність, ані непридатність до військової служби у воєнний час за станом здоров’я», – додали у ДПСУ, уточнивши, що придатні до служби у воєнний час не можуть перетинати кордон.
Як повідомляв Укрінформ, від дня запровадження воєнного стану за спробу незаконного перетину кордону працівники Держприкордонслужби затримали близько 6,4 тис. військовозобов’язаних чоловіків.
Фото: ДПСУ