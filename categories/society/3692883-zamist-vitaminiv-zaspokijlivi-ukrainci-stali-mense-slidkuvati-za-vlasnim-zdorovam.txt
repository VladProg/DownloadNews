Після початку повномасштабного вторгнення майже половина українців стали менше піклуватися про себе та своє здоров'я.

Як передає Укрінформ, про це свідчать дані дослідження, яке провела фармкомпанія «Дарниця» спільно з Gradus Research до Всесвітнього дня здоров’я, яке відзначається 7 квітня.
“Після початку великої війни 49% українців стали менше піклуватися про себе. Серед основних причин: високий рівень стресу та тривоги, нестача коштів та сил”, - йдеться в дослідженні.

Зазначається, що найбільше ця тенденція характерна для вікової групи 25-34 років – 55% респондентів цього віку декларують, що почали менше звертати увагу на здоров’я.
86% українців стверджують, що після початку великої війни часто відчувають стрес, знервованість та пригнічення. Найбільше страждають від стресу жінки (88%), а також вікова група 55-60 років (91%).
Основні тенденції такі: українці почали значно менше займатися спортом та стежити за здоровим харчуванням, відклали планові обстеження, а також зменшили вживання вітамінів, а натомість почали пити заспокійливі.

Для аудиторії молодих людей (18-24 років) характерні трохи інші тенденції. Лише 39% почали менше піклуватися про своє здоров’я, тоді як 28% – навпаки приділяють цьому більше уваги з моменту повномасштабного вторгнення. Серед молоді менше респондентів декларують, що відчувають постійне пригнічення та стрес (78%).
Крім того, 55% респондентів заявляють, що їх тривалість сну зменшилася, а у 75% при цьому погіршилася також і якість сну. Серед основних проблем називають часте прокидання серед ночі, надокучливі жахіття та відсутність відчуття відпочинку після сну. Найгірше сплять жінки та вікова група 45-60 років.
Також 21% має тривалість сну більше ніж 8 годин, тоді як в загальному по всім віковим групам тільки 9% можуть похвалитися таким довгим сном. Якість сну погіршилася лише у 48% молоді.
Опитування проводилось у період 21-22 березня 2023 року. У дослідженні взяли участь 1005 українців - жінки та чоловіки віком від 18 до 60 років, що проживають у містах з населенням понад 50 тисяч. Дослідження не проводилось на території Херсонської, Донецької та Луганської областей. Метод опитування - інтерв'ю.
Як повідомляв Укрінформ, більш ніж половина українців оцінюють свій психологічний стан як середній, понад 70% відчувають стрес і знервованість, найголовніша причина — російська агресія.