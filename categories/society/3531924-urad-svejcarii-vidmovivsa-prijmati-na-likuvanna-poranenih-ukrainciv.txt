Федеральний уряд Швейцарії виступив проти прийому на лікування у швейцарських клініках поранених військовослужбовців Збройних Сил України, а також поранених під час війни цивільних осіб.

Про це повідомляє Укрінформ із посиланням на SwissInfo.
Зазначається, що з проханням до Швейцарії прийняти поранених українських військових звернулася структура НАТО під назвою Євроатлантичний координаційний центр реагування на стихійні лиха, який координує на міжнародному рівні евакуацію з України поранених військовослужбовців ЗСУ. У травні 2022 року деякі кантони Швейцарії висловили готовність приймати у себе на лікування поранених бійців ЗСУ, але пізніше зіштовхнулися з протидією з боку федерального уряду.
"За три тижні федеральна влада прийняла рішення, і воно було негативним: МЗС відмовило НАТО в прийомі поранених військовослужбовців ЗСУ в Швейцарії, посилаючись на юридичні та практичні причини", - йдеться у повідомленні.
Основні заперечення полягали в тому, що згода прийняти у себе поранених бійців однією зі сторін збройного конфлікту суперечила б нейтральному статусу Швейцарії і що Женевські конвенції та Гаазька угода 1907 року вимагають від нейтральних держав гарантувати інтернування поранених солдатів, які брали участь у бойових діях. Тобто, такі військовослужбовці не змогли б надалі брати участь у військових операціях після одужання.
При цьому швейцарська сторона відмовилася навіть приймати на лікування поранених у ході війни цивільних осіб. "Щодо поранених цивільних осіб, то уряд Швейцарії дотримується думки, що відрізнити цивільних від військовослужбовців практично неможливо з огляду на те, що зараз багато людей в Україні беруть до рук зброю, щоб захистити свою країну. Натомість Швейцарія воліє допомагати пораненим, спрямовуючи гуманітарну допомогу безпосередньо до цивільних лікувальних закладів України", - йдеться у повідомленні.
Як повідомлялося, уряд Швейцарії раніше відмовив у проханнях, що надійшли з Німеччини та Данії, дозволити реекспорт в Україну боєприпасів і бойових машин піхоти швейцарського виробництва.
Фото: pixabay