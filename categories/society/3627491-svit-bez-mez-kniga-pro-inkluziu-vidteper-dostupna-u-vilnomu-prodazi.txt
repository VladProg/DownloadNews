Книга «Світ без меж» відтепер доступна у вільному продажі, а також онлайн.

Як передає Укрінформ, про це дружина Президента Олена Зеленська повідомила у Телеграмі.
«Як пояснити дитині, чому людина пересувається на кріслі колісному? Чому хтось чує завдяки спеціальним пристроям у вухах, як у шпигунів? Уявіть, яким відкриттям для малюків буде те, що є люди, які розмовляють руками, а є ті, хто читає пальцями?», - зазначила перша леді.
Анастасія Степула у книзі «Світ без меж» пише, що «Коли йдеться про дружбу, любов і взаємодопомогу, немає значення - говорить людина словами чи показує картинки, ходить ногами чи на кріслі колісному, читає буквар очима чи пальцями, чує музику чи тільки здогадується про неї».
У суботу, 3 грудня, у світі відзначали день людей з інвалідністю, й на часі нагадати про цю книгу. «Торік у цей день ми її презентували, а згодом вона потрапила до бібліотек у школи - 20 тисяч примірників. Щоб допомогти педагогам коректно відповідати на дитячі питання про безбар‘єрність», - заявила Зеленська.
Вона також зазначила, що відтепер книга доступна у вільному продажі, а також онлайн.
«Озброюйтесь відповідями на питання, що можуть здатися вам складними для пояснення дитині. Щоб змалечку вона росла у світі, в якому ні для кого справді немає меж», - додала перша леді.
Як повідомляв Укрінформ, 14 грудня 2021 року Олена Зеленська взяла участь у презентації книги «Світ без меж», яка розповідає про різноманіття та рівність, толерантне спілкування, коли у слові проявляється повага, а кожного приймають таким, як він є.