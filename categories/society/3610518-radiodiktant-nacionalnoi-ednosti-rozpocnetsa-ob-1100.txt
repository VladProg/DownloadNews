У середу, 9 листопада, у День української писемності відбудеться ХIІ Радіодиктант національної єдності.

Як передає Укрінформ, про це ідеться на сторінці Радіодиктанту у Фейсбуці.
Диктант розпочнеться об 11:00 за київським часом.
Авторкою тексту цьогорічного диктанту є українська письменниця та режисерка, членкиня Українського ПЕН Ірина Цілик, а читатиме його народна артистка, Герой України Ада Роговцева.
До методичної роботи над Радіодиктантом вже традиційно долучиться мовознавиця, докторка філологічних наук Лариса Масенко.
Радіодиктант звучатиме по всій країні на хвилях Українського радіо та радіо Культура. Водночас флешмоб укотре вийде за межі суто радіоформату: він наживо транслюватиметься на телеканалах і діджитал-платформах Суспільного мовлення.
Написання Радіодиктанту-2022 адаптовано до умов воєнного часу. У різних країнах будуть облаштовані студії для написання диктанту для вимушених переселенців та українців, які живуть за кордоном. Також уже традиційно Радіодиктант писатиме антарктична експедиція на станції «Академік Вернадський».
Надіслати свою роботу для перевірки можна так:
паперовий лист (Київ, Хрещатик, 26, 01001). Важливо, щоб гриф дати надсилання був не пізніше ніж 10 листопада;
фото/скан написаного текстк (у форматі .jpg, .png, .jpeg, .tiff, .pdf). Текст треба надіслати до 11:00 10 листопада на rd@suspilne.media або через електронну форму для отримання робіт. Її оприлюднять на сайті ukr.radio 9 листопада.
Детальніше про умови написання Радіодиктанту – за посиланням: https://corp.suspilne.media/newsdetails/5419.