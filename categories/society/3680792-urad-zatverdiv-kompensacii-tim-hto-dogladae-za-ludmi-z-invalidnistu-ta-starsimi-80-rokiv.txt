Кабінет Міністрів встановив механізм використання коштів, які спрямовуються на щомісячну компенсаційну виплату непрацюючим українцям, які доглядають за особою з інвалідністю І групи, а також за особою, яка досягла 80-річного віку.

Про це повідомив в Телеграмі постійний представник Кабміну у Верховній Раді Тарас Мельничук, передає Укрінформ.
«Внесено зміни до Порядку використання коштів державного бюджету для забезпечення соціального захисту громадян, які потрапили у складні життєві обставини. Порядок доповнено положенням, яким передбачено спрямування бюджетних коштів на виплату щомісячної компенсаційної виплати непрацюючій працездатній особі, яка доглядає за особою з інвалідністю І групи, а також за особою, яка досягла 80-річного віку, відповідно до постанови КМУ від 20.03.2019 № 233 «Деякі питання державної допомоги окремим категоріям громадян», - йдеться в повідомленні.
Згідно із пояснювальною запискою до документа, компенсація фінансуватиметься за рахунок коштів, передбачених за бюджетною програмою «Соціальний захист громадян, які потрапили в складні життєві обставини».
Зокрема, на забезпечення зазначеної компенсації в бюджеті передбачено 34 211,8 тис. грн.
Як повідомлялося, Кабінет Міністрів визначив напрями використання коштів гуманітарного рахунку, відкритого Мінсоцполітики у Нацбанку. Зокрема, Мінсоцополітики спрямовуватиме отримані на рахунок кошти на забезпечення дітей, громадян, учасників бойових дій, які постраждали внаслідок військової агресії рф, допоміжними засобами реабілітації.