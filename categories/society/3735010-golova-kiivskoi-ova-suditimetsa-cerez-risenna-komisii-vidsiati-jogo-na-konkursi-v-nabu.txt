Начальник Київської обласної військової адміністрації Руслан Кравченко збирається подати позов до суду стосовно визнання його недоброчесним під час конкурсного відбору на посаду директора Національного антикорупціцного бюро.

Про це він заявив в інтерв'ю Укрінформу.
“Готую позов до суду, яким добиватимуся визнання рішення комісії щодо моєї недоброчесності незаконним”, - сказав Кравченко.
Крім того, він висловив впевненість, що доведе це.
“Я розбираю всі аргументи про мою недоброчесність. Багато хто запитує мене, чи хочу я скасувати в разі мого виграшу в суді рішення конкурсної комісії про призначення голови НАБУ. В жодному разі. Комісія прийняла рішення, уряд схвалив його, я його поважаю. У позові чітко формулюю: я не маю наміру оскаржувати результати проведеного конкурсу. Йдеться лише про визнання мене “недоброчесним". Рішення Комісії необґрунтоване. Крапка", - наголосив голова КОВА.
Кравченко додав, що кожна людина має право на захист своєї честі, гідності та ділової репутації, і він буде захищатися відповідно до закону.
Як повідомляв Укрінформ, наприкінці 2022 року стартував конкурс на посаду директора НАБУ. На конкурс подалися 78 кандидатів, з яких допустили 74 претенденти.
З 29 та 30 грудня 2022 року відбулося анонімне тестування на знання законодавства.
17 січня комісія з проведення конкурсу за результатами тестування загальних здібностей відсіяла 28 кандидатів. До наступного раунду пройшли 22 претенденти.
25 лютого комісія допустила до співбесід щодо відповідності критерію компетентності 11 кандидатів.
Конкурсна комісія з обрання директора Національного антикорупційного бюро після проведення співбесід на доброчесність з 11 претендентами на посаду відібрала три кандидатури.
Повноваження попереднього директора НАБУ Артема Ситника закінчилися 16 квітня 2022 року.
Кабінет Міністрів на позачерговому засіданні призначив директором Національного антикорупційного бюро Семена Кривоноса.