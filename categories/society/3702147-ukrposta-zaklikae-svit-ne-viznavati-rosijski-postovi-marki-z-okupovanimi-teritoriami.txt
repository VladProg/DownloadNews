АТ «Укрпошта» звернулося до Всесвітнього поштового союзу із проханням вжити негайних заходів щодо протидії випуску поштою росії поштових марок з тимчасово окупованими українськими територіями.

Як передає Укрінформ, про це відповідне звернення посол України в Швейцарії Ірина Венедіктова передала голові ВПС Масахіко Мєтокі у четвер, 27 квітня, повідомляє Укрпошта.
«Зважаючи на продовження росією практики здійснення поштових випусків, у яких «легітимізується» військове захоплення територій суверенної держави, що є грубим порушенням норм міжнародного права та регламентів ВПС, закликаємо Всесвітній поштовий союз невідкладно відреагувати на дії російської федерації, з метою недопущення легітимізації та повторного здійснення росією незаконних випусків, які порушують територіальний суверенітет України" - йдеться в ноті.
Зокрема, Укрпошта просить ВПС не реєструвати в системі нумерації ВАРФ поштові марки росії, присвячені тимчасово окупованим українським територіям, та усі наступні поштові марки росії як країни-агресора.
Укрпошта закликає також керівництво ВПС направити до поштових адміністрацій-членів Всесвітнього поштового союзу циркулярний лист із закликом вважати недійсними поштові марки росії «россия. регионы. донецкая народная республика. запорожская область. луганская народная республика. херсонская область» та відповідно не приймати до обробки оплачену цими поштовими марками письмову кореспонденцію.
Як повідомлялося, в 2014 році пошта росії випустила марки, пов’язані з тимчасово окупованими територіями Автономної Республіки Крим та міста Севастополя. Тоді Всесвітній поштовий союз на прохання України розповсюдив циркулярний лист № 136/2014 "Україна – Заява стосовно випуску поштових марок", у якому було викладено позицію Укрпошти відносно несумісності з положеннями Конвенції ВПС випуску російською федерацією таких поштових марок, і пропозицією щодо невизнання таких марок з боку країн-членів ВПС.
У 2022 році Укрпошта вже зверталася до ВПС та країн-членів з проханням запровадити санкції проти росії у сфері філателії. У травні минулого року ВПС достроково усунув від головування в комісії "Митниця".