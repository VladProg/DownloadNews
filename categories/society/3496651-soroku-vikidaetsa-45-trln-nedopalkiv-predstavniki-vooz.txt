Виробники повинні відповідати за збір і утилізацію тютюнових відходів і електронних сигарет, адже щороку викидається 4,5трильйона недопалків.

Про це говорили в Укрінформі на пресконференції «Всесвітній день без тютюну: турбота про здоровʼя – твій вклад у перемогу» представники ВООЗ в Україні Андрій Скіпальський та Олександр Коваль.
«Всесвітній день без тютюну запроваджений Всесвітньою організацією охорони здоров’я з метою привернути увагу до проблем, які створює паління для здоров’я населення. Але слід наголосити, який значний негативний вплив здійснює виробництво, споживання та утилізація тютюну та тютюнових виробів на довкілля нашої планети. Було обраховано: виробництво тютюнових призводить до викидів 64 мільйонів тон вуглецю щороку. Не утилізується і викидається в довкілля 4,5 трильйонів недопалків, які є джерелом і токсинів, і канцерогенів. Виробництво тютюну впливає також на зміни клімату в 3-4 рази більше, ніж виробництво продуктів харчування. Тому ми закликаємо відмовлятись від тютюну, поширювати інформацію про його шкідливість, а також вимагаємо впровадження додаткового контролю над виробництвом тютюну, введення екологічного податку для таких виробництв», - сказав представник ВООЗ в Україні. Андрій Скіпальський.
Він назвав значним прогресом ухвалення в Україні антитютюнового закону №1978 щодо охорони здоров’я населення від шкідливого впливу тютюну, який є потужним інструментом допомогти людям відмовитися від куріння, а також не починати курити молодим людям.
Член правління ГС «Мережа українських сортувальних ініціатив» і теж представник ВООЗ в Україні Олександр Коваль також акцентував увагу на екологічному компоненті боротьби проти паління.
«Щоб виготовити одну цигарку треба витратити близько 4 літрів води, втрачаємо ліси і поля під тютюн. Ніякої користі людству це не дає, крім заробітків для компаній виробників тютюну. А через трильйони недопалків утворюється щороку величезна купа токсичного сміття в нашій землі і в океані. Зараз стають популярними електронні сигарети. Це електронні прилади з батарейками, які взагалі треба утилізувати окремо. Але ж у нас їх викидають на звалища, що ще більше забруднює довкілля», - зазначив Коваль.
Він наголосив, що виробнику важливо продати сигарети і забути, а інші всі проблеми ніби не його. А між тим, виробник повинен відповідати за збір і утилізацію недопалків і батарейок, а не активісти мають бігати і це все збирати.
«З точки зору екології ми працюємо над законом 2207-1д про відходи. Внаслідок прийняття цього закону мають бути спеціальні обмеження щодо використання та утилізації електронних виробів. Так само і недопалки, і відходи тютюнової промисловості мають збиратися і утилізовуватися, щоб вони не несли в подальшому загрозу суспільству і довкіллю», - додав Коваль.
Як зазначають організатори пресконференції «Всесвітній день без тютюну: турбота про здоровʼя – твій вклад у перемогу», 2022 рік став знаковим у посиленні захисту населення від шкоди тютюну та електронних пристроїв для куріння після підписання в Україні антитютюнового закону №1978.