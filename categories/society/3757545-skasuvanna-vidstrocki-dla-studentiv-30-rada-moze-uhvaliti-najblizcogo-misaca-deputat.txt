Законопроєкт про скасування відстрочки для здобувачів вищої освіти, старших за 30 років, можуть ухвалити упродовж найближчого місяця.

Про це в ефірі загальнонаціонального телемарафону "Єдині новини" заявив народний депутат від фракції "Голос", член Комітету Верховної Ради з питань національної безпеки, оборони та розвідки Роман Костенко, передає Укрінформ.
"Це, мабуть, питання найближчого місяця, в залежності, як будуть проходити пленарні засідання, якщо, все ж таки, депутати на засіданні приймуть рішення, що потрібно до нього (законопроєкту - ред.) внести правки й унормувати якісь напрямки, питання щодо аспірантури і таке інше. Можливо, трохи більше часу на це піде", - сказав Костенко.
Він наголосив, що зміни не торкнуться тих, хто навчався до 30 років і отримує освіту послідовно.
Парламентарій навів приклади, коли люди, вже маючи вищу освіту, вступали або на магістерський рівень або в технікуми на денну форму навчання. За його словами, є приклади, коли громадяни з вищою військовою освітою, військові, з початком повномасштабного вторгнення вступали у виші на другу вищу освіту і таким чином уникали мобілізації.
"Ми маємо розуміти, що освіта не має бути таким приводом для того, щоб не виконувати свій конституційний обов'язок", - сказав Костенко.
Він додав, що зміни торкнуться і тих громадян, які вже вступили у виші здобувати другу вищу освіту в 2022 році.
"Законопроєкт виписаний так, що люди, які мають більш як 30 років й іншу освіту, вони втратять права на бронювання і можуть бути військкоматами призвані на службу в межах чинного законодавства. Військкомат буде мати право для того, щоб призвати таких людей, якщо вони підходять за своїми параметрами", - сказав Костенко.
За словами народного депутата, межа в 30 років була визначена з урахуванням того, що до цього часу людина вже могла здобути як першу, так і другу вищу освіту.
"Можливо, буде питання, правками воно зміниться. Можливо зроблять 28, або 25 (років - ред.). Це буде залежати від того, як бачать народні депутати", - сказав Костенко.
Як повідомляв Укрінформ, у Верховній Раді зареєстрували законопроєкт, що передбачає внесення змін до закону "Про мобілізаційну підготовку та мобілізацію" щодо скасування відстрочки для деяких студентів.