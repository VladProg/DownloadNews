Центр протидії дезінформації при Раді національної безпеки і оборони України спростував основні фейки про скасування виплат військовослужбовцям.

Як передає Укрінформ, про це ЦПД повідомляє в Телеграмі.
Зокрема, зазначається, що інформація про скасування Кабінетом Міністрів виплат військовослужбовцям є фейковою.
"Кабмін не скасовував виплати військовослужбовцям і не урізав їхні премії. Постанова КМУ №793 від 07.07.2022р. стосується тільки працівників Державної кримінально-виконавчої служби України", – наголосили в ЦПД
Не відповідають дійсності також чутки, ніби постанова вносить зміни щодо виплат військовим.
Як уточнили в Центрі, постанова Кабінету Міністрів України №793 вносить зміни до постанови КМУ №168 від 28.02.2022р "Питання деяких виплат військовослужбовцям, особам рядового і начальницького складу, поліцейським та їх сім’ям під час дії воєнного стану", однак зміни не скасовують виплати військовослужбовцям.
Щодо новин у засобах масової інформації щодо скасування військовим "якихось" виплат, у ЦПД наголосили, що 19 липня чинності набрав Закон №2352, яким скасовується обов’язкове нарахування та виплата середнього заробітку мобілізованим працівникам підприємства. Натомість виплата грошового забезпечення таким працівникам буде здійснюватися за рахунок коштів державного бюджету.
Як повідомляв Укрінформ, ЦПД спростував фейки про "підвищення" виплат народним депутатам України