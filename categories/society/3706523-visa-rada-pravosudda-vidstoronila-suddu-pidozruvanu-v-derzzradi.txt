ВРП відсторонила до 27 червня від здійснення правосуддя суддю Полтавського районного суду Ларису Богомолову у зв’язку з притягненням її до кримінальної відповідальності за підозрою в державній зраді.

Як передає Укрінформ, про це повідомляє ВРП.
“Вища рада правосуддя частково задовольнила клопотання заступника генерального прокурора та тимчасово, до 27 червня 2023 року, відсторонила суддю Полтавського районного суду Полтавської області (відряджену з Бердянського міськрайонного суду Запорізької області) Ларису Богомолову від здійснення правосуддя у зв’язку з притягненням до кримінальної відповідальності”, - ідеться в повідомленні.
Зазначається, що Богомолова підозрюється у вчиненні кримінального правопорушення, передбаченого ч. 2 ст. 111 КК, а саме у державній зраді.
У ВРП вказують, що наявність провадження за підозрою у вчиненні кримінального правопорушення, за яке законом передбачено покарання у вигляді позбавлення волі на 15 років або довічне ув’язнення з конфіскацію майна, “суперечить не лише морально-етичним принципам, а й об’єктивно може поставити під сумнів незалежність та чесність судді під час здійснення правосуддя та… зашкодити авторитету судової влади та довірі суспільства до неї”.
“ВРП вважає мотиви, наведені у клопотанні про тимчасове відсторонення судді від здійснення правосуддя, обґрунтованими та такими, що підтверджуються матеріалами, долученими до клопотання. Обставин, які можуть свідчити, що вказане клопотання є формою незаконного впливу, тиску чи втручання в діяльність цього судді щодо здійснення правосуддя, не встановлено”, - наголошується в повідомленні.
Як повідомлялося, 5 травня Вища рада правосуддя надала згоду на утримання під вартою судді Полтавського районного суду Полтавської області Лариси Богомолової, відрядженої з Бердянського міськрайонного суду Запорізької області, яка підозрюється у державній зраді.
Раніше СБУ викрила голову Полтавського райсуду у співпраці з російською фсб та передачі ворогові даних про захисників Маріуполя.