За останні 30 років середня температура зимового періоду в Україні підвищилася на 2,0–2,5 градуси, а ймовірність тривалих періодів дуже холодної погоди з мінімальною температурою мінус 25–30 градусів нині є дуже низькою.

Як передає Укрінформ, про це повідомляє Український гідрометцентр у Фейсбуці.

Як зазначається у повідомленні Укргідрометцентру, сучасний розвиток метеорологічної науки у всьому світі ще не дозволяє складати достовірні подобові прогнози розвитку атмосферних процесів на тривалі періоди (1–3 місяці і більше). Водночас завдяки метеорологічним спостереженням, які нараховують у більшості областей України 80-100 і більше років та створенню відповідних баз даних, в українських метеорологів є можливість аналізу таких великих масивів інформації та визначення трендів (напрямків) у температурному режимі в Україні.
"Саме такий підхід дозволяє оцінити ймовірність різних сценаріїв розвитку погодних умов, надавати рекомендації щодо очікуваного температурного режиму в різні сезони року та враховувати ці рекомендації при прийнятті управлінських рішень", – зазначають метеорологи.
За даними Укргідрометцентру, результати аналізу температурних показників в Україні за останні 30 років свідчать про наступне:
- перехід середньої добової температури через +8 градусів у бік зниження (початок опалювального періоду) навіть у північних регіонах України здійснюється в третій декаді жовтня, в інших регіонах України – на початку листопада та пізніше;
- середня температура зимового періоду (особливо січня та лютого) підвищилася на 2,0-2,5 градуси;
- суттєво скоротилась тривалість зимового періоду з температурою нижче нуля градусів;
- сума від'ємних температур протягом зимового періоду скоротилась майже удвічі;
- кожної зими фіксується велика кількість температурних рекордів щодо найвищих температур за весь період метеорологічних спостережень;
- перехід середньої добової температури весною через +8 градусів у бік підвищення (закінчення опалювального періоду) здійснюється у першій декаді квітня та раніше.
На основі вище наведеного аналізу в Укргідрометцентрі дійшли таких висновів щодо майбутньої зими 2022-23 рр.:
- середня температура зимового періоду (грудень-лютий) очікується на 1-2 градуси вищою за норму, розрахованою за період 1991-2020 рр.;
- ймовірність тривалих періодів дуже холодної погоди з мінімальною температурою -25..-30 градусів в Україні є дуже низькою;
- здебільшого ймовірні короткочасні суттєві похолодання тривалістю 1-5 діб, коли мінімальна температура вночі становитиме -15…-20 градусів, на північному сході країни – до -26 градусів;
- перенесення початку опалювального періоду на пізніші строки та його закінчення на більш ранні строки є обґрунтованим та підтверджується метеорологічними розрахунками.
Як повідомлялося, Прем’єр-міністр Денис Шмигаль закликав громадян заощаджувати енергоресурси узимку, оскільки цей опалювальний сезон буде найважчим за всю історію України.
Уряд оцінює стан готовності житлових будинків і теплових мереж до початку опалювального сезону майже на 90%.