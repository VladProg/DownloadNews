Від початку повномасштабної війни національний телеком-оператор «Київстар» надав допомоги державі, Збройним силам України та абонентам на загальну суму понад 1,162 млрд грн.

Про це Укрінформу повідомили у пресслужбі Київстару.
Ключовими напрямами допомоги стали забезпечення гуманітарних потреб ЗСУ, відновлення інфраструктури, кіберзахист, розмінування території України, підтримка вразливих верств населення, тощо.
"Компанія зосередила свою підтримку на реалізації проєктів, які допомагають Україні долати складнощі війни і наближають перемогу та мир. Серед таких – забезпечення гуманітарних потреб ЗСУ, відновлення цифрової інфраструктури, протидія кіберзлочинам, розмінування території України, підтримка медичних закладів, забезпечення безкоштовним зв`язком захисних об`єктів цивільної оборони, допомога вразливим верствам населення", - зазначається в повідомленні.

Зокрема, на відновлення цифрової інфраструктури України компанія виділила 300 млн грн, для посилення кіберзахисту країни - 55 млн грн, фонду компетентної допомоги армії «Повернись живим» перераховано 45 млн грн, для оснащення інженерно-саперних груп у межах ініціативи «Нам тут жити» - 10 млн грн, Національний реабілітаційний центр «Незламні» отримав ще 10 млн грн на обладнання для лікування дітей з опіками. Понад 500 млн грн виділено на забезпечення безкоштовних послуг зв`язку для захисних об`єктів цивільної оборони, навчальних закладів, що постраждали від руйнувань, лікарів, абонентів на деокупованих територіях.
Телеком оператор також підтримує своїх співробітників, які знаходяться на військовій службі в лавах ЗСУ, нараховуючи їм щомісяця заробітну плату.
"У проєктах допомоги ЗСУ та населенню України беруть участь як співробітники і волонтерські групи компанії, так і абоненти", - зауважили в Киїстарі.
Зокрема, співробітники компанії перерахували 2,2 млн грн власних коштів на благодійні проєкти, а абоненти за допомогою послуг SMS, «Допомога ЗСУ» та інших телеком послуг, наданих компанією, зібрали понад 46 млн грн. Ці кошти були перераховані до фондів «Повернись живим», «Твоя опора», «Let`s help», «Карітас Україна» та інші.
Крім допомоги ЗСУ та суспільству, Київстар відновлює та розвиває телеком-інфраструктуру України, інвестує в енергонезалежність мобільної мережі, підключає до безкоштовного інтернету укриття та модульні містечка для переселенців.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За час повномасштабної війни компанія надала гуманітарної допомоги ЗСУ, абонентам, суспільству на суму понад 1,1 млрд грн.