Офіцери поліції України розпочали участь у навчальній програмі у Токіо щодо способів ідентифікації загиблих на війні, переймаючи досвід Японії з проведення масових розтинів після землетрусу та цунамі 2011 року.

Як передає Укрінформ, про це повідомляє Kyodo.
«Ми раді, що можемо передати наші знання. Це спільний обов’язок як української, так і японської поліції - якомога швидше повернути тіла жертв їхнім родинам», – сказав радник з міжнародних справ Національного поліцейського агентства Японії Хірокі Цуцуї.
Програма триватиме протягом п’яти днів, з понеділка до п’ятниці, впродовж яких 10 українських поліцейських пройдуть тренінг з процедур масового розтину, а також збору зразків та аналізу ДНК, повідомили в Національному поліцейському агентстві Японії.
Українські правоохоронці також дізнаються про підхід японських колег до надання психологічної допомоги членам сімей, які втратили близьких, і офіцерам, які беруть участь в ідентифікації тіл загиблих, повідомили в Агентстві.
Українські поліцейські також відвідають лекцію в японській столиці та Національний науково-дослідний інститут поліцейських наук у префектурі Тіба.
Вони також здійснять візит до префектури Фукусіма на два дні та відвідують залишки постраждалої від катастрофи початкової школи Укедо та проведуть дискусію з поліцейськими Японії, які брали участь в ідентифікації тіл після катастрофи.
З 2011 року після землетрусу магнітудою 9 і цунамі до кінця лютого цього року японська поліція вже завершила розтин 15 830 тіл у префектурах Івате, Міягі та Фукусіма та ідентифікувала 99,7% жертв.
Як повідомлялося, наприкінці травня Національне поліцейське агентство Японії повідомило, що допоможе українським правоохоронцям із навчанням у сфері ідентифікації тіл людей, які загинули під час російсько-української війни.
Фото: Kyodo