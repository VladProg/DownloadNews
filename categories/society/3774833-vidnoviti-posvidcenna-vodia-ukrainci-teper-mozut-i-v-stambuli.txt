Громадяни України тепер можуть відновити у Стамбулі втрачене чи викраде посвідчення водія в ДП "Документ.

Про це повідомляє пресслужба Головного сервісного центру МВС, передає Укрінформ.
"Відтепер наші співгромадяни, які змушені були на час війни шукати прихисток в Туреччині, можуть відновити своє втрачене чи викрадене українське посвідчення водія. Нагадаємо, до цього моменту українці могли лише обміняти наявний у них пластиковий бланк посвідчення", – заявили у ГСЦ.
Зазначається, що зробити це можна за адресою: Londra Asfaltı E-5 Karayolu Üzeri, Airport AVM, 34158 Bakırköy/İstanbul, Türkiye. Послуга з відновлення посвідчення водія надається за таким графіком: вт-пт: 10:00-17:00; сб: 10:00-15:30; нд, пн — вихідні.
"Відновити посвідчення водія можна після пошкодження документа або ж коли документ непридатний для подальшого користування (зіпсоване, записи не читаються тощо); втрати; викрадення", – поінформували у ГСЦ.
Записатися на відновлення посвідчення водія можна в електронну чергу та в порядку "живої" черги.
Для цього необхідно подати пакет документів: паспорт громадянина України із зазначеним зареєстрованим місцем проживання (якщо паспорт у форматі ID-картки без відомостей про реєстрацію місця проживання, то надається відповідний витяг); довідка платника податків; документ, що підтверджує зміну особистих даних (наприклад, свідоцтво про реєстрацію шлюбу тощо) у разі зміни персональних даних.
Зазначається, що у майбутньому для українців, які перебувають за кордоном, буде розширено перелік послуг сервісних центрів МВС.
Як повідомлялося, станом від початку року понад 642 тис. українців обміняли посвідчення водія.