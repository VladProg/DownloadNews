Наступного року в Україні будуть реалізовані дві нові програми підтримки книговидавничої справи і читання, які передбачають надання адресної грошової допомоги для придбання книг та державних субсидій розповсюджувачам видавничої продукції.

Як передає Укрінформ, про це повідомляє пресслужба Міністерства культури та інформаційної політики.
“Відповідний законопроєкт про внесення змін до деяких законів України щодо уточнення діяльності Українського інституту книги з підтримки розповсюджувачів видавничої продукції та надання сертифіката на придбання книг № 9568 розроблено народними депутатами спільно з МКІП та представниками сфери книговидання”, - йдеться в повідомленні.
Як зауважили в міністерстві, це питання було першим у порядку денному сьогоднішнього засідання Комітету з питань гуманітарної та інформаційної політики Верховної Ради України, в якому взяв участь т. в. о. міністра культури та інформаційної політики України Ростислав Карандєєв.

Ростислав Карандєєв / Фото: МКІП

“Міністерство має спільну позицію з профільним комітетом та представниками галузі щодо необхідності впровадження нових інструментів підтримки книговидавництва та поширення читання. Адже усі ми усвідомлюємо, що сьогодні, як ніколи, українська книга є засобом формування національної ідентичності, запорукою нашої стійкості та єдності”, – зазначив він.
Так, однією з програм передбачено надання щорічної державної допомоги на придбання книг громадянам України, які досягли 18 років.
Кошти цієї програми можуть бути використані виключно для придбання книжкових видань державною мовою у розповсюджувача видавничої продукції.
Також МКІП розробив порядок надання державної субсидії на відшкодування витрат на оренду (суборенду) приміщень, що використовуються як спеціалізовані магазини для торгівлі книгами.
Розповсюджувач книг у подальшому зможе використати кошти державної субсидії виключно на придбання вітчизняної книжкової продукції для її подальшої реалізації.
Як передає Укрінформ, у 2024 році видатки державного бюджету на Український інститут книги буде збільшено майже у п’ять разів.