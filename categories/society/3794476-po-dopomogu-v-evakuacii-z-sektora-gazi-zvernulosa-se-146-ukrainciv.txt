Посольство України в Ізраїлі отримало ще 146 звернень українських громадян, які бажають евакуюватися із сектору Гази, близько сотні з них і раніше мали дозвіл на виїзд, але не скористалися цією можливістю.

Про це заявив посол України в Ізраїлі Євген Корнійчук в ефірі телемарафону «Єдині новини», передає Укрінформ.
Дипломат зазначив, що загалом від Ізраїлю та Єгипту було отримано 329 дозволів на евакуацію наших громадян з сектора Гази. Вдалося вивезти 259 осіб, із них 172 громадянина вже знаходяться в Україні, решта вирішили залишитися в Єгипті чи поїхати до Європи самостійно.
«З моменту припинення бойових дій і успішного закінчення першого етапу евакуації ми отримали додатково ще 146 звернень громадян. Це дещо дивно, тому що абсолютна більшість цих громадян мала дозвіл на виїзд, але не скористалася ним з різних причин… Але у нас задача зараз максимально швидко отримати новий дозвіл і вивезти цих людей на територію Єгипту», - сказав Корнійчук.
Посол уточнив, що лише 54 з цих 146 громадян раніше не мали дозволу на виїзд. А загалом серед них більше 110 осіб – це жінки і діти.
Він додав, що посольство уже подало документи на отримання дозволів на евакуацію.
«Я впевнений, що до кінця тижня ми зможемо вивезти істотну частину цих людей, які висловили бажання евакуюватися», - заявив посол.
Він також припустив, що у секторі Гази ще залишається близько 500 осіб з українськими паспортами, які наразі не бажають евакуюватися.
Як повідомлялося, прем'єр-міністр Ізраїлю Біньямін Нетаньягу заявив, що Ізраїль продовжить бойові дії проти бойовиків ХАМАСу у секторі Гази після того, як процес повернення заручників під час поточного режиму припинення вогню завершиться.