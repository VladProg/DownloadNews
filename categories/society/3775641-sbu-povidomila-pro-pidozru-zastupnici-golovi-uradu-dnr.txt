Підозру від СБУ отримала колишня «міністерка праці та соціальної політики ДНР», яка наразі виконує обов’язки заступниці «голови уряду» окупантів.

Як передає Укрінформ, про це Головне управління СБУ в Донецькій та Луганській областях повідомило в Фейсбуці.
«Служба безпеки України продовжує викривати та документувати протиправну діяльність колаборантів керівної ланки незаконних збройних формувань. Так, слідство встановило, що колаборантка почала співпрацювати з окупантами у 2014 році одразу після захоплення територій Донецької області. Мешканка Макіївки виконувала обов’язки «голови адміністрації» міста», – йдеться в повідомленні.
Після 2018 року пособниця ворога різко пішла на підвищення та була призначена на посаду «міністра праці й соцполітики» загарбників.
Ключовим завданням зрадниці була організація реінтеграції діяльності псевдоустанов у правове поле Росії. Також «міністерка» примушувала керівників установ соціальної сфери брати активну участь у проведенні фейкових плебісцитів на окупованій частині Донеччини в угоду російським функціонерам.
У грудні 2022 року наказом ватажка бойовиків Пушиліна зловмисницю було призначено заступником керівника «голови уряду ДНР». Вона особисто координує взаємодію органів влади загарбників, фейкових міністерств та відомств, контролює додержання законів окупантів.
Слідчі СБУ заочно повідомили жінці про підозру за ч. 2 ст. 110 (умисні дії, вчинені з метою зміни меж території та державного кордону України) та ч. 5 ст. 111-1 (добровільне зайняття громадянином України посади, пов’язаної з виконанням організаційно-розпорядчих та адміністративно-господарських функцій в окупаційній адміністрації держави-агресора) Кримінального кодексу України.
Досудове розслідування здійснюють співробітники ГУ СБ України в Донецькій та Луганській областях за процесуального керівництва Донецької обласної прокуратури.
Як повідомляв Укрінформ, СБУ викрила понад 2 тисячі державних зрадників з початку війни.