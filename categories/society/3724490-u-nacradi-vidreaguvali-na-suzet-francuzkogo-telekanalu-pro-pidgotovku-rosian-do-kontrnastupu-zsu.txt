Національна рада України із питань телебачення і радіомовлення вважає сюжет французького телеканалу TF1, який був знятий на позиціях росіян на тимчасово окупованих територіях України, незбалансованим і таким, що грає на руку російській пропаганді.

Про це поінформувала пресслужба Нацради, передає Укрінформ.
«Французький телеканал TF1 опублікував на своєму ютуб-каналі сюжет, знятий на позиціях російських загарбників на окупованій території України. У ньому розповідається про підготовку російських військових до контрнаступу ЗСУ, їхню бойову готовність, при цьому немає згадок, що це війська країни-агресора. Цей сюжет здійняв справедливе обурення українців», - заявили у Нацраді.
Зазначається, що фахівці Національної ради з питань телебачення і радіомовлення дали свій аналіз сюжету і заявили, що така робота французьких журналістів сприяє поширенню російської пропаганди та йде в розріз із позицією всієї європейської спільноти.
На думку установи, своїми діями цей французький телеканал фактично надав РФ майданчик для трансляції пропагандистських наративів.
«Це особливо небезпечно, зважаючи на те, що вся європейська спільнота, і Франція, зокрема, докладає значних зусиль для обмеження російської пропаганди», - уточнюється у повідомленні.
Як поінформували у пресслужбі, зйомка сюжету здійснювалася під контролем бойовиків РФ, таким чином, щоб показати високий рівень боєздатності армії Росії.
Зазначається, що поширення меседжів пропаганди полягало у показі без коментарів та\чи альтернативної точки зору зразкового стану позицій, спорядження, озброєння армії РФ, завуальоване твердження про достатні строки бойової підготовки особового складу (мобілізовані минулого вересня).
«Також показано кадри ведення вогню на ураження, імовірно української техніки, що є частиною актуального наративу про знищення росіянами озброєння, яке надходить Україні від партнерів. Усе перелічене свідчить про незбалансованість сюжету», - вважають у Нацраді.
У відомстві звернули увагу французьких колег на те, що у питаннях збройної агресії вкрай важливо називати речі своїми іменами.
«Автори сюжету замовчують той факт, що війська держави-агресора ведуть бойові дії на окупованих територіях України і вчиняють воєнні злочини проти мирного населення, а війська РФ насправді не обороняються, а намагаються втримати окуповані території», - йдеться у повідомленні.
В установі переконані, що не викликає сумніву, що цей та подібні сюжети будуть використані для подальшого здійснення пропаганди як на території ЄС, так і на території Росії.
Уточнюється, що показуючи подібні «новини», РФ намагається зобразити свою армію як сильну і професійну.
«Це необхідно Росії, аби посіяти сумніви серед європейського суспільства щодо підтримки визвольної війни України проти загарбника, а також переконати ще більше цивільних росіян доєднатися до збройних сил держави-агресора і стати співучасниками злочину проти України», - зазначили у відомстві.
Тож Національна рада зі свого боку підготувала відповідні запити до редакції каналу TF1 і французького регулятора Arcom стосовно поширеного сюжету.
Як повідомлялося, репортаж тривалістю менш ніж три хвилини, оприлюднили у четвер. Відтоді він набрав понад 133 тисячі переглядів. На відео можна помітити, як французькі журналісти знімають не тільки позиції окупантів, але і їхню техніку. Зокрема, французи показали, як російські війська відкривають вогонь із РСЗВ по українських позиціях.