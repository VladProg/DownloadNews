За даними опитування, 94% вчителів ведуть уроки виключно українською мовою, а 63% використовують її і під час перерв.

Про це повідомив голова Державної служби якості освіти України Руслан Гурак під час брифінгу в Медіацентрі Україна — Укрінформ.
"Опитування показало, що 94% вчителів проводять уроки виключно українською державною мовою...63% вчителів використовують державну мову під час перерв", - сказав він.
Гурак додав, що 89% вчителів, 82% батьків і дітей зазначили, що вважають українську мову рідною і використовують її в усіх сферах життя.
"Майже 20% батьків і учнів не вважають українську мову рідною... Щодо внутрішньо переміщених осіб, то 19% з них зазначили, що розмовляють виключно українською мовою, 29% спілкуються українською та російською в однаковій мірі, а 10% - переважно російською мовою", - зауважив він.
Голова Державної служби якості освіти України закликав освітян сконцентрувати більше зусиль для того, щоб заохочувати використання державної мови не тільки в школах, а й за їх межами.
Гурак також повідомив, що дослідження провели за спільною ініціативою з Уповноваженим із захисту державної мови шляхом онлайн-анкетування, в якому взяли участь батьки, учні шкіл та вчителі. Участь в опитуванні взяли представники шкіл практично на всій території України, крім Луганської, Донецької та Херсонської областей. Загалом було опитано 58 228 респондентів.
Фото: Дніпропетровська ОДА