Іспит на рівень володіння державною мовою проводять і в прифронтових містах України, зокрема у Кривому Розі та Запоріжжі.

Про це сказав голова Національної комісії зі стандартів державної мови Володимир Мозгунов під час пресконференції в Укрінформі.
"Сьогодні по всій Україні працює 45 університетів як уповноважені установи Комісії. Нам дуже важливо, що іспити проходять і фактично в прифронтових містах, зокрема в Кривому Розі та Запоріжжі. Кілька місяців не відбувалися іспити в Запоріжжі через безпекову ситуацію. Але на сьогодні Запорізький національний університет відновив свою роботу як уповноважена установа. Нам важливо те, що іспити відновилися й у Харкові. Зокрема, зараз іспити проходять в Харківському національному економічному університеті імені Семена Кузнеця та Харківському національному педуніверситеті імені Сковороди. Буквально через кілька днів відновить свою роботу і Харківський національний університет імені Каразіна", – сказав Мозгунов.
Він зазначив, що широкомасштабна війна рф проти України змінила географію проведення іспиту, але водночас і показала справжніх героїв серед навчальних закладів.
За його словами, наразі є достатня кількість і інструкторів, і екзаменаторів, які забезпечують якісне проведення іспитів і якісну перевірку результатів іспитів.
Як повідомлялося, Верховна Рада підтримала за основу зареєстрований урядом проєкт закону про внесення змін до Законів України "Про громадянство України" та "Про забезпечення функціонування української мови як державної" щодо умов прийняття до громадянства України, яким пропонується запровадити як умову прийняття до громадянства складання іспитів з основ Конституції, історії України та на рівень володіння державною мовою.