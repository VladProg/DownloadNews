Офіс Омбудсмана вже отримав звернення щодо розшуку понад 16 тис. зниклих безвісти, з них біля 2 тис. - військовослужбовці.

Про це сказала Уповноважена ВР з прав людини Людмила Денісова в інтерв’ю, відео якого розміщене у Фейсбуці, передає Укрінформ.
«Найбільше, на першому місці – це повідомлення, які стосуються пошуку зниклих безвісти, у тому числі (і ті, які надходять по – ред.) «гарячій лінії». Ми вже шукаємо більш як 16 тисяч осіб. З цих 16 тисяч осіб – військових 2 тисячі. Всі інші - цивільне населення. Чверть із цього цивільного населення – це по Маріуполю», - сказала Денісова.
Коментуючи дані російської сторони щодо вивезених у рф громадян України, вона зазначила, що це російські дані, які повідомляє генерал рф михайло мезенцев, і які, за її словами, підтверджує її російська колега Тетяна Москалькова.
На запитання, чи має вона якісь свої дані щодо наших вивезених у рф співгромадян, Денісова відповіла негативно.
Вона пояснила, що росіяни вивозять українців "через ті кордони, де наших пунктів пропуску немає. Тобто, це, перш за все, там, де ростовська область".
Тільки там, "за їхніми даними, кордон України і рф (перетнули – ред.) більше 700 тисяч", - додала Уповноважена ВР з прав людини. Також загарбники вивозять наших співгромадян до Білогородської області та Криму.
Відповідаючи на питання, скільки людей, за її оцінками, перетнули цей кордон добровільно , Денісова висловила думку, що це ті люди, які приїхали у рф на власних авто.
«Я думаю, що ці особи добровільно (туди виїхали – ред.). Але я думаю, що ті, які в’їхали туди (у рф – ред.) на приватних авто, вони поїхали далі. Вони просто не могли виїхати із захопленої території через, зокрема, західну Україну, вони просто не могли туди дістатися. І тому, я думаю, що саме вони скористалися такою можливістю - виїхати через рф далі у держави ЄС», - заявила Денісова.
Вона, серед іншого, зазначила, що її колеги - омбудсмани інших країн, інформували, що в них були звернення і громадян з Маріуполя, і з Харкова, і з інших міст України, які самі туди виїхали на власному автотранспорті.
Також вона підтвердила, що потім українці перетинають, у тому числі, російсько-естонський кордон, зокрема, через Нарву. Однак немає даних про те, скільки осіб виїхало за кордон у такий спосіб.
«Розумієте, щодо даних… Це ж російський кордон, це ж майже їм нецікаво, у тому числі, міграційним службам держав ЄС. Вони там не рахують українців. Українців можна порахувати, якщо вони звернулися до консульських установ, посольств України у тій чи іншій державі. А більшість наших громадян не звертаються (до таких установ – ред.). І тому коли в ООН говорять про ті дані, що стільки-то мільйонів і тисяч виїхало, то це дані кордону. Але ж не всі наші громадяни потім звертаються за прихистком у цих державах. Вони просто там є», - зазначила Денісова.
Як повідомлялося, 22 квітня Денісова заявила, що в Офісу Омбудсмана є інформація про вивезення наших співгромадян з України у рф, у Чувашію, зокрема, в райони неподалік Чебоксар.