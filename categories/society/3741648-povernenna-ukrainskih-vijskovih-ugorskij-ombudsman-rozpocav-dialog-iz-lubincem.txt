Уповноважений Верховної Ради з прав людини Дмитро Лубінець заявив, що угорський омбудсман відповів на його лист щодо ситуації із колишніми українськими військовополоненими, які наразі знаходяться в Угорщині.

Про це він сказав у коментарі Укрінформу, відповідаючи на питання щодо українських військових, які досі перебувають в Угорщині.
"Я пишу йому (угорському омбудсману - ред.) листи. І він, до речі, мені відповів. Правда, він не надав (необхідну - ред.) інформацію, але принаймні у нас розпочався якийсь діалог щодо цієї ситуації", - заявив Лубінець.
За його словами, він звертався до свого угорського колеги з питанням, чи буде сприяння, якщо він приїде на територію Угорщини, щоб зустрітися з колишніми українськими військовополоненими.
"За нашими даними, троє військових продовжують перебувати на території Угорщини. (Із 11 військових - ред.) Три людини поїхали з території Угорщини до інших країн, п'ятеро - повернулися додому", - поінформував Лубінець.
Український омбудсман зазначив, що російський омбудсман Тетяна Москалькова досі так і не відповіла на його лист щодо цієї ситуації.
Відповідаючи на питання щодо даних розвідки про нібито підготовку РПЦ нової передачі українських військовополонених із РФ до Угорщини, Уповноважений із прав людини сказав, що українська влада дійсно володіє інформацією про те, що російська сторона із залученням угорської сторони планує подібні спецоперації проти України в майбутньому.
Водночас Лубінець заявив, що він не може сказати більше щодо цього питання.
Як повідомлялося, 9 червня до Міністерства закордонних справ України запросили тимчасового повіреного у справах Угорщини і передали йому звернення з вимогою надати детальну інформацію про переданих Росією Будапешту українських військовополонених і невідкладно забезпечити до них доступ консула.
Повідомлялося також, що український уряд не був поінформований про відповідні перемовини між угорською та російською сторонами. Про те, що Росія передала Будапешту одинадцять українців угорського походження, українська сторона дізналася з публічних заяв віцепрем‘єр-міністра Угорщини Жолта Шем’єна угорському ЗМІ.
Речник ЄС Пітер Стан заявив, що Єврокомісія очікує, що Угорщина пояснить Києву причини і шлях, яким українські військовополонені, захоплені російськими військовими на війні в Україні, опинилися на території Угорщини.