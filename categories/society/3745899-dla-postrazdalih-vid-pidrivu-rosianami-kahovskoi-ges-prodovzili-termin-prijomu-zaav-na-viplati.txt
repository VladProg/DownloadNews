Кабінет Міністрів ухвалив рішення, яким продовжив термін прийому заяв на виплати постраждалим від підтоплення в Херсонській та Миколаївській областях.

Про це повідомляє Укрінформ із посиланням на сайт Міністерства з питань реінтеграції тимчасово окупованих територій
«Таким чином, постраждалі мешканці Херсонщини та Миколаївщини зможуть подати заяви на грошову держдопомогу до 31 жовтня 2023 року включно. Йдеться про виплати матеріальної допомоги у розмірі 5 тисяч гривень особам, які постраждали від підтоплення внаслідок підриву ворогом Каховської ГЕС», - йдеться у повідомленні.
Станом на 7 серпня, таку фінансову підтримку вже отримали постраждалі жителі Херсонської та Миколаївської областей на загальну суму майже 52 млн гривень. Зокрема, грошову допомогу виплачено 9427 жителям Херсонщини та 944 – Миколаївщини.
Згідно із заявами постраждалих виплати здійснюються на їхні банківські рахунки або готівкою через Укрпошту.
Як повідомлялося, таку фінансову допомогу від держави можуть отримати особи, які на момент підриву ГЕС проживали (були зареєстровані/задекларовані) в населених пунктах Миколаївської та Херсонської областей, що зазнали підтоплення. Включно з тими, хто з 6 червня виїхав із підтоплених районів тимчасово окупованої території Лівобережжя на підконтрольну Україні територію.