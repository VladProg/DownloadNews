Міністерство охорони здоров'я України опублікувало поради для школярів, які мають проблеми з адаптацією за кордоном.

Як передає Укрінформ, про це МОЗ повідомило в Телеграмі.
"Перший місяць навчання українських школярів за кордоном викрив чимало проблем з адаптацією. Діти травмовані подіями та змінами, що принесла в їхнє життя війна, а тому особливо потребують підтримки та турботи в період звикання до закордонної школи", - зазначили у МОЗ.
Процес адаптації створює навантаження на всі сфери діяльності людини – фізичну, емоційну і когнітивну. "Тому спершу завжди складно. Нагадайте про це дитині й запевніть, що допомагатимете подолати цей шлях "першопроходця", підтримуйте та підбадьорюйте", - зауважили у МОЗ.
Основними маркерами процесу адаптації є сон, приймання їжі, настрій, самооцінка.
"Якщо бачите нормалізацію у цих сферах, значить, адаптація йде успішно. Також хорошими показниками є те, що дитина розповідає про навчання, нові знайомства і хоче йти до школи", - підкреслили у МОЗ.
У межах Національної програми психічного здоров’я та психосоціальної підтримки, ініційованої дружиною Президента Оленою Зеленською, МОЗ публікує поради психологині Світлани Ройз, які допоможуть спростити процес адаптації до навчального закладу в іншій країні.
Зокрема вона радить дітям в першу чергу ознайомитись з територією нової школи. Це надасть впевненості і зніме напругу через дезорієнтацію. Також важливо познайомитись з учителями, директором школи та іншими особами, з якими контактуватиме дитина упродовж навчання.
Якщо у дитини є якісь особливі потреби або інша інформація, наприклад, щодо раціону, стану здоров’я, поведінкових особливостей, слід обов'язково розказати про це викладачеві та директорові школи.
Потрібно з’ясувати, які правила є в колективі, і дотримуватись їх. Так легше адаптуватись і стати "своїм". При цьому варто дотримуватись контакту із давніми друзями зі своєї української школи.
Батькам важливо не перевантажувати дитину навчанням. Слід адаптуватися з найменшими наслідками для психічного стану. Також батькам потрібно відзначати всі успіхи та щонайменші здобутки дитини.
Як повідомляв Укрінформ, 10 жовтня відбудеться всеукраїнський флешмоб для школярів до Дня психічного здоров’я.