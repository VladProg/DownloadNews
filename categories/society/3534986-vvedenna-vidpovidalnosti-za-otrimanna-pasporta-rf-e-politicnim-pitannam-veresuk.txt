Запровадження кримінальної відповідальності за отримання російського паспорта питання не стільки юридичне, скільки політичне.

Про це за підсумками закритої міжвідомчої наради написала в Телеграмі віцепрем'єр - міністр з питань реінтеграції тимчасово окупованих територій Ірина Верещук, передає Укріноформ.
"Питання є не стільки юридичним, скільки політичним. З одного боку, паспорт окупанта допомагає простій людині вижити в тимчасовий окупації. З іншого боку, як це пояснити нашим громадянам, які стоять на смерть за нас всіх на передовій? У тому числі за те, щоб на нашій землі ніколи не було російських паспортів", - написала Верещук.
Віцепрем'єр зауважила, що дискутувати на цю тему можна довго, але при цьому не треба забувати, що "на червоному російському паспорті багато української крові – військових та цивільних, жінок і дітей".
Вона додала, що робота над відповідним законопроєктом триває, дискусії ще будуть, але напрям визначено.
Як повідомлялося, Ірина Верещук висловила думку, що отримання громадянином України - незалежно від мотивів - паспорта держави-агресора має розглядатись як злочин.
Водночас, як наголошують громадські та правозахисні організації, українці, котрі отримали російські паспорти під час перебування на захоплених територіях, - не злочинці, а жертви злочину рф.