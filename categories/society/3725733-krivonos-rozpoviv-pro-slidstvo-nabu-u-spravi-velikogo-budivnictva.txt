Слідство у справі "Великого будівництва" очікує на завершення експертиз, триває робота над встановленням кола осіб, причетних до оборудки.

Про це розповів директор Національного антикорупційного бюро Семен Кривонос в ексклюзивному інтерв’ю Укрінформу.
"Справи, які стосуються розкрадання коштів на будівництві та ремонті доріг великих інфраструктурних об’єктів, які є в провадженні НАБУ, будуть завершені. Стосовно справи Дніпропетровської обласної державної адміністрації, то ми її розслідуємо, на сьогодні чекаємо відповідні експертизи, вивчаємо докази і, я сподіваюся, доведемо її до логічного завершення - оголошення підозр і подальшого проведення всіх необхідних слідчих дій", - сказав він.
За словами Кривоноса, зараз іде робота з встановлення кола осіб, причетних до цієї оборудки, і підрахунок збитків.
Як повідомлялося, на початку листопада минулого року "Українська правда" і "Схеми" оприлюднили розслідування про те, що Дніпропетровська ОВА лише за час повномасштабного вторгнення Росії заплатила 1,5 мільярда гривень фірмі "Будінвест інжиніринг", яка належить навпіл фітнестренерці Яні Хланті та менеджеру братів Дубинських, яких ФБР розшукує за фінансові махінації в США.
За цим фактом САП зареєструвала кримінальне провадження.
26 грудня Національне антикорупційне бюро проводило обшуки у Дніпрі щодо фітнестренерки Яни Хланти, яка пов’язана з головою Дніпропетровської ОВА Валентином Резніченком і фірма якої лише під час повномасштабного вторгнення РФ отримала 1,5 млрд гривень на ремонт доріг в області.
Детективи НАБУ також провели обшук у робочому кабінеті Резніченка та у деяких профільних департаментах Дніпропетровської ОВА.
24 січня Кабмін погодив проєкти указів Президента про звільнення голів кількох обласних військових адміністрацій, серед яких був очільник Дніпропетровської ОВА Валентин Резніченко.