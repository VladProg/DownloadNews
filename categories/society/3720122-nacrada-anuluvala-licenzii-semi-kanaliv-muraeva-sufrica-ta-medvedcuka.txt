Національна рада з питань телебачення та радіомовлення анулювала ліцензії каналів "Наш", "Максі ТВ", "112", NewsOne, ZIK, UkrLive та "Перший незалежний".

Таке рішення регулятор ухвалив на засіданні 8 червня, передає Укрінформ.
"Семи медіа ліцензії на мовлення анульовані через застосовані до них рішеннями РНБО у 2021 і 2022 роках персональні спеціальні економічні та інші обмежувальні заходи (санкції)", - йдеться у повідомленні.
Це, зокрема, ТОВ «Наш 365» («Наш»), м. Київ; ТОВ «Наша Прага» («Максі-ТВ»), м. Київ; ТОВ «Новини 24 години» («NewsOne»), м. Київ; ТОВ «ТРК «112-ТВ» («112 Україна»), м. Київ; ТОВ «ТРК «Нові комунікації» («Z ZIK»), м. Львів; ТОВ «Телепростір» («UkrLive»), м. Київ; ТОВ «Тайм медіа» («Перший Незалежний»), м. Київ.
Ці компанії пов'язують з проросійськими політиками Євгеном Мураєвим, Віктором Медведчуком та Нестором Шуфричем.
Як повідомлялося, у лютому 2022 року Рада національної безпеки і оборони застосувала санкції щодо телеканалу "Наш" через транслювання антидержавних висловлювань.