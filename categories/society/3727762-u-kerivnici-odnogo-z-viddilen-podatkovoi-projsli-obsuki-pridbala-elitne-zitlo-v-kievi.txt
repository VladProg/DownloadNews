У керівниці одного з регіональних підрозділів Державної податкової служби провели обшуки в межах розслідування можливого отримання доходу від продажу майна на тимчасово захопленій росіянами території України.

Як передає Укрінформ, про це повідомляє Офіс генерального прокурора.
Обшуки пройшли за процесуального керівництва Офісу генпрокурора в межах розслідування за фактом незаконного збагачення (ч. 1 ст. 368-5 Кримінального кодексу України).
За даними слідства, у 2023 році матір податковиці набула право власності на квартиру і два паркомісця в одному з елітних житлових комплексів в Києві. За попередньою оцінкою, ринкова вартість майна суттєво перевищує офіційні доходи як самої податковиці, так і її матері.
Правоохоронці провели санкціоновані обшуки за місцем проживання і роботи чиновниці. Перевіряються факти можливого отримання доходу від продажу майна на тимчасово захопленій росіянами території України.
Досудове розслідування здійснюють слідчі територіального управління Державного бюро розслідувань, розташованого у місті Києві.
Як повідомляв Укрінформ, за фактом заволодіння бюджетними коштами, виділеними на проведення робіт з капітального ремонту та реконструкції ліфтів в житлових будинках Києва, провели обшуки у постачальників та замовників робіт.
Фото ілюстративне