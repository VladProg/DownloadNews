Дитячий фонд ООН (ЮНІСЕФ) доставив в Україну 20 швидких, обладнаних найсучаснішим обладнанням для допомоги новонародженим. Автомобілі буде передано до обласних дитячих лікарень та перинатальних центрів у 16 областях.

Про це на церемонії передачі автівок, що пройшла у Києві, сказала Перша леді Олена Зеленська, передає кореспондент Укрінформу.
"За приблизними підрахунками в Україні від початку повномасштабного вторгнення народилося чверть мільйона нових українців. Їх матері чули сирени, бігли до бомбосховища, нервували, інколи не мали доступу до медицини і народжували в непідходящих умовах. Кількість передчасних пологів торік збільшилася на 10%, це безпосередній результат війни. Ці 20 швидких ми з ЮНІСЕФ передаємо в регіони, вони неонатальні і будуть рятувати життя новонароджених",- сказала Зеленська.





Україна отримала від ЮНІСЕФ 20 неонатальних швидких для дитячих лікарень / Фото: Володимир Тарасов, Укрінформ








































"Швидкі' були закуплені ЮНІСЕФ за кошти уряду Нідерландів задля підтримки Програми раннього розвитку дітей в Україні.
Як зазначив на церемонії голова представництва ЮНІСЕФ в Україні Мурат Шахін, ЮНІСЕФ планує надалі розширювати Програму раннього розвитку дітей, зокрема, практику домашніх візитів.
"Ми хочемо, щоб ця програма охопила кожну дитину в Україні, де б вона не була. Це лише початок, ми плануємо розширювати цю програму на наступні п’ять років. Ми будемо масштабувати цей проєкт, щоб зробити кращі умови для того, щоб українки народжували",- сказав Шахін.
Автомобілі укомплектовані спеціалізованим обладнанням, що дасть медикам змогу здійснювати реанімаційні заходи та перевозити передчасно народжених дітей до медзакладів.
Зокрема, швидкі обладнані транспортними інкубаторами, апаратами штучної вентиляції легенів для новонароджених, пристроями для візуалізації вен AccuVein, реанімаційними кейсами, приладами для фототерапії для лікування жовтяниці новонароджених та для вимірювання рівня білірубіну тощо.
Неонатальні швидкі будуть розподілені у Вінницьку, Волинську, Дніпропетровську, Закарпатську, Івано-Франківську, Київську, Львівську, Миколаївську, Одеську, Полтавську, Рівненську, Сумську, Тернопільську, Хмельницьку, Черкаську та Чернівецьку області.
Як зазначили в МОЗ, з початку повномасштабного вторгнення по 15 серпня 2023 року ВООЗ зафіксувала в Україні понад 1100 випадків, коли від обстрілів та бойових дій постраждали медпрацівники, пацієнти та заклади охорони здоров'я. Зокрема було пошкоджено або зруйновано майже 50 пологових будинків, що значно обмежило здатність системи охорони здоров'я надавати життєво важливу допомогу передчасно народженим дітям.
Як повідомлялося, у 2022 році ЮНІСЕФ вже поставив 15 швидких, які були розподілені серед дитячих лікарень та пологових будинків у Чернігові, Сумах, Харкові, Дніпрі, Запоріжжі, Миколаєві та Чернівцях.