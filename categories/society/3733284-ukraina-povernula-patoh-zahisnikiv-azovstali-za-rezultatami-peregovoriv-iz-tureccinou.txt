Україна повернула на батьківщину п’ятьох захисників «Азовсталі», які перебували в Туреччині після звільнення з російського полону, за результатами переговорів із турецькою стороною.

Як передає Укрінформ, про це повідомляє сайт Президента.
"За результатами переговорів із турецькою стороною Україна повернула на батьківщину військових – захисників «Азовсталі»: командира окремого загону спеціального призначення Національної гвардії «Азов» Героя України Дениса Прокопенка, його заступника Святослава Паламаря, виконувача обов’язків командира 36-ї окремої бригади морської піхоти Сергія Волинського, старшого офіцера «Азова» Олега Хоменка та командира 12-ї бригади Нацгвардії Дениса Шлегу", - йдеться у повідомленні.



Військові перебували в Туреччині після звільнення з російського полону.
Президент Володимир Зеленський зустрів захисників в аеропорту Стамбула та привітав їх із поверненням.
«Вітаю вас! Ви – наші герої. Дуже радий вашому поверненню на батьківщину. Слава Україні!» – сказав Глава держави.
На борту літака Володимир Зеленський поспілкувався із захисниками «Азовсталі» та подякував за їхню мужність та стійкість.






Зеленський повертається з Туреччини до України із захисниками «Азовсталі» / Фото: Офіс Президента






































































Як повідомляв Укрінформ, раніше Зеленський повідомив, що повертається з Туреччини із захисниками "Азовсталі", які перебували там з вересня 2022 року.