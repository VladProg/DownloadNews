Генеральний директор акціонерного товариства "Укрпошта" Ігор Смілянський оголосив випуск марки "Україна – Мати" до Дня Незалежності.

Про це Смілянський повідомив у Телеграмі та опублікував світлини марки, передає Укрінформ.

За його словами, "Україна – це про демократію і різноманіття думок, ми маємо це цінувати та святкувати. Навіть попри те, що частина цих думок виражена через неформальну лексику. Нам до цього не звикати, тим більше, марка, яку ми оголошуємо сьогодні, спочатку мала, скажемо так, більш жорстке зображення".
"Враховуючи важливість свята, ми додали їй чемності :), і сьогодні оголошуємо випуск марки "Україна – Мати" до Дня Незалежності України саме у такому вигляді, як на фото. У випуску також маємо конверт "Перший день", листівки та магніт "Україна-мати", - зазначив Смілянський.


"Марку, звісно, запустимо 24 серпня", - повідомив він і додав, що "про деталі завчасно оголошувати не будемо".
Як підкреслив керівник "Укрпошти", марка створена українською художницею Зінаїдою Кубар "у співпраці з нашою крутою командою".
За його словами, "Україна-мати" в своєму новому образі - це про переосмислення минулого, про нову епоху для кожного українця та українки, і, враховуючи реакцію за поребриком, відповідь на "кієв за трі дня".
Як зазначив Смілянський, під час війни свята є робочими днями, тож передзамовити марку відсьогодні можна за посиланням, а придбати у відділеннях Укрпошти з 24 серпня.
"З цього ж дня ми надсилатимемо ваші передзамовлення. Власники філателістичних абонементів сьогодні отримають посилання на оплату цього поштового випуску на свої електронні скриньки", - запевнив він.
Як повідомляв Укрінформ, в Італії випустили другу марку на підтримку України.