В активному пошуку роботи наразі перебувають 52,3% українських фахівців. Найближчим часом планують шукати роботу ще 16% українців.

Про це йдеться в пресрелізі кадрового порталу grc.ua, що є в розпорядженні Укрінформу.
«Незадоволеність рівнем зарплати, нестабільним становищем компанії або втрата роботи стали причинами підвищення активності пошукачів у намаганнях знайти нову роботу. У активному пошуку роботи зараз перебуває кожен другий український спеціаліст (52,3%), планують шукати нове місце найближчим часом ще 16% пошукачів», - ідеться в повідомленні.
За інформацією порталу, переважна більшість українців (72,9%) поки що витрачає на пошук роботи не більше пів року, що відповідає тенденції збільшення строку працевлаштування у період кризи на ринку праці. З них третина (34,4%) витрачають на працевлаштування від трьох до шести місяців.
Серед проблем, з якими найчастіше стикаються українські спеціалісти при пошуку роботи, найчастіше зазначалися зменшення кількості вакансій у потрібній професії (32,7%), а також неможливість знайти роботу з гідним розміром оплати через те, що зарплати у професії та загалом на ринку праці відчутно знизилися (29,7%).
Дедалі частіше роботодавці висувають підвищенні вимоги до кандидатів — цю складність при працевлаштуванні відзначили 18,9% респондентів.
Як повідомлялося, в Україні запрацював "Єдиний портал вакансій", який дає змогу знайти інформацію про роботу відповідно до регіону, галузі та очікуваного рівня зарплат. На порталі акумульовані актуальні дані щодо відкритих вакансій, надані Державною службою зайнятості та провідними українськими сайтами з пошуку роботи.