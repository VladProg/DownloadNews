Правоохоронці ліквідували схему розкрадання гуманітарної допомоги та спроби незаконно продати понад 1 тис. бронежилетів на загальну суму понад 12 млн грн.

Як передає Укрінформ, про це в Телеграмі повідомляє пресслужба СБУ.
«За даними слідства, ділки намагались незаконно продати понад 1 тис. бронежилетів на загальну суму більше як 12 млн грн. Ці засоби захисту були виготовлені в Україні однією з громадських організацій, і через Черкаську військову адміністрацію мали бути передані на потреби оборони. Втім замість безкоштовної передачі українським захисникам, причетні чиновники намагались продати бронежилети через афілійовані комерційні структури та мережу супермаркетів», - йдеться в повідомленні.

Як зазначається, завдяки втручанню СБУ в одній із торговельних мереж було вилучено частину цієї продукції. Вона буде передана до ЗСУ.
Наразі проводяться слідчо-оперативні заходи з пошуку решти бронежилетів, а також встановлюються всі обставини та особи, причетні до протиправної схеми.
Як повідомлялось раніше, у ЗМІ розгорівся скандал довкола інформації про бронежилети, які виявили в одному з торговельних центрів. Львівський оборонний кластер (об’єднання на базі Харківського заводу, яке Міноборони України визначило головним координатором волонтерського руху з виробництва бронежилетів на час війни – ред.), заявив, що виставлені на продаж плитоноски є їхнього виробництва.