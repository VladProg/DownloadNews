Передзамовлення поштової марки, присвяченої визволенню Херсона, відкрилося 11 листопада, фізичний продаж Укрпошта планує розпочати в будівлі міського головпоштамту.

Про це в ефірі загальнонаціонального телемарафону повідомив генеральний директор АТ «Укрпошта» Ігор Смілянський, передає корупондент Укрінформу.
«Вчора ми відкрили передзамовлення марки до визволення Херсона з окупації і продали вже 50 тис. екземплярів. Плануємо розпочати її продаж фізично на головному поштамті самого Херсону», - наголосив Смілянський.
За його словами, Укрпошта вже підготувала пересувні відділення, які готові терміново виїхати на визволені території області і безпосередньо у Херсон, щойно військові нададуть дозвіл.
«Ми вже проводимо обстеження будівель, де можливо. У нас стоять завантажені генераторами та Starlink машини, бо ми розуміємо, що в багатьох відділеннях доведеться розпочати роботу без світла», - зазначив очільник Укрпошти.
За його словами, компанія вже відновила роботу у 79 населених пунктах Херсонщини і готова максимально швидко повернутися в обласний центр.
Як повідомлялося, 11 листопада Президент Володимир Зеленський заявив, що Херсон повертається під контроль України.
Наразі у місті бракує води, ліків, хліба, продуктів. Гуманітарні вантажі вже починають заїжджати у Херсон.