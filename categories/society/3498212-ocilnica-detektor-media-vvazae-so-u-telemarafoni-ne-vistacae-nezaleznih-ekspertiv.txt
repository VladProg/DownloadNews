Медіаекспертка, голова ГО «Детектор медіа» Наталія Лигачова що у телемарафоні «Єдині новини» не вистачає незалежних експертів.

Про це вона сказала під час онлайн-пресконференції в Укрінформі на тему: “Боротьба в інформаційній та культурній царинах: що думають українці про державну мовну політику та пропаганду на тлі агресії рф».
"Є дисбаланс певний щодо експертів в національному марафоні - представлені політичні експерти, які явно, ми знаємо, співпрацюють з владою, і немає незалежних експертів", - сказала вона.
Лигачова також зауважила, що це не означає, що у телемарафоні мають бути експерти, які співпрацюють з іншими політсилами, але необхідно, щоб звертались за коментарями до незалежних експертів: "ми цього зовсім не бачимо або бачимо зовсім мало".
"Ми бачимо, що національний марафон зараз повністю контролюється безумовно однією політичною силою і владою. Це більш-менш нормально, але не в такому обсязі, як є зараз, у стані війни, і це буде зовсім ненормально, якщо так залишиться після війни", - сказала вона.
Як повідомлялося, за результатами опитування Gradus Research Company, переважна більшість українців довіряють інформації спільного телемарафону «Єдині новини». Загалом про телемарафон знають 88% опитаних. Третина українців – 34% – дивляться марафон щодня, 28% – інколи, 22% – не дивляться.