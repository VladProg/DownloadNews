Український союз промисловців і підприємців закликає Кабінет Міністрів розробити чітку стратегію проходження опалювального сезону 2022/2023, який може бути ускладнений воєнними діями.

Як передає Укрінформ, про це пресслужба УСПП.
«Через війну у деяких регіонах України будуть спостерігатись труднощі із опаленням житлових фондів, не кажучи вже про роботу підприємств. Йдеться передусім про тимчасово окуповані російською федерацією території, а також ті, де йдуть бойові дії. Немає впевненості, що до настання холодів комунальникам вдасться повністю відновити централізоване теплопостачання в усіх населених пунктах», - йдеться в повідомленні.
Зокрема, в УСПП закликали уряд проаналізувати всі сценарії, провівши консультації із комунальниками, Нафтогазом, територіальними громадами, а також закласти резервні кошти та розпочати закупівлю резервного обладнання для генерації енергії, опалення для тих регіонів, що з настанням холодів можуть опинитися в критичному становищі.
Також, на думку фахівців, потрібен подальший розвиток електроенергетики, що підстрахує в контексті опалювання житла громадянам, та збільшення видобутку власного газу.
В організації нагадали, що Україна протягом першого півріччя 2022 року видобула понад 9,3 млрд куб м природного газу, це на 4,5% менше, ніж за аналогічний період минулого року. Зараз в сховищах є трохи більше 11 млрд. кубометрів блакитного палива.
Як повідомлялось, раніше уряд відніс до другої черги пріоритетності, після видатків на оборону та безпеку, фінансування видатків місцевої влади щодо підготовки до опалювального сезону та облаштування споруд цивільного захисту.