Дитячий фонд ООН (ЮНІСЕФ) розширив критерії відбору українських сімей, які мають право на отримання грошової допомоги на суму в 2 тис. 220 грн.



Про це повідомила дружина Президента Олена Зеленська у Телеграмі, передає Укрінформ.
«Ще більше українських сімей, які постраждали від війни, зможуть отримати грошову допомогу від ЮНІСЕФ Україна. У програмі «Спільно» розширили критерії відбору», - зазначила перша леді.
За її словами, сім’я може взяти участь у програмі, якщо має троє і більше дітей до 18 років або має принаймні одну дитину з інвалідністю до 18 років.
Дружина Президента нагадала, що сума грошової допомоги на місяць становить 2 220 грн на кожного члена сім’ї, але не більше як на п’ятьох осіб.
Вона також пояснила, що родина отримує одноразову виплату за три місяці за умови, що вона не отримувала грошової допомоги від ЮНІСЕФ чи іншої міжнародної гуманітарної організації з 24 лютого, проте допомога надається сім’ям незалежно від статусу ВПО у будь-якому регіоні України.
«Якщо ваша родина належить до однієї з указаних категорій, вам необхідно зареєструватися на сайті register.unicef.org. Як проходить реєстрація, якими будуть етапи перевірки, як розрахувати суму допомоги — усе це є на офіційній сторінці програми», - закликала перша леді.
Водночас вона додала, що громадяни, які не можуть зареєструватися онлайн та проживають у Житомирській, Київській чи Кіровоградській областях, можуть звернутися до соціального працівника з відділу соціального захисту населення у громаді чи районі.
Як повідомлялося, наприкінці березня Міністерство соціальної політики України та ЮНІСЕФ розпочали цільову програму грошової допомоги для незахищених сімей із дітьми, які постраждали через війну та потребують фінансової підтримки.
Допомогу могли отримати сім'ї, що належать до таких категорій: сім'ї, які мають трьох і більше неповнолітніх дітей, із яких принаймні одна дитина не досягла двох років; сім'ї із двома або більше дітьми, де одна дитина має інвалідність.
Фото: ОП