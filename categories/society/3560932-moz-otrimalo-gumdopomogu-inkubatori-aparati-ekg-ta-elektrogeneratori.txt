Міністерство охорони здоров'я отримало гуманітарну допомогу від партнерів, що включає медпрепарати та обладнання, зокрема інкубатори, апарати ЕКГ, монітори пацієнта, електрогенератори.

Про це повідомляє пресслужба МОЗ, передає Укрінформ.
Як зазначається, цього разу гуманітарні вантажі передали Міністерство внутрішніх справ Словаччини, Урядове агентство стратегічних резервів Польщі, уряд Каталонії, ЮНІСЕФ, БФ «Humanitarian for Empowerment», Спільнота Святого Егідія, Merck, HOPE Worldwide, Crown Agents.
Зокрема, благодійники передали 20 інкубаторів, 3 пристрої для обігріву новонароджених, 2 ЕКГ, 3 апарати для ендоскопії, 2 монітори пацієнта, 2 модульні системи моніторингу пацієнта, 19 електрогенераторів.
Крім того, партнери надали 20 000 доз вакцин проти папіломавірусів людини (типи 16, 18), 138 палет різних ліків, 2 палети левотироксину та інсуліну (людського), 24 палети хлористого натрію, 20 палет засобів індивідуального захисту, 3 палети антибактеріальних засобів та 8 палет антисептичних засобів.
Як повідомлялося, раніше міністр охорони здоров’я Віктор Ляшко заявляв, що Україна отримала 38,5 тисячі тонн гуманітарних вантажів із лікарськими засобами, медичними виробами та медобладнанням.