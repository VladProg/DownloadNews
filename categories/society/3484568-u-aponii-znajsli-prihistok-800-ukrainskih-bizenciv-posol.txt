З початку російського вторгнення в Україну влада Японії дозволила в’їзд 800 евакуйованим українським біженцям.

Як передає Укрінформ, про це заявив Надзвичайний і Повноважний Посол України в Японії Сергій Корсунський на конференції Клубу іноземних кореспондентів Японії (FCCJ).
«Ми вдячні Японії, яка відкрила свої двері в часи коронавірусу. Що стосується українських евакуйованих, то до Японії вже прибули 800 людей. Про них піклуються. Вони мають місце, де жити, джерело доходу. Ми з ними зустрічаємося в різних містах, в різний час», - сказав він.

Корсунський додав, що українська влада має для українських біженців дуже простий меседж.
«Немає значення, скільки це (проживання в Японії – ред.) триватиме, ми заохочуватимемо їх (українських біженців – ред.) дізнаватися про Японію, японську культуру, японську мову, найкращу практику в японському суспільстві та дуже сильне відчуття соціальної відповідальності японського бізнесу. Ці речі повинні стати зрозумілими для українців. Тож, коли вони повернуться (до України - ред.), я б хотів, щоб вони стали з’єднанням між Україною та Японією у більш широкому сенсі, ніж раніше», - сказав він.
Посол також зазначив, що на постійній основі в Японії мешкають близько двох тисяч українців, які, зокрема, працюють у місцевих університетах та компаніях.
Як повідомляв Укрінформ, кількість українців, що виїхали за кордон з моменту російського вторгнення в Україну, вже перетнула позначку в шість мільйонів осіб.