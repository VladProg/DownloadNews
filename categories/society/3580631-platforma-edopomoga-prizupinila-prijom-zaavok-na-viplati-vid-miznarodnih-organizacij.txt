На платформі єДопомога тимчасово припиняється збір заявок на виплату допомоги українцям від міжнародних організацій.

Як передає Укрінформ, про це повідомляє Міністерство соціальної політики України.
“Наразі громадянами України подано понад 10 мільйонів заявок, у зв’язку з чим тимчасово припиняється збір заявок на платформі єДопомога задля детального їх опрацювання та передачі за запитом до міжнародних організацій для подальшої виплати”, - ідеться в повідомленні.
В Мінсоцполітики запевнили, що докладають максимальних зусиль для збільшення кількості міжнародних організацій, що можуть надати грошову допомогу українцям, які постраждали від війни, адже ресурси міжнародних організацій обмежені.
Після підтвердження готовності фінансової підтримки зі сторони міжнародних організацій прийом заявок буде відновлено.
Українці, які допустили помилки у раніше поданих заявках, можуть їх переоформити через платформу єДопомога. Для цього потрібно натиснути “Перевірити статус заявки”, заповнити персональні дані та перевірити статус - за потреби вибрати дію “Відізвати та подати нову заявку”.
В Мінсоцполітики нагадують, що рішення про надання допомоги відповідній категорії населення та сум виплат приймають міжнародні організації. Пріоритетними є найнезахищеніші верстви населення, що мають соціальні статуси: особа з інвалідністю, пенсіонер, одинока мати або батько, багатодітна сім’я, отримувач допомоги малозабезпеченим сім’ям, зокрема внутрішньо переміщені особи.
Мінсоцполітики проводить верифікацію даних заявника, використовуючи державні інформаційні реєстри та бази даних, що дозволяє отримувати перевірену інформацію про особу.
Як повідомлялося, у березні Мінсоцполітики створило платформу єДопомога, яка забезпечує оперативний збір заявок з усіх регіонів України щодо потреб у гуманітарній допомозі, а також адресний розподіл. Платформа об'єднує можливості, ресурси держави, бізнесу, громадських організацій, благодійних фондів та волонтерів у наданні гуманітарної допомоги постраждалим від війни, внутрішньо переміщеним особам та людям із вразливих категорій.