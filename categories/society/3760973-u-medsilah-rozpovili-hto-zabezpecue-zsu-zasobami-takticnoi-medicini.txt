Засоби тактичної медицини постачаються бойовим військовим частинам як Командуванням Медичних сил Збройних сил України, так і волонтерськими організаціями.

Як передає Укрінформ, про це у Телеграмі повідомляє Military Media Center із посиланням на інформацію офіцера Центрального лікувально-евакуаційного управління Медичних сил ЗСУ Олександра Данилюка.
Зокрема, за його словами, інформація щодо близько 100% забезпеченості військових частин засобами тактичної медицини отримана за результатами проведеної інвентаризації наявних аптечок, а також з регулярних донесень військових частин, які повідомляють про рівень забезпеченості всіма видами забезпечення.
«Відповідно, якщо вони (командири військових частин – ред.) пишуть, що в них є стовідсоткове забезпечення, то це забезпечення наявне, яке не вказує джерела. Тобто джерелом може бути як Командування Медичних сил, так і громадські та волонтерські організації, які суттєво допомагають у підтримці із забезпечення тактичною медициною», – зазначив Данилюк.
За його словами, потреба у тактичній медицині є завжди, адже такі засоби часто використовуються, є розхідним матеріалом, який постійно треба поповнювати, оновлювати і мати в запасі.
Як повідомлялося, 31 липня у Генштабі ЗСУ заявили, що розробили низку кроків та організаційних змін для розв’язання проблем у сфері тактичної медицини. Зокрема, плануються такі зміни: удосконалення системи внутрішнього контролю, системи забезпечення та закупівель; навчання бойових медиків та врегулювання нормативно-правової бази.
27 липня Президент Володимир Зеленський в Одесі провів зустріч з командувачкою Медсил ЗСУ Тетяною Остащенко. Глава держави уточнив, що під час зустрічі, зокрема, обговорювалися питання які "гостро турбують" українських воїнів і бойових медиків.