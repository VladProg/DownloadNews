Бригада НГУ «Азов» оприлюднила відеорозповіді бійців про останні дні оборони «Азовсталі».

Як передає Укрінформ, про це повідомляє її пресслужба у Телеграмі.
«Це розповідь про відданість і справжнє братерство; про вміння приймати складні рішення, від яких залежать життя сотень людей; про величезну відповідальність, яку можуть брати на себе лише справжні командири. Останні дні «Азовсталі». Життя або смерть», - йдеться в повідомленні.
Автори відео демонструють, як на території заводу кілька тисяч українських воїнів відчайдушно бились з противником, а в бункерах в муках, без можливості отримати належну допомогу, гинули поранені. Про що бійці «Азову» думали тоді, на що сподівались, які варіанти розглядали, піти на прорив, чи залишатись на «Азовсталі» до кінця – відповіді на ці питання у відео.



Як повідомляв Укрінформ, 20 травня родини захисників «Азовсталі», які перебувають у російському полоні, записали зворушливе відео про те, як чекають на своїх героїв удома.