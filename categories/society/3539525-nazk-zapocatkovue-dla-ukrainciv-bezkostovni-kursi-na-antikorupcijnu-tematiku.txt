Національне агентство з питань запобігання корупції (НАЗК) та Фонд Східна Європа створили навчальну платформу для громадян NAZK.Study.

Як зазначив під час презентації в Укрінформі голова НАЗК Олександр Новіков, платформу запускають для того, щоб пояснити людям про корупцію та сформувати доброчесність поведінки.
«Сподіваюся, що ми змінимо культуру українців та будемо мати справжню доброчесну європейську націю», - сказав він.

За словами президента Фонду Східна Європа Віктора Ляха, у 2021 році Україна посіла 122-ге місце зі 180 за індексом сприйняття корупції. «Звичайно, це одна з перепон на шляху до Європейського Союзу. Але не тільки членство у ЄС є для нас пріоритетом. Головне – побудова сильної, вільної та прозорої країни. Тим більше, у воєнний час корупція є неприпустимою», - підкреслив він.
Лях наголосив на великому позитивному ефекті для всієї держави дії інструментів боротьби із цим негативним явищем. «Боротьба із корупцією розпочинається із загального розуміння того, як формуються бюджети в країні, яка роль того чи іншого органу виконавчої або законодавчої влади, як виділяються кошти на певні громадські чи інфраструктурні проєкти. Ми також хотіли б розповісти те, що означає нульова толерантність до корупції на побутовому рівні, що робити людям, які зіштовхнулися з випадками корупції», - сказав він.
Президент Фонду Східна Європа зауважив, що результатом впровадження політики нульової толерантності до корупції є відчуття причетності до того, що відбувається в країні: «Адже держава – це ми».

Керівник Офісу доброчесності НАЗК Вікторія Козаченко пояснила, що NAZK.Study – це навчальна платформа, де кожен може пройти безкоштовні онлайн-курси на антикорупційну тематику. Тут доступною мовою розкриваються важливі й актуальні теми, щоб кожен міг розібратися та без надзусиль набути нових знань і навичок, необхідних для роботи, громадської діяльності або загального розвитку.
Навчання проводиться за темами: «Антикорупція та доброчесність для всіх», «Зрозуміло про конфлікт інтересів», «Навчання для антикорупційних уповноважених», «Навчання для молоді», «Навчання для освітян», «Фінансування та звітування політичних партій».
Цільовою аудиторією є антикорупційні уповноважені, вільні слухачі, освітяни та публічні службовці.
Для користування платформою усі охочі мають зареєструватися. Це дасть змогу записатися на навчальні курси, переглядати матеріали та слідкувати за своїми досягненнями.
Навчання пропонується у зручному форматі, курси можна проходити у будь-який зручний час з комп'ютера або смартфона.
Як наголошувалося, до розробки курсів залучаються найкращі експерти у своїх галузях.