Речник президента Чеської Республіки Іржі Овчачек таємно одружився минулої п’ятниці з біженкою з України, якій запропонував притулок під своїм дахом на початку війни.

Так про весілля пише таблоїд Blesk, передає Укрінформ.
«Церква, тісне сімейне коло, наречена з дитиною від першого шлюбу та одне знайоме обличчя. Ось так виглядало весілля Їржі Овчачека, …яке шокувало чеську громадськість», – пише видання.
З нареченою-українкою Овчачек познайомився, коли запропонував їй та її сину-дошкільнику притулок під своїм дахом після початку війни. Жінка прибула в Чехію навесні.
Наразі речник глави держави перебуває у відпустці, пара вирушила у весільну подорож по Чехії.
Слід зауважити, що деякі близькі й колеги Овчачека дізналися про весілля лише зі ЗМІ.
Як повідомлялося, начальник Овчачека Мілош Земан, який був відомий як великий прихильник росії і путіна, після початку повномасштабної війни різко змінив своє ставлення.
Чехія, населення якої становить 10 млн осіб, прийняла понад 400 тис. українських біженців.
Фото: blesk.cz