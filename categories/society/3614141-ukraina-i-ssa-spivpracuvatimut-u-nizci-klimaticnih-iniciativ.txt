Спецпредставник Президента США з питань клімату Джон Керрі пообіцяв підтримку українським кліматичним ініціативам.

Про це повідомив міністр захисту довкілля та природних ресурсів України Руслан Стрілець у Фейсбуці, передає Укрінформ.
«Сьогодні разом із Джоном Керрі детально оглянули кожну експозицію павільйону на Кліматичному саміті. Це був не просто візит ввічливості. Джон Керрі серед відомих гостей нашого павільйону провів тут найбільше часу і навіть оглянув наслідки російського вторгнення за допомогою VR-окулярів», - йдеться в повідомленні.

Міністр зазначив, що Керрі подякував українському народу за стійкість і запевнив, що Сполучені Штати з Україною до переможного кінця.
Окремо Стрілець підкреслив, що під час зустрічі були досягнуті домовленості про підтримку Штатами низки українських ініціатив в довкільній сфері.

“Тепер ми маємо постійний зв'язок з одним із найвпливовіших політиків у сфері боротьби зі змінами клімату», - наголосив Стрілець.
Як повідомлялося, у рамках Кліматичної конференції ООН спеціальний посланник президента США з питань клімату Джон Керрі та міністр енергетики України Герман Галущенко заявили про започаткування пілотного проєкту з будівництва в Україні малого модульного реактора (ММР).