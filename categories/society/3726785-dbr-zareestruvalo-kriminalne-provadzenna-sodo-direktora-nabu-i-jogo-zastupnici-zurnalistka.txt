Державне бюро розслідувань зареєструвало кримінальне провадження щодо директора НАБУ Семена Кривоноса та його заступниці Поліни Лисенко.

Про це повідомила у Фейсбуці керівниця комунікаційного напрямку Української Гельсінської спілки з прав людини Ольга Комарова.
"Державне бюро розслідувань зареєструвало кримінальне провадження за моєю заявою щодо директора НАБУ Семена Кривоноса та його заступниці Поліни Лисенко”, - написала вона.
За її словами, зареєструвати кримінальне провадження відносно керівників НАБУ змусив Печерський райсуд, куди її адвокат звернувся з відповідним клопотанням.
Укрінформ звернувся із запитом до ДБР щодо реєстрації у відомстві вказаного кримінального провадження.
Як повідомлялося, у травні поточного року Комарова виграла конкурс на посаду заступника керівника Управління комунікацій НАБУ, але її відмовилися працевлаштувати, пославшись на скорочення штату бюро.