В Єдиному реєстрі зброї власники можуть продовжити дію дозволу на зброю. Ті власники зброї, які мають діючі паперові дозволи, можуть зробити це, коли спливе їх термін дії.

Про це в ефірі загальнонаціонального телемарафону "Єдині новини" сказав заступник міністра внутрішніх справ Леонід Тимченко, передає Укрінформ.
"В першу чергу кожен користувач, власник зброї отримує можливість зайти в особистий кабінет громадянина, верифікувати себе, побачити ту зброю, яка рахується за цим громадянином, встановити відповідність зброї і тієї інформації, яка знаходиться в реєстрі, і головне - отримати інформацію про строк дії свого дозволу і таким чином зрозуміти, коли необхідно звертатися через свій особистий кабінет, щоб продовжити дію дозволу", - розповів Тимченко.
Він додав, для продовження дозволу на зброю необхідно звертатися тільки тоді, коли спливає його термін дії.
"Тобто, мова йде про дозволи-книжечки, які є на руках, і якщо умовно громадянин отримав дозвіл 22 червня 2023 року, це не означає, що із завтрашнього дня із запуском Єдиного реєстру зброї є необхідність звертатися до поліції, або до суб'єктів господарювання для зміни такого дозволу. Дозвіл буде діяти три роки і фактично ми можемо говорити, що в повному обсязі реєстр зброї запрацює тоді, коли кожен громадянин змінить свій дозвіл на користування зброєю через три роки після його припинення", - пояснив Тимченко.
Стосовно реєстрації трофейної зброї Тимченко зауважив, що це питання поки не врегульовано законодавчо.
"Трофейна зброя, і взагалі зброя, яка сьогодні надходить з території південної та східної України - питання зараз вирішується законодавчо, яким чином таку зброю можна вносити в реєстр: через органи поліції, через експертні служби. Проте наразі це не стосується Єдиного реєстру зброї. Це питання сьогодні вирішують законодавці", - сказав заступник міністра.
Як повідомляв Укрінформ, з 23 червня в Україні почне працювати Єдиний реєстр зброї.