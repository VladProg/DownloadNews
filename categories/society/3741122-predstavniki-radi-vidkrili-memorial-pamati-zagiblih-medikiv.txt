Голова Верховної Ради Руслан Стефанчук, перший віцеспікер парламенту Олександр Корнієнко та голова Комітету ВП з питань здоров'я нації, медичної допомоги та медичного страхування Михайло Радуцький відкрили меморіал пам’яті загиблих медиків.

Про це повідомив перший заступник Голови Верховної Ради України Олександр Корнієнко у Фейсбуці, передає Укрінформ.
«Життя — найвища цінність. І за неї щохвилинно борються наші медики», - зазначив він.

Корнієнко привітав медичних працівників з професійним святом, побажав міцного здоров’я і вшанував неоціненну працю всіх медичних працівників.
«Разом з Русланом Стефанчуком та Михайлом Радуцьким відкрили новий меморіальний знак з іменами загиблих Героїв. Вічна пам’ять та шана!», - поінформував перший заступник Голови ВР.

Він підкреслив, що спочатку на долю медиків випала важка боротьба з пандемією, а зараз - боротьба за життя українців, зокрема українських воїнів, поранених та постраждалих через повномасштабне вторгнення Росії до України.
«Чимало ми вже втратили наших Героїв-медиків, які, рятуючи інших, віддали своє життя. Дякуємо за віддану працю! Пам’ятатимемо кожен подвиг заради України — заради народу!», - наголосив перший віцеспікер українського парламенту.
Як повідомляв Укрінформ, цьогоріч уперше в Україні День медичного працівника відзначається 27 липня. Представники влади привітали медичних працівників з професійним святом.
Фото: Олександр Корнієнко, Фейсбук