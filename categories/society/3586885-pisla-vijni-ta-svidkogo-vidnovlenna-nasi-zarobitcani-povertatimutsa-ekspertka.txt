Бебі-буму не буде і не всі жінки, які стали вимушеними мігрантами, повернуться з Європи, але за швидкого відновлення економіки повертатимуться наші заробітчани й приїдуть європейські.

Про це заявила директорка Інституту демографії та соціальних досліджень НАН України Елла Лібанова під час брифінгу в УКМЦ, передає Укрінформ.
«Стосовно демографічної ситуації в Україні матимемо підвищену смертність через військові втрати, загиблих внаслідок обстрілів і передчасно померлих від стресів та хвороб. Народжуваність безперечно знизиться, що ми побачимо можливо не по 2022-му року, але у 23-му точно. Багато фахівців і блогерів вважають, що буде повоєнний бебі-бум. Але я дуже скептично до цього ставлюся, не треба порівнювати цю ситуацію, як після Першої світової та Другої світової війни», - сказала Лібанова.
Разом з тим вона припускає, що змінюватиметься міграційний рух.
«Я далека від думки, що ми можемо повернути всіх жінок-втікачок від війни навіть за потужного «плану Маршалла» і швидкого зростання економіки. Але за такої умови ми можемо розрахувати на те, що повернеться значна частина українських заробітчан, тих, які виїхали за 2-3 і навіть за 5-10 років до війни. Якщо вони побачить, що в Україні є можливість заробляти не менше, ніж за кордоном, то значна частина їх повернеться», - зазначила Лібанова.
За оцінками експертів перед війною нараховували 3-3,5 мільйона наших заробітчан за кордоном. Вона припускає, що до 1,5 мільйона могли б повернутися за швидкого розвитку економіки, адже швидко зростатиме попит на робочу силу.
«Я переконана, що до України за сприятливих умов почнуть їхати працівники з інших країн Європи», - додала Лібанова. У такому разі й скорочення населення України, за її прогнозом, буде дуже помірним і не більшим, ніж в середньому по європейських країнах.
Як повідомляв Укрінформ, з початку бойових дій з Україні виїхало майже 9 мільйонів, а тих українців, хто втікав від війни і залишається за кордоном, нараховується від 1,3 до 1,4 мільйона.