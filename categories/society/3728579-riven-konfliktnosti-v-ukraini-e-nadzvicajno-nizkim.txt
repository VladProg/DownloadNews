Більшість українців упродовж року не зазнавали критики через національну чи релігійну приналежність.

Про це під час презентації дослідження "Стійкість під час війни та у поствоєнний період: на що опираються українці" повідомив директор соціологічної групи "Рейтинг" Олексій Антипович, передає Укрінформ.
“Понад 90% українців протягом останнього року не зазнавали критики чи несхвалення через свою національну, чи релігійну приналежність”, - сказав Антипович.
Крім того, 88% українців не зазнавали критики чи несхвалення за приналежність до певного регіону України, 9% - зазнавали декілька разів, 2% - зазнають постійно.
За результатами опитування, 86% українців не зазнавали критики за мову спілкування, 11% - зазнавали декілька разів, 2% - постійно.
Щодо політичних уподобань 78% українців не зазнавали критики чи несхвалення, 19% - зазнавали декілька разів, а 2% - постійно.
“Тобто рівень конфліктності в Україні є надзвичайно низьким”, - підсумував Антипович.
Дослідження проводилось соціологічною групою "Рейтинг" на замовлення Національної платформи стійкості та згуртованості.
Опитування проводилося 6-11 червня 2023 року методом CATI (телефонні інтерв'ю) серед населення України віком від 18 років на всій території, за винятком тимчасово окупованих Криму та Донбасу, Опитано 1200 респондентів.
Як повідомляв Укрінформ, абсолютна більшість українців (95%) упевнена, що Україна зможе перемогти Росію.