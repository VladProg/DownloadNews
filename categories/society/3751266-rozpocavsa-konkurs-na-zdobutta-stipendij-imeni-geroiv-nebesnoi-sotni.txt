У понеділок, 21 серпня 2023 року, розпочався конкурс на здобуття державних іменних стипендій найкращим молодим ученим для увічнення подій Революції Гідності та вшанування подвигу Героїв України – Героїв Небесної Сотні.

Про це повідомляє Міністерство освіти та науки, передає Укрінформ.
"За результатами конкурсного відбору найкращим молодим ученим буде призначено 25 державних іменних стипендій строком на один рік у п’яти номінаціях: стипендія імені Дмитра Максимова; стипендія імені Назарія Войтовича; стипендія імені Романа Гурика; стипендія імені Устима Голоднюка; стипендія імені Юрія Поправки.
Виплата стипендій розпочнеться з 1 січня 2024 року.
Прийом документів триватиме до 20 вересня 2023 року.
Детальна інформація - за посиланням на сайті Міністерства.
Як повідомлялося, академічна стипендія ім. Геров Небесної Сотні була заснована Кабінетом міністрів у 2017 році з метою увічнення подій Революції Гідності, вшанування подвигу наймолодших Героїв Небесної Сотні - Героїв України Мойсея Василя, Зубенка Владислава , Пагора Дмитра, Чернявського Дмитра, Тарасюка Івана, Костенка Ігоря, Плеханова Олександра, Байдовського Сергія, Нігояна Сергія, Дяковського Юрія.
Академічні стипендії імені Героїв Небесної Сотні призначаються: студентам закладів вищої освіти та курсантам невійськових закладів вищої освіти державної форми власності; курсантам вищих військових навчальних закладів (закладів вищої освіти із специфічними умовами навчання) та закладів вищої освіти, що мають військові навчальні підрозділи.