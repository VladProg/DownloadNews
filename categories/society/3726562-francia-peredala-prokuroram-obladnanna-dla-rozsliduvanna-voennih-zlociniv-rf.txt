Франція передала українським прокурорам обладнання, необхідне для розслідування воєнних злочинів Російської Федерації.

Як передає Укрінформ, про це Офіс генерального прокурора повідомляє у Телеграмі.
Генеральний прокурор Андрій Костін зустрівся з тимчасово повіреним у справах Французької Республіки в Україні Бенджаменом Рорігом та членами французької експертної місії.
Костін наголосив, що Україна високо цінує підтримку, яку Франція надає з перших днів російської агресії. Зокрема, у сфері відновлення справедливості.
Також генпрокурор подякував за нове передане обладнання, необхідне для розслідування воєнних злочинів РФ.
Зазначається, що раніше Франція вже передала Україні дві мобільні ДНК-лабораторії та продовжує надавати підтримку українським фахівцям, а також робить значний внесок у роботу Міжнародного кримінального суду.
В ОГП зауважили, що три команди французьких слідчих й експертів працювали над розслідуванням жахливих злочинів, скоєних у Бучі, Ірпені та Ізюмі. Нещодавно спеціалісти з Франції відвідали Дніпро та Кривий Ріг, де допомагали у проведенні експертиз, а також організували тренінги для українських колег.
«Передана сьогодні техніка дуже допоможе прокурорам та експертам у документуванні наслідків атак на цивільну інфраструктуру України. Війська рф вже зруйнували або пошкодили понад 110 000 таких об'єктів», - зазначив генпрокурор.
Він також висловив переконання, що «кожний такий злочин буде ретельно розслідуваний, а винні понесуть справедливе покарання».
Своєю чергою, Роріг підтвердив готовність продовжувати підтримку і працювати далі, щоб притягнути до відповідальності усіх винних.

Як повідомляв Укрінформ, у травні українські правоохоронці отримали другу французьку мобільну лабораторію ДНК для роботи у регіонах активних бойових дій.