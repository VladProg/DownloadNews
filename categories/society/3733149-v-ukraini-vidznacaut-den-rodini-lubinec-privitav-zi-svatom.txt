Уповноважений Верховної Ради з прав людини Дмитро Лубінець у День родини наголосив, що українці - велика родина, яка разом святкуватиме перемогу у війні з Росією.

Як передає Укрінформ, про це омбудсмен написав у Телеграмі.
“Родина для кожного – це найдорожчі люди, які найбільше люблять і розуміють. У батьківській хаті прищеплюється любов до рідної країни, мови й культури, бо саме сім’я є життєдайним джерелом споконвічно українських цінностей та традицій”- зауважив уповноважений.
За його словами, з початком повномасштабного вторгнення російських військ в Україну, чимало родин розлучилися. “Хтось із рідних захищає та боронить нашу Україну у цій жорстокій війні, а хтось віддав життя за нашу свободу, а хтось – виїхав за кордон, тікаючи від війни”, - додав омбудсмен.
“Родина – це про ділення смутку і про множення радості. Це про любов і розуміння. Це про підтримку у складні моменти”, - підкреслив Лубінець.
Як зауважив омбудсмен, зараз можна точно сказати, що українці – велика родина. “Ми один для одного зараз підтримка й опора. Ми плачемо і сумуємо разом, коли ворог вбиває і калічить наших людей. І ми радіємо разом, коли наші захисники та захисниці звільняють нашу землю від нечисті. І ми разом безмежно любимо нашу неньку Україну і зробимо все, щоб вона була вільною і квітучою”, - зазначив він.
“Ми всі – велика українська родина, яка після нашої перемоги буде святкувати теж разом”, - наголосив Лубінець.
Як повідомлялося, починаючи з 2012 року 8 липня в Україні відзначають День родини.
Фото: Дмитро Лубінець, ТГ