Українці можуть самостійно за допомогою онлайн-сервісу перевірити, чи призначено їм субсидію на оплату житлово-комунальних послуг.

Як передає Укрінформ, відповідну інструкцію розробило Міністерство з питань реінтеграції тимчасово окупованих територій України.
Наголошується, що для цього треба зайти до відкритого Єдиного державного реєстру отримувачів житлових субсидій. Для пошуку інформації у реєстрі слід ввести дані щодо адреси домогосподарства.
«Після цього стає доступною інформація про те, чи призначена житлова субсидія конкретному домогосподарству, її розмір і період, на який її призначено», - йдеться в повідомленні.
В міністерстві нагадали, що субсидія на оплату житлово-комунальних послуг, витрат на управління багатоквартирним будинком призначається з місяця звернення до дати закінчення опалювального сезону й розраховується на неопалювальний сезон – з 1 травня по 30 вересня, на опалювальний сезон – з 1 жовтня по 30 квітня.
Як повідомлялося, Пенсійний фонд України впродовж листопада направив на житлові субсидії 3,9 млрд грн для понад 2,6 млн домогосподарств.