Кабінет Міністрів затвердив зміни до порядку функціонування електронної системи охорони здоров’я.

Як передає Укрінформ, про це Прем’єр-міністр Денис Шмигаль повідомив у Телеграмі за результатами засідання уряду.
«Уряд затвердив зміни до порядку функціонування електронної системи охорони здоров’я. Робота з внесенням даних до ЕСОЗ буде спрощена, а дані електронної системи будуть захищені від несанкціонованого доступу», - написав Шмигаль.
За його словами, медичні працівники будуть звільнені від обов’язку вести первинну облікову документацію на папері у разі внесення медичних записів до ЕСОЗ, що суттєво спростить їхню роботу.
Прем’єр-міністр також додав, що було схвалено проєкт постанови щодо продовження на території України карантину та режиму надзвичайної ситуації з метою запобігання поширенню COVID-19 до 31 серпня 2022 року.
Як повідомлялося, у березні Кабмін продовжив карантин для запобігання розповсюдженню коронавірусу до 31 травня.