російська пропаганда запустила потужну антиукраїнську інформаційну кампанію у Фейсбуці.

Як передає Укрінформ, про це Центр стратегічних комунікацій та інформаційної безпеки повідомляє у Телеграмі.
"Центр стратегічних комунікацій зафіксував чергову інформаційну атаку росіян: у Facebook з анонімних каналів ворог поширює рекламу з наміром зневірити українців у перемозі", - ідеться у повідомленні.
Кампанія з розповсюдження брехні стартувала 11 березня.
Пропагандисти просувають такі головні меседжі: битва за Бахмут програна; на Заході не вірять в Україну; командування Силами оборони вже втекло, а "хлопці відбиваються самотужки"; США зменшують постачання зброї, бо буцімто впіймали українську владу на крадіжках постачань.
"Окупанти хочуть підірвати довіру українського суспільства до влади, маніпулюючи нібито програною битвою за Бахмут та тим, що союзники залишать нас з ворогом напризволяще. Насправді це не так: Сили оборони міцно стоять у Бахмуті, а командувач Сухопутних військ Сирський постійно приїжджає на позиції. Захід продовжує постачати нам зброю та техніку у великих об'ємах, скоро її застосують під час контрнаступу", - підкреслили у Центрі стратегічних комунікацій.
Фейки розповсюджують через новостворені сторінки, без опису та наповнення, які мають нейтральні назви. Це дозволяє уникати додаткової уваги зі сторони Meta при проходженні модерації, адже першим етапом йде перевірка автоматизованими системами.
Облікові записи, з яких створюються такі кампанії, використовують IP-адреси інших держав. Прикладом такої практики є рекламна кампанія, запущена на ip-адресі з Мексики, а в рекламному акаунті валюта для способу оплати – мексиканські песо.
Провальну спробу впливу на українців видає невдалий переклад тексту з російської на українську та кремлівські терміни на кшталт "західники", "пораженські настрої".
У Центрі стратегічних комунікацій просять українців, якщо побачили таку рекламу виконати певні дії: відкрити публікацію та натиснути more у її правому верхньому кутку, натиснути "Поскаржитись на публікацію more" та обрати варіант, який найбільш точно описує порушення норм спільноти.
Як повідомляв Укрінформ, представники російської пропаганди підробили сайт для пошуку житла у Польщі.