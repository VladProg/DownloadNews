Акціонерне товариство "Укрпошта" виставить на продаж тисячу примірників випущеної рік тому першої марки війни “Русскій воєнний корабль, іді…!”, щоб зібрати на дрон.

Як передає Укрінформ, про це генеральний директор Укрпошти Ігор Смілянський повідомив у Телеграмі.
За його словами, рік тому Укрпошта запустила першу марку війни “Русскій воєнний корабль, іді…!”.
“Через 2 дні після офіційного введення марки в обіг пророцтво збулося і крейсер “Москва” пішов на дно. Вашою вірою та “Нептуном”, звісно”, - зазначив Смілянський.
“Відсвяткувати таку подію маємо так, щоб ще хтось або щось пішли за кораблем. Тож водну стихію ми опанували, починаємо опановувати повітряну – збираємо на дрони для ЗСУ. Маємо 1000 примірників однойменної презентаційної рамки з легендарною поштовою маркою та відбитком штемпеля “Перший день”, яким марка гасилася в день введення в обіг на київському головпоштамті рік тому. Вартість 1600 гривень, з яких 1000 йде на дрони. Так що плануємо зібрати 1 000 000”, - заявив керівник Укрпошти.
Як повідомляв Укрінформ, завдяки благодійним торгам, що відбулися на платформі Prozorro.Продажі, на підтримку ЗСУ вдалося зібрати 6,9 млн грн, і найдорожчим лотом на них стала марка "Русскій воєнний корабль…".