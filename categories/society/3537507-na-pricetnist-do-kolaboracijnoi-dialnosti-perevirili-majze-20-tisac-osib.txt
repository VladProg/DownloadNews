За період дії воєнного стану в Україні правоохоронці перевірили понад 19,9 тисячі осіб на причетність до колабораційної діяльності.

Про це на брифінгу в Укрінформі повідомив начальник Департаменту карного розшуку Нацполіції Вадим Дзюбинський.
«За весь період воєнного стану було перевірена 19 981 особа на причетність тим чи іншим чином до колаборації, до допомоги країні-агресору. Відкрито 1801 провадження, пред’явлено 289 підозр. Але впевнений, що у багатьох провадженнях тривають ще слідчі дії, і винні особи будуть притягнуті до відповідальності», - заявив представник Нацполіції.
Він зауважив, що не готовий назвати точну цифру колаборантів з-поміж держслужбовців. За словами Дзюбинського, ця категорія осіб належить до підслідності іншого органу - ДБР.
«Але такі особи є, зокрема ті, які й наразі обіймають посади на окупованій території та співпрацюють з владою агресора. Частині уже оголошені підозри, навіть заочно. Вони будуть оголошені у державний розшук», - сказав він, висловивши переконання, що після визволення територій ці особи будуть притягнуті до відповідальності.
Стосовно ДРГ, за словами представника Нацполіції, починаючи з 24 лютого підрозділи карного розшуку на території України затримали 1268 осіб, або 68 груп, які були перевірені на причетність до диверсійно-розвідувальної діяльності. За цими фактами порушені кримінальні провадження, фігуранти передані спецслужбам, які з ними працюють.
Відповідаючи на запитання, звідки поліція отримує інформацію про скоєння злочинів на тимчасово захоплених територіях, посадовець зазначив, що подекуди там досі працює українських зв'язок, тому люди, набираючи 102, потрапляють на оператора Національної поліції та заявляють про злочин.
Ще одним шляхом отримання такої інформації є родичі та знайомі тих, хто перебуває на захоплених територіях.
Правоохоронці документують різні види злочинів, які скоюються там, зокрема вбивства, тяжкі тілесні ушкодження, розбійні напади, крадіжки тощо. Працівники НПУ розслідують ці кримінальні провадження, проводять заходи зі встановлення осіб, які їх скоюють, і фігурантам оголошуються підозри заочно.
«Ми дистанційно проводимо такі заходи, у тому числі за допомогою агентурно-оперативної роботи, оперативно-технічних заходів, також – через спілкування у режимі онлайн з особами, які перебувають на окупованій території і які мають можливість спілкуватися з нами», - зазначив представник Нацполіції.
Як повідомлялося, від початку повномасштабної війни Національна поліція отримала й опрацювала майже 3,3 млн звернень громадян.