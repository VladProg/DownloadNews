Міністерство охорони здоров’я повинне прискорити затвердження механізму перевірки закладів громадського харчування на дотримання антитютюнового законодавства, оскільки близько 80% українців підтримують посилення обмежень для курців.

Про це йдеться у резолюції, затвердженій під час проведеного Комітетом Верховної Ради з питань здоров’я нації, медичної допомоги та медичного страхування круглого столу на тему: «Стан дотримання вимог статті 12 Закону України №2899-IV «Про заходи щодо попередження та зменшення вживання тютюнових виробів та їхнього шкідливого впливу на здоров’я населення», передає Укрінформ з посиланням на сайт ВР.
«Українці масово порушують положення закону, які почали діяти в липні 2022 року. З березня 2022 року в країні діє мораторій на перевірку бізнесу, тому державним органам складно реагувати на скарги громадян. Громадський моніторинг виявив, що 20% закладів громадського харчування порушують антитютюнове законодавство. Водночас 80% українців підтримують загалом посилення обмежень для курців», - зазначив голова Комітету ВР з питань здоров’я нації, медичної допомоги та медичного страхування Михайло Радуцький.
За його словами, також критична ситуація з курінням кальянів: близько 88% закладів в Україні порушують закон, серед порушників – переважно молодь. Тому за результатами круглого столу затверджено резолюцію. Вона, зокрема, передбачає, що МОЗ має прискорити затвердження механізму перевірки закладів громадського харчування на дотримання антитютюнового законодавства, Держспоживслужба - провести роз’яснювальну роботу із бізнесом.
«Було кілька спроб скасувати запровадженні антитютюнові обмеження. Деякі колеги вносили такі правки до інших законопроєктів, просуваючи інтереси тютюнового лобі. Щоб запобігти таким спробам, ми провели круглий стіл та ухвалили резолюцію. Цей документ дозволить реагувати на подібні спроби відкату антитютюнового законодавства», - підсумував Радуцький.
Як повідомлялось, за даними ВООЗ, в деяких країнах світу курять кальян 35% у віці 13-15 років. Особливо шкідливі в кальяні смоли, в яких присутні такі речовини та метали, як формальдегід, миш’як, хром та свинець.