На квітень запланований старт пілотного проєкту з розгортання системи е-документообігу у військових частинах, територіальних центрах комплектування та соціальної підтримки й інших дотичних структурах.

Про це Прем'єр-міністр України Денис Шмигаль повідомив у Телеграмі за підсумками наради в уряді за участю представників Офісу Президента, передає Укрінформ.
За словами Шмигаля, під час наради був визначений план дій щодо реформування проходження військово-лікарських комісій. За мету поставлено максимально діджиталізувати всі процеси та створити умови, за яких військові отримають комфортний і швидкий сервіс.
Експертна група представила свої напрацювання. Серед них — збільшення пропускної спроможності ВЛК, доступ до е-системи охорони здоров'я та заходи з безбар'єрності.
"Вже у квітні плануємо розпочати пілотний проєкт із розгортання системи електронного документообігу у в/ч, ТЦК та інших дотичних структурах. Наступний етап — цифровізація медичної історії військовослужбовців", — зазначив Прем'єр.
Окремо під час наради були розглянуті питання скорочення термінів розслідування для отримання довідки з військових частин про обставини поранення. Глава уряду дав завдання розробити необхідні постанови та зміни до законів.
Також були заслухані пропозиції Міністерства охорони здоров'я щодо реформи медико-соціальних експертних комісій.
"Це має бути комплексне рішення, засноване на міжнародних стандартах, де людина — головний пріоритет", — наголосив Шмигаль.
Як повідомлялося, військовослужбовці, які проходили або проходять лікування поранень, отриманих під час виконання бойових завдань із захисту та оборони України, висловлювали обурення через неналежне надання їм медичної допомоги. З огляду на це в Україні був розроблений план цифровізації процесів проходження військово-лікарської комісії. Її реформування триватиме упродовж року.