МЗС України збільшило штат консулів у Польщі з огляду на значне зростання кількості українців, які прибули до країни після початку повномасштабного вторгнення Росії.

Про це в інтерв’ю Укрінформу розповів посол України в Польщі Василь Зварич.
Дипломат повідомив, що від 24 лютого минулого року кордон з Польщею перетнули понад 13 млн громадян України. Більшість із них поїхали далі – до інших держав, але понад 1,6 млн українців залишилися в Польщі та отримали ідентифікаційний код PESEL.
Відтак на українських консулів значно зросло навантаження з видачі документів.
Зварич звернув увагу, що у 2022 році дипломати в Польщі здійснили понад 220 тис. консульських дій, що утричі більше, ніж у 2021-му (близько 74 тис.).
“МЗС України оперативно відреагувало на збільшення навантаження на консульські установи у Польщі й фактично одразу було посилено склад кожної установи на 1-2 особи. У цьому році продовжується часткове посилення установ там, де це найбільш потрібно”, - наголосив український дипломат.
Він зазначив, що зараз у Польщі залишаються до 1,3 млн громадян України, які мають відповідний статус і перебувають під захистом польської держави.
За словами Зварича, з літа цього року загалом відзначається зменшення кількості українських громадян, які приїхали до Польщі після початку повномасштабної агресії Росії: близько третини з них повернулися додому чи виїхали в інші країни.
Посол також назвав оптимальною кількість українських консульських установ у Польщі, зауваживши, що про відкриття нових "поки що не йдеться".
Як відомо, у Польщі функціонує п’ять державних консульських установ України: генконсульства в Любліні, Кракові та Вроцлаві, консульство у Гданську і консульський відділ у Варшаві. Крім того, Україна має в Польщі дев’ять почесних консульств.