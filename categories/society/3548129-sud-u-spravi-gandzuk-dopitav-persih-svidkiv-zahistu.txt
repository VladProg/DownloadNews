Дніпровський районний суд Києва, який розглядає справу про вбивство херсонської активістки Катерини Гандзюк, перейшов до допиту перших свідків сторони захисту.

Як передає Укрінформ, про це повідомляє у Фейсбуці юридична компанія «Міллер»
«Суд у справі херсонської активістки Катерини Гандзюк перейшов до допиту перших свідків сторони захисту. Їх висунули обвинувачені Владислав Мангер та Олексій Левін», - йдеться у повідомленні.
Зазначається, що наступні засідання заплановані на 12 годину 16 та 17 серпня. Планують продовжити допит свідків.
Дніпровський райсуд наразі судить організаторів нападу на Гандзюк, йдеться у повідомленні.
Як повідомляв Укрінформ, громадську активістку, в.о. керівника справами виконавчого комітету Херсонської міськради Катерину Гандзюк 31 липня 2018 року облили сірчаною кислотою біля під'їзду її будинку в Херсоні. Опіками було уражено 40% тіла жінки. Вона перенесла кілька операцій, але 4 листопада того ж року померла. Безпосередніх виконавців замаху було ув'язнено на терміни від 3 до 6,5 року. Організатори нападу перебувають під судом.
Наприкінці березня загарбники пограбували в Херсоні квартиру, де жили батько і чоловік Катерини Гандзюк.
Ексголову Херсонської обласної ради Владислава Мангера і помічника депутата облради Олексія Левіна, підозрюваних в організації замаху на активістку Катерину Гандзюк, залишили під вартою до 19 вересня.