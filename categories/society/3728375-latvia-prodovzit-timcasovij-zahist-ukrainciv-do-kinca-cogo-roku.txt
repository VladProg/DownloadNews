Латвія продовжує тимчасовий захист українських громадян, які постраждали від збройної агресії Російської Федерації, до кінця цього року.

Як передає Укрінформ, про це повідомляє в Телеграмі уповноважений Верховної Ради України з прав людини Дмитро Лубінець.
Як зауважив омбудсмен, українці мають можливість на безкоштовне розміщення в Латвії до кінця 2023 року. Раніше така програма була доступна до 30 червня.
Відповідна ініціатива була затверджена урядом Латвії 1 червня 2023 року.
За словами Лубінця, протягом перших 120 днів українських громадян забезпечуватимуть безкоштовним проживанням та харчуванням, незалежно від їхньої фінансової спроможності.
Після 120-денного періоду право на безкоштовне житло матимуть лише окремі категорії українців.
Зокрема це: особи з особливими потребами та люди, які за ними доглядають; особи пенсійного віку; жінки у відпустці по вагітності та пологах; один із батьків дитини в період догляду за нею.
Також це стосується тих, хто в Латвії здобуває освіту на денній формі навчання в закладі дошкільної, початкової, загальної середньої або професійної середньої освіти або є студентами денної форми навчання у вищому навчальному закладі.
Уповноважений зазначив, що вважає таке рішення надзвичайно важливим для українських громадян та держави в цілому.
Як повідомляв Укрінформ, Ризьке самоврядування оголосило конкурс на організацію спільних таборів для українських та латвійських дітей.