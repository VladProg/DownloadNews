Служба безпеки спільно з Національною поліцією викрила українських бізнесменів, які намагалися продати партію танкових двигунів до ЗСУ за штучно завищеною вартістю.

Про це повідомляє пресслужба СБУ у Телеграм, передає Укрінформ.
"Представники одного з вітчизняних підприємств намагались реалізувати до Міноборони 80 агрегатів за ціною понад 77 млн грн. При цьому ринкова вартість цих двигунів становить майже 24 млн грн", - йдеться у повідомленні.
Зазначається, що правоохоронці своєчасно заблокували оборудку і тим самим запобігли розтраті бюджетних грошей в особливо великих розмірах.
Під час обшуків складського приміщення у фігурантів вилучено танкові двигуни, на яких вони збирались привласнити державні кошти. Також виявлено прилади нічного бачення та інші комплектуючі для бронетехніки.
У межах кримінального провадження за ч. 5 ст. 191 Кримінального кодексу України (привласнення, розтрата майна або заволодіння ним шляхом зловживання службовим становищем) триває розслідування для встановлення всіх обставин злочину і притягнення винних до відповідальності.
Зловмисникам загрожує до 12 років тюрми з конфіскацією майна.
Згодом стало відомо, що правоохоронці передали Збройним силам України 80 танкових двигунів, арештовані в межах кримінального провадження.




Фото: Генпрокуратура
Як повідомляв Укрінформ, раніше СБУ повідомила про підозру окупаційному «коменданту Херсонщини», який катував українців.