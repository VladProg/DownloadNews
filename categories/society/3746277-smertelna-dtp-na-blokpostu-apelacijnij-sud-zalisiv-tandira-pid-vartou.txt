Київський апеляційний суд відхилив апеляцію судді, який підозрюється у вчиненні смертельної ДТП, на запобіжний захід і залишив його під вартою.

Про це у Телеграмі поінформувала пресслужба Київської міської прокуратури, передає Укрінформ.
«Київський апеляційний суд підтримав позицію столичної прокуратури та відмовив стороні захисту у задоволенні апеляційної скарги на запобіжний захід судді, який підозрюється у вчиненні смертельної ДТП у стані алкогольного сп’яніння. Ухвалою суду підозрюваного залишено під вартою до 26 серпня 2023 року без права внесення застави», - зазначається у повідомленні.
Як повідомлялося, у ніч проти 26 травня голова Макарівського районного суду (Київська область) Олексій Тандир збив на смерть 23-річного нацгвардійця на блокпосту в столиці. Правоохоронці суддю затримали.
Той відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя надала згоду на арешт Тандира. Того ж дня Печерський районний суд на засіданні обрав йому запобіжний захід – тримання під вартою до 21 липня без можливості внесення застави.
29 травня на зборах суддів Макарівського районного суду звільнили суддю Тандира з посади голови суду.
2 червня Вища рада правосуддя відсторонила до 25 липня 2023 року Тандира від здійснення правосуддя у зв’язку з притягненням його до кримінальної відповідальності.
Як поінформували у ДБР 11 липня, експертиза показала, що Тандир перебував у стані алкогольного сп’яніння, коли збив на смерть 23-річного нацгвардійця на блокпосту в столиці.
17 липня Печерський райсуд столиці продовжив тримання під вартою до 26 серпня 2023 року ексголові Макарівського районного суду Київської області Олексію Тандиру, який підозрюється у вчиненні смертельної ДТП у стані алкогольного сп’яніння.
3 серпня у прокуратурі заявили, що правоохоронці завершили розслідування ДТП за участі судді Тандира, внаслідок якої загинув нацгвардієць.