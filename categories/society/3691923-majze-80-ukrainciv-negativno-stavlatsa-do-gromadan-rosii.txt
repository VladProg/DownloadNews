Негативно до громадян росії ставляться 77% українців, і лише 2% респондентів висловлюють позитивне ставлення.

Про це під час презентації результатів соціологічного опитування повідомив директор соціологічної служби Центру Разумкова Андрій Биченко, передає Укрінформ.
«Якщо у квітні 2014 року відносна більшість – 45% українців – висловлювала позитивне ставлення до громадян росії, у червні 2017 року — нейтральне ставлення – 42,5%, то за даними останнього опитування, лише 2% респондентів висловлюють до них позитивне ставлення, 77% — негативне, 14% — нейтральне», – сказав Биченко.


Позитивне ставлення до громадян росії висловлюють по 4% жителів Східного і Південного регіонів, 2% жителів Центрального регіону і 0% жителів Західного регіону. Негативне ставлення — відповідно 70%, 56,5%, 80% і 84%.

Серед тих, хто спілкується вдома переважно українською мовою, позитивне ставлення до громадян росії висловлюють 0,6%, а серед тих, хто спілкується російською, — 5%; негативне ставлення — відповідно 82% і 59,5%.
Також переважна більшість (97%) респондентів, негативно ставляться до уряду та державної думи росії.
У дослідженні взяли участь 2020 респондентів віком від 18 років. Теоретична похибка вибірки не перевищує 2,3%. Водночас додаткові систематичні відхилення вибірки можуть бути зумовлені наслідками російської агресії, зокрема вимушеною евакуацією мільйонів громадян.
Опитування проведено у лютому-березні 2023 року соціологічною службою Центру Разумкова в усіх регіонах України за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії.
Як повідомляв Укрінформ, у 2022 році рівень вживання російської мови українцями знизився майже на 10%, як порівняти з 2021 роком.