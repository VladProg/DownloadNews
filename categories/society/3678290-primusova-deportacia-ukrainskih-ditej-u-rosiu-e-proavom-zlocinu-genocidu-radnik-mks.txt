Міжнародне законодавство допускає широке трактування юридичного визначення для злочину геноциду, але те, що російське керівництво та військові роблять в Україні, зокрема сексуальне насильство та примусова депортація тисяч українських дітей до росії, є проявом геноциду.

Про це в суботу у Львові, під час міжнародної конференції United for Justice — «Об’єднані заради справедливості», заявив радник прокурора Міжнародного кримінального суду, старший дослідник та професор коледжу Мессі (Університет Торонто, Канада – ред.), юрист іранського походження Пайам Акхаван (Payam Akhavan), повідомляє кореспондент Укрінформу.
«Заклики до геноциду не завжди визначають саме поняття геноциду. Але заклик до геноциду – це вже сам по собі злочин, за статтею з Конвенції про геноцид. Я думаю, що для всіх очевидно, що воєнні злочини, здійснені російським керівництвом та російськими військами в Україні, можна кваліфікувати як широкомасштабну атаку проти цивільного населення… Ситуація в Україні містить докази геноцидних намірів», - зазначив правник.
Він зауважив, що цілеспрямовані атаки проти мирного населення та цивільної інфраструктури, поширене сексуальне насильство, а також примусове вивезення до росії тисяч українських дітей, містять прямі ознаки геноциду, які мають бути враховані у майбутніх судових процесах.
«Вчора я був вражений, коли представник адміністрації (Президента України – ред.) пан Єрмак розповів про викрадення, принаймні, 16 тисяч українських дітей. Ці факти, ці докази необхідно детально задокументувати. Перед нами перший випадок геноциду такого роду, оскільки примусова депортація дітей надає основу для кваліфікування цієї справи саме як прояву геноциду», - зауважив радник прокурора МКС.
За його словами, кваліфіковані та професійні дії Генеральної прокуратури України, що уникають політичних міркувань та спираються на правові положення, є підставою для того, щоб висновки національного українського правосуддя у цій справі були також прийняті й на міжнародному рівні.
Як представник іранської спільноти, Акхаван прокоментував дії режиму в Ірані, який допомагає кремлю знищувати українців і водночас чинить утиски та вбиває власний іранський народ.
«Прем’єр-міністр України наголосив, що ті іранські високопосадовці, які залучені до поставок в росію безпілотників для атак проти мирного населення та цивільної інфраструктури України – вони є поплічниками росії у скоєнні міжнародних злочинів проти людства. Хочу вам сказати від імені іранської демократичної спільноти, що ми цілком підтримуємо наших українських братів та сестер і закликаємо притягнути до відповідальності цих людей, які відповідальні не лише за вбивства ваших громадян, але й за вбивства мирних іранців», - сказав науковець.
Як повідомлялося, в суботу у Львові проходить міжнародна конференція, яку ще називають «юридичним Рамштайном», головною метою якого є розгляд шляхів притягнення до відповідальності російських загарбників, які скоїли та продовжують вдаватися до воєнних злочинів та злочинів проти людства в ході агресії проти України та на тимчасово окупованих територіях. Окремо учасники конференції розглядають можливість створення спеціального трибуналу в Гаазі із засудження злочину агресії проти України та притягнення до відповідальності вищого політичного та військового керівництва рф.
Фото: АА