Суд визнав винними двох бойовиків терористичної організації «лнр», які воювали проти України у складі російських окупаційних військ.

Про це йдеться у повідомленні СБУ у Фейсбук, передає Укрінформ
За посягання на територіальну цілісність і недоторканість нашої держави та участь у незаконних збройних формуваннях фігуранти отримали тюремні строки – 10 і 8 років позбавлення волі.
У СБУ повідомили, що їх взяли у полон українські захисники під час боїв на Луганщині у травні.
Зазначається, що один із засуджених розпочав «військову кар’єру» у сформованих росією незаконних збройних формуваннях ще у 2015 році. До початку широкомасштабного вторгнення він брав участь у зіткненнях із ЗСУ поблизу лінії розмежування. Також організовував чергування на блокпостах та полігонах, де тренувались бойовики.
Інший пішов воювати, аби не сісти в тюрму за крадіжку. Свого часу він був тричі засудженим до ув’язнення: двічі – за пограбування і один раз – за нанесення тяжких тілесних ушкоджень. Коли ж у 2021 році він знову вчинив правопорушення, то отримав пропозицію: сісти в тюрму вчетверте чи підписати контракт «на службу» у лавах «народної міліції лнр».
Слідчі СБУ зібрали потужну доказову базу щодо цих бойовиків, яка дозволила засудити їх до реальних строків ув’язнення. Провадження велося за двома статтями Кримінального кодексу: ч.2 ст.110 (посягання на територіальну цілісність і недоторканність України);
ч. 2 ст.260 (створення не передбачених законом воєнізованих або збройних формувань), йдетьсяу повідомленні.
Як повідомлялось, на Донеччині повідомлено про підозру у державній зраді трьом працівникам СІЗО, які перейшли на бік ворога.