Кабінет Міністрів України виділив із резервного фонду державного бюджету майже 243,5 млн грн на компенсацію комунальних витрат громадам, які прихистили переселенців у будівлях комунальної та державної форми власності.

Як передає Укрінформ із посиланням на Міністерство розвитку громад та територій України, про це повідомив очільник Мінрегіону Олексій Чернишов.
«Заклади, які надали прихисток тимчасово переміщеним особам, отримають відшкодування за комунальні послуги, які спожиті у березні. Наразі таких закладів понад 6,6 тисячі, і з 24 лютого вони розмістили майже 1,5 млн осіб. І це є надважливим – турбота про наших українців. Відповідні компенсації будуть здійснюватися й надалі», — зауважив міністр.
Він додав, що сума 243,5 млн грн компенсує витрати за березень поточного року. Відповідне розпорядження прийняв уряд під час чергового засідання 17 червня.
Проєкт акта розробили на основі узагальненої Мінрегіоном інформації, отриманої від обласних військових адміністрацій, центральних органів виконавчої влади про кошти, які сплатили заклади, що перебувають на їх балансі та в яких на безоплатній основі розміщені тимчасово переміщені особи.
Як повідомлялося раніше, відповідно до програми «Прихисток» власникам житла за безоплатне розміщення переселенців на компенсацію витрат у квітні виділено 107,2 млн грн.