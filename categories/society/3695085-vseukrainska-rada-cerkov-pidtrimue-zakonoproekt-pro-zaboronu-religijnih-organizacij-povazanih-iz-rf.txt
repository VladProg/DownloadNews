Голова Верховної Ради Руслан Стефанчук повідомив, що Всеукраїнської ради церков і релігійних організацій (ВРЦіРО) підтримала розгляд в парламенті законопроєкту, який не допускатиме діяльність будь-яких релігійних організацій із центрами впливу в росії.

Як передає Укрінформ, про це він поінформував у Фейсбуці.
“Вчора у мене відбулася відверта розмова з членами Всеукраїнської ради церков і релігійних організацій. Сьогодні всі ми турбуємося про українське суспільство і про те, аби російський ворог не проникав у наші серця й душі. Ми проговорили низку законодавчих ініціатив, які сьогодні подані до Верховної Ради України. З-поміж інших, особливу увагу приділили проєкту Закону “Про внесення змін до деяких законів України щодо діяльності в Україні релігійних організацій” ( № 8371)”, - нагадав Стефанчук.
Він уточнив, що вказаний законопроєкт “не допускатиме діяльність будь-яких релігійних організацій, афілійованих із центрами впливу релігійних організацій, керівний центр яких знаходиться за межами України у державі, що здійснює військову агресію проти України”.
“За підсумками зустрічі з членами ВРЦіРО сьогодні я отримав лист, де значиться, що церкви та релігійні організації підтримують розгляд в Українському парламенті та прийняття за основу зазначеного документа. І цим самим вони всі визнають, що ці відносини мають бути унормовані законодавчо”, - повідомив голова ВР.
Також він додав, що “ВРЦіРО — проти російської церкви в Україні і всі усвідомлюють, що росія не має права впливати на українські релігійні організації”.


“Всі одностайно визнають невідворотність юридичної відповідальності будь-якої особи за порушення законодавства України, незалежно від того, в рясі людина чи ні. Зі свого боку, я, як Голова Верховної Ради України, зазначу, що всі ці та інші надані нам з боку ВРЦіРО пропозиції ми розглянемо й приймемо виважене рішення. Українські релігійні організації (об'єднання) мають бути з Українським Народом та з Україною без жодного впливу з боку росії!”, - підкреслив Стефанчук.
Як повідомляв Укрінформ, Кабінет Міністрів у січні 2023 року зареєстрував у Верховній Раді законопроєкт №8371 щодо діяльності в Україні релігійних організацій, згідно з яким може бути припинена діяльність УПЦ (МП). Законопроєкт спрямований на забезпечення духовної незалежності, недопущення розколу в суспільстві за релігійною ознакою, сприяння консолідації українського суспільства та захист національних інтересів.