Шевченківський районний суд Києва визнав винним Олександра Медвідя, обвинувачуваного у викраденні активістів Євромайдану Ігоря Луценка і Юрія Вербицького, призначив йому п'ять років ув'язнення, але звільнив від покарання через закінчення строків давності.

Про це у Фейсбуці повідомила ГО «Адвокатська дорадча група», передає Укрінформ.
«Вирок сьогодні, 3.04.23, оголосила суддя Лідія Щебуняєва. Головуюча визнала Медвідя винним у ч.2 ст. 146 ККУ (незаконне викрадення Юрія Вербицького і Ігоря Луценка, вчинене за попередньо змовою групою осіб). Суд призначив засудженому покарання — 5 років позбавлення волі», - йдеться в повідомленні.
При цьому Щебуняєва змінила кваліфікацію злочину, який Медвідю інкримінувала прокуратура - замість ч. 3 ст. 146 у вироку зазначена ч. 2 ст. 146 Кримінального кодексу.
«Це означає, що суд не побачив тяжких наслідків викрадення заподіяння фізичного болю потерпілим і смерть Юрія Вербицького», - заявили в Адвокатській дорадчій групі.
Таким чином, як наголошується в повідомленні, “прямим наслідком зміни обвинувачення судом стало звільнення Медвідя від відбування призначеного покарання у зв'язку із сплином строку давності для притягнення до відповідальності за ч. 2 ст. 146 (злочин середньої тяжкості) замість інкримінованого прокуратурою ч. 3 ст. 146 (тяжкий злочин)”.
Також суд частково задовольнив цивільний позов Ігоря Луценка та призначив стягнути 200 тис. грн моральної шкоди та близько 50 тис. грн матеріальної шкоди та судових витрат.
Цивільний позов брата Юрія Вербицького - Сергія Вербицького, суд залишив без розгляду у зв'язку зі смертю Сергія Вербицького, поінформували в ГО.
Як повідомлялося, Луценка і Вербицького викрали з Олександрівської лікарні в Києві близько 4-ї ранку 21 січня 2014 року. Їх вивезли за місто й катували протягом багатьох годин.
Після катувань Луценка і Вербицького вивезли і кинули в різних місцях у лісі. Луценко врятувався, Вербицький загинув, і 22 січня 2014 року його тіло знайшли в лісі за 500 метрів від дороги Гнідин-Петрівське.
21 січня 2021 року у ГО «Адвокатська дорадча група» заявили, що Європейський суд з прав людини оприлюднив рішення щодо 33 скарг, які стосуються справ Майдану, зокрема, і у справі «Луценко і Вербицький проти України»: відповідно до рішення суду, колишньому народному депутату Ігорю Луценку держава має сплатити 19 тисяч євро.