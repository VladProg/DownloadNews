Омбудсмен з прав людини Людмила Денісова закликала ООН та Міжнародний комітет Червоного Хреста врятувати українських військових з Маріуполя та евакуювати до третьої країни.

Як передає Укрінформ, про це Уповноважений Верховної Ради України з прав людини написала у Фейсбуці.
Денісова заявила, що російська федерація порушує права українських поранених військовослужбовців на доступ до медичної допомоги. Близько 600 поранених українських військових залишаються у надважких умовах на заводі “Азовсталь” у Маріуполі.
За її словами в одному приміщенні є кілька десятків двоярусних ліжок, інші поранені лежать просто на підлозі в умовах повної антисанітарії. Дуже багато людей помирає через те, що їм неможливо надати медичну допомогу.
Також уже немає медикаментів, їжі та води теж практично не залишилося. В госпіталі користуються водою, яку зливають з системи опалення.
Деносова нагадала, що агресор намагається штурмувати територію заводу "Азовсталь", постійно обстрілює з усіх видів озброєння: застосовує авіабомби, важку артилерію, танки.
За словами омбудсмена, рф грубо порушує права поранених військових на життя та медичну допомогу, що гарантовані Гаазькими і Женевськими конвенціями. Зокрема, росія грубо порушує 12 статтю Конвенції про поліпшення долі поранених і хворих у діючих арміях від 12 серпня 1949 року. Денісова звертається до Комісії ООН з розслідування порушень прав людини під час військового вторгнення рф в Україну врахувати ці факти порушень прав людини в Україні.
“Закликаю ООН і Міжнародний комітет Червоного Хреста врятувати життя наших захисників та забезпечити їх вивезення з Маріуполя усіма можливими засобами, у тому числі шляхом евакуації до третьої країни”, - заявила уповноважений ВР з прав людини.
Як повідомлялося, Україна долучає низку країн світу, серед яких Ізраїль, Швейцарія, Туреччина, Фінляндія, до процесу переговорів з росією щодо визволення військових з комбінату “Азовсталь” у Маріуполі.
В укриттях заблокованого заводу перебувають близько 600 тяжкопоранених бійців, яким через відсутність медикаментів і брак медиків не можуть надати належну допомогу. Територію меткомбінату постійно обстрілюють з усіх видів озброєння та намагаються штурмувати.
Віцепрем'єр-міністр - міністр з питань реінтеграції тимчасово окупованих територій Ірина Верещук заявляла, що спецоперація з евакуації з Азовсталі розпочнеться з порятунку тяжкопоранених військовослужбовців та відбуватиметься в кілька етапів.
Раніше Україна запропонувала росії обміняти тяжкопоранених бійців з Азовсталі на полонених росіян.
Туреччина запропонувала евакуювати морем поранених українських військових із Маріуполя, де вони понад два місяці тримають оборону на металургійному заводі “Азовсталь”. Проте позиція росії "змінюється щодня".