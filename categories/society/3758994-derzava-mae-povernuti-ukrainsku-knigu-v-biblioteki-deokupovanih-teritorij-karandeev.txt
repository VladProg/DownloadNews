Держава має повернути українську книгу в бібліотеки на звільнених територіях, адже це частина культурної деокупації України.

Як передає Укрінформ, про це повідомляє пресслужба МКІП з посиланням на т. в. о. міністра культури та інформаційної політики України Ростислава Карандєєва.
«МКІП долучилося до формування плану дій на деокупованих територіях в контексті їх повернення в український культурний простір. Одразу після звільнення військовими наших територій, ми повинні мати не тільки чіткий алгоритм дій, а й людей, які це робитимуть. Крім того, маємо повернути українську книгу в бібліотеки на звільнених територіях, адже це частина культурної деокупації України», – сказав Карандєєв під час панельної дискусії на KyivBookFest.
Як зазначається, KyivBookFest включає книжкову виставку-продаж, де можна придбати книги від видавництв-учасників, а також тематичні події: презентації книжок, дискусії, зустрічі з авторами та поетичні читання. Передбачена й дитяча програма.
KyivBookFest – новий книжковий фестиваль, який відбуватиметься за участі понад 80 видавців та книготорговельних компаній. Фестиваль працюватиме 8-10 вересня в торговельному центрі Gorodok Gallery та Pochayna Event Hall.
Як повідомляв Укрінформ, з 8 до 16 вересня відбудеться XXV Міжнародний театральний фестиваль «Мельпомена Таврії». Гасло ювілейного фестивалю – «Ми вдома».