Колишній перший заступник міністра охорони здоров’я України постане перед судом за забезпечення незаконної реєстрації іноземного лікарського препарату, що застосовується для лікування застудних захворювань, а також для терапії COVID-19.

Як передає Укрінформ, про це Київська міська прокуратура повідомила в Телеграмі.
До суду скерований обвинувальний акт за фактом порушення встановленого порядку державної реєстрації лікарських засобів (ч. 1 ст. 321-2 Кримінального кодексу України).
За даними слідства, обіймаючи посаду генерального директора Директорату фармацевтичного забезпечення МОЗ та будучи співголовою постійної робочої групи з розгляду проблемних питань державної реєстрації лікарських засобів, обвинувачений підписав рішення, яким рекомендував здійснити держреєстрацію лікарського препарату виробництва однієї з країн Східної Азії.
Встановлено, що ухваленням згаданого рішення посадовець діяв усупереч негативному висновку уповноваженого органу у сфері держреєстрації лікарських засобів – Державного експертного центру МОЗ України.
Так, згідно з висновком центру, здійснювати державну реєстрацію вказаного препарату не рекомендовано, зокрема, через те, що в інших країнах він зареєстрований як натуральний продукт/традиційний лікарський засіб. Також препарат належить до традиційної китайської медицини.
Натомість через дії фігуранта лікарський препарат був внесений до Державного реєстру лікарських засобів відповідним наказом МОЗ України та допущений на внутрішній український ринок.
Як повідомляв Укрінформ, Верховний Суд виправдав ексміністра інфраструктури Володимира Омеляна у справі про зменшення портових зборів у 2017 році.