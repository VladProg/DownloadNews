Правоохоронці припинили діяльність шахраїв, які використовували зображення міністра охорони здоров’я України Віктора Ляшка для реклами фейкових ліків.

Як передає Укрінформ, про це повідомила Національна поліція.
Зловмисниками виявилися 24-річний житель Харківської області та його 26-річна спільниця.
Встановлено, що ділки надавали "онлайн-консультації" потенційним покупцям і переконували їх придбати лікарські засоби за цінами, завищеними в кілька разів. Замість ліків фігуранти продавали дієтичну добавку.

Для здійснення своєї протиправної діяльності чоловік створив й адміністрував декілька інтернет-ресурсів з продажу товару.
У соцмережах зловмисники запустили масштабну рекламну кампанію з продажу ліків нібито в межах реалізації неіснуючої "програми Міністерства охорони здоров’я України за зниженими цінами". При цьому ділки експлуатували змінене зображення очільника МОЗ зі згаданим "лікарським засобом".


Цільовою аудиторією фейкової реклами були передусім люди літнього віку, малозахищені верстви населення.
Поліцейські заблокували шахрайські ресурси й провели низку обшуків на території Харківської і Закарпатської областей. У ході обшуків були вилучені понад 50 тисяч коробок з дієтичними добавками, комп’ютерна техніка й мобільні телефони, використані в злочинній діяльності.
За ч. 3 ст. 190 (шахрайство) Кримінального кодексу України відкрите кримінальне провадження. Санкція статті передбачає покарання у вигляді позбавлення волі терміном до п’яти років.
Слідчі дії тривають.
Як повідомляв Укрінформ, у Печерському районі Києва поліцейські припинили діяльність шахрайського call-центру, працівники якого ошукали громадян на понад мільйон гривень.