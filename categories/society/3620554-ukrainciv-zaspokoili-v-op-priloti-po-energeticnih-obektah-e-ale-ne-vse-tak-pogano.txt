Енергетики та усі служби нині оперативно ліквідовують наслідки влаштованих росією ракетних обстрілів 23 листопада, тому ситуація поступово налагоджується, а українцям зі свого боку варто зберігати спокій.

Про це заступник керівника Офісу Президента Кирило Тимошенко сказав в ефірі телемарафону, передає Укрінформ.
“Усі енергетики, уся влада працюють над тим, щоб якнайшвидше відновити електрику. Ми над цим працюємо із першої хвилини ракетних обстрілів. І зараз працюємо. Я хотів би, щоб всі трохи заспокоїлися, бо не все так погано. Дійсно, є багато прильотів по об'єктах енергетичної інфраструктури, але ми все подолаємо”, - сказав Тимошенко.
За його словами, вже відбулася нарада центральної влади із місцевою владою, на якій скоординували зусилля. Нині електрики лагодять енергооб'єкти та мережі, а влада проситиме АЗС та супермаркети надавати населенню доступ до генераторів, щоб була можливість підзарядити телефони, наприклад. Вже розгортаються "Пункти незламності" зі світлом й інтернетом на випадок серйозних уражень систем електропостачання, а також запущено сайт із мапою цих пунктів. “Сьогодні увечері вже переважна більшість з них запрацюють, а деякі вже працюють. Також зараз очільники усіх областей прокомунікують із населенням, у Телеграм-каналах будуть опубліковані усі адреси “Пунктів незламності”, - додав заступник керівника ОП.
Раніше Прем’єр-міністр Денис Шмигаль 23 листопада також провів онлайн-нараду з керівниками дипломатичних місій та установ України за кордоном щодо забезпечення обладнанням та комплектуючими для відновлення пошкоджених внаслідок збройної агресії рф об'єктів енергетики України.
Європейський парламент розпочинає ініціативу «Генератори надії». Найближчим часом у ЄС планують зібрати тисячі генераторів та іншого енергетичного обладнання для передачі в Україну.
Як повідомлялося,ракетний обстріл 23 листопада призвів до тимчасового знеструмлення всіх атомних станцій, більшості теплових та гідроелектростанцій. Також уражені об‘єкти електропередачі.