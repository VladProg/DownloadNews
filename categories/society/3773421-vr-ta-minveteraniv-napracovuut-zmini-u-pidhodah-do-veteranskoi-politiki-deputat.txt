Верховна Рада разом із Міністерством у справах ветеранів напрацьовують зміни у підходах до ветеранської політики, яка має складатися з п’яти основних складових.

Про це повідомив народний депутат від парламентської фракції «Слуга народу» Тарас Тарасенко під час пресконференції в Укрінформі.
«Наразі напрацьовуються разом з Міністерством ветеранів, Комітетом соціальної політики та Комітетом з питань прав людини законодавчі ініціативи, а також ряд змін у підходах до ветеранської політики», - поінформував він.

Народний депутат наголосив, що має бути напрацьована ветеранська політика з п'яти складових.
«Повинна бути створена окрема державна цільова програма, яка передбачатиме забезпечення фізичного здоров'я, психічного здоров'я, соціальної адаптації та економічної безпеки», - зазначив Тарасенко.
Політик повідомив, що наразі вже напрацьований закон про ветеранське підприємство, який має найближчим часом пройти громадське обговорення, а потім буде зареєстрований у Раді.
«Також має бути створений масовий регіональний ветеранський спортивно-клубний рух. Для цього ми плануємо і просуваємо ідею створення близько 140 регіональних ветеранських центрів», - додав він.
Як повідомляв Укрінформ, за словами міністерки у справах ветеранів Юлії Лапутіної, у 2023 році 2400 родин ветеранів отримають житло.