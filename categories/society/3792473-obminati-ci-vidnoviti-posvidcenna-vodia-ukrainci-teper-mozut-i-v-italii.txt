Послуга обміну та відновлення втраченого посвідчення водія відтепер доступна для українців в Італії.

Про це Міністерство внутрішніх справ України повідомило у Фейсбуці, передає Укрінформ.
«Відтепер в Італії ДП «Документ» обмінює та відновлює посвідчення водія», - зазначили у відомстві.
Адреса розташування підрозділу держпідприємства: місто Роццано (провінція Мілан), торговельний центр Фіордалісо Мілан.
Прийом громадян відбувається також у мобільних програмно-технічних комплексах – спеціально облаштованих мікроавтобусах білого кольору із символікою «Паспортний сервіс».
Для обміну та відновлення посвідчення водія необхідно взяти із собою наступний перелік документів:

паспорт громадянина України. Якщо він у форматі ID-картки, то слід додатково надати витяг про реєстрацію місця проживання особи або закордонний паспорт;
ідентифікаційний номер та медична довідка (на період воєнного стану не обов’язкова);
документ, що підтверджує зміну особистих даних у разі, якщо така була здійснена).

Як повідомлялося, обміняти або відновити втрачене посвідчення водія українці можуть у Польщі, Чехії, Німеччині, Іспанії і Туреччині.
Обмін водійського посвідчення доступний також у Словаччині.