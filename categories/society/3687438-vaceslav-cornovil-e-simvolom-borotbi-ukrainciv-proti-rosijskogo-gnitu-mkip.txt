Видатний український політик та громадський діяч В’ячеслав Чорновіл є символом боротьби українців проти російського гніту.

Як передає Укрінформ, про це Міністерство культури та інформаційної політики України повідомляє у Телеграмі.
«Неугомонний» - під таким прізвиськом значиться Чорновіл у документах КГБ. Його відправили у найвіддаленішу табірну точку Якутії, далі на схід відправляли лише Василя Стуса», - ідеться в повідомленні.

У МКІП зазначили, що в одному з інтерв’ю Чорновіл говорив, що хотів би піти з життя «миттєво, на льоту». Його передбачення справдилося. 25 березня 1999-го він загинув у автокатастрофі на шосе біля Борисполя.
«В’ячеслав Чорновіл - символ боротьби українців проти російського гніту. Символ волелюбності і непокори системі. Врешті, символ нашої свободи», - сказано в повідомленні.
В'ячеслав Чорновіл - Герой України, народний депутат I-III скликань (1990-1999 рр.). Він був ініціатором проголошення Декларації про державний суверенітет України 16 липня 1990 року та Акта проголошення Незалежності України 24 серпня 1991 року.
Чорновіл загинув 25 березня 1999 року за нез'ясованих обставин в автокатастрофі на шосе під Борисполем напередодні президентських виборів.