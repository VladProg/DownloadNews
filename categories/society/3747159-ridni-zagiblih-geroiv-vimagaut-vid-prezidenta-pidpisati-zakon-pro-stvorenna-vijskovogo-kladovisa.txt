Родини загиблих Героїв вимагають від Президента України підписати ухвалений закон про створення Національного військового кладовища у Биківні та почати його будівництво.

На сьогодні жодних робіт не розпочато, а родинам пропонується пройти новий шлях погодження на виділення іншої ділянки поза межами Києва.
Про це під час брифінгу в Медіацентрі Україна - Укрінформ розповіли рідні загиблих військових та громадськість.
«Хто взяв на себе рішення не виконувати закон, чому Президент не підписує закон, ухвалений конституційною більшістю? Ми хочемо отримати на це публічну і прозору відповідь. Ми вимагаємо негайного підписання закону 9240 і початку будівництва Національного військового кладовища у Биківні, як нам це було обіцяно на початку весни» , - зазначила голова громадської організації «Серце нАЗОВні» Віра Литвиненко.

Як розповіли учасники брифінгу, Верховна Рада ухвалила закон про створення Національного військового кладовища у Биківні, де ховатимуть загиблих Героїв у російсько-українській війні. Локація стала компромісом між Кабміном, КМДА, Інститутом національної пам'яті та сім'ями полеглих після розгляду варіантів в Берковцях, на Лисій горі та ін. Зі слів фахівців, ділянка в Биківні виявилась безпроблемною з усіх точок зору, вона була в державній власності і відповідала всім вимогам.
На пресконференції 23 березня міністри Мінкультури та інформполітики Олександр Ткаченко та Мінветеранів Юлія Лапутіна анонсували ділянку в Биківні як найкращий варіант з усіх можливих. Київрада 20 квітня проголосувала за виділення 8 га землі, що була у власності міста, а 2 травня Верховна Рада проголосувала відповідний закон №9240, яка визначила місцем поховання Биківню.
Разом з тим ухвалений парламентом закон досі не підписаний Президентом, будівництво не почалось, а родинам запропонували розглянути іншу локацію для створення меморіалу за межами Києва, почавши нове коло погоджень та голосувань.
«На питання чому Президент не підписав до сих пір закон 9240, чому і хто відхилив Биківню аргументованої чіткої відповіді ми не отримали», - зазначила Литвиненко.
За словами голови ГО «Жінки зі сталі» Наталі Зарицької, за тривалий час громадськість неодноразово зверталась з листами до Офісу Президента, Офісу омбудсмена, першої леді, КМДА, народних депутатів, відповідних міністерств та відомств, однак не отримали аргументованої відповіді щодо причини відмови в будівництві.
«Оскільки нам на сьогодні не вказано причин чому питання загальмувалось і чому уповноважені особи вирішили змінити «коней на переправі», ми сьогодні, об'єднавши сили всіма нашими громадськими організаціями, підпишемо лист-запит на доступ до публічної інформації і звернемося до всіх стейкхолдерів, які уповноважені розв'язати цей “гордієв вузол». Ми не бачимо обґрунтованих перепон для того, щоб кладовище вже було», - наголосила Зарицька.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.
30 червня у Києві на Майдані Незалежності відбулась мирна акція родин загиблих військових, які вимагали будівництва Національного військового меморіального кладовища. Учасники акції вийшли з плакатами «Національне військове кладовище має бути в Биківні в 2023 році!», «Влада, де український Арлінгтон?».