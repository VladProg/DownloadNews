Голова Верховного Суду Всеволод Князєв має припинити трудові відносини з очільником Касаційного господарського суду Богданом Львовим після підтвердження Службою безпеки України наявності в останнього громадянства росії.

Таку думку висловив член правління Центру політико-правових реформ Микола Хавронюк у коментарі Укрінформу.
"Якщо СБУ твердо впевнена у тому, що Богдан Львов має громадянство держави-агресора і спецслужба це підтвердила у своєму листі до Верховного Суду, то вже зараз голова Верховного Суду, відповідно до закону "Про судоустрій і статус суддів", має припинити трудові відносини з суддею Львовим", – сказав він.
"А далі, якщо буде оскаржено в суді це рішення і якщо набере чинності судове рішення про те, що інформація про громадянство росії неправдива, тоді Львов має бути поновлений на посаді наказом голови ВС", – додав Хавронюк.
При цьому він зауважив, що розгляд відповідного судового позову може тривати роками.
Член правління ЦППР нагадав, що закон "Про судоустрій і статус суддів" передбачає припинення повноваження судді лише у випадках, передбачених Конституцією. Водночас в Основному Законі прописано, що втрата громадянства України або набуття громадянства іншої держави є такою підставою.
Хавронюк також зауважив, що наразі немає кримінальної відповідальності за подвійне громадянство. А тому поки не відомо, як правоохоронні органи можуть відреагувати на встановлення факту наявності у голови КГС російського паспорта.
Як повідомляв Укрінформ, 3 жовтня зборам суддів Касаційного господарського суду у складі Верховного суду забракло одного голосу для висловлення недовіри його очільнику Богдану Львову. За результатами таємного голосування звільнення судді Львова із адміністративної посади підтримав 21 суддя, "проти" проголосували 18. Для звільнення потрібно 22 голоси. Таким чином, Львов залишається головою КГС. Після оприлюднення підсумків голосування Львов повідомив, що візьме відпустку на час завершення розслідування.
15 вересня журналісти "Схем" оприлюднили розслідування про те, що Львов, який має доступ до державної таємниці, виявився громадянином російської федерації. Журналісти опублікували документи, відповідно до яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
3 жовтня у ВС оприлюднили інформацію, що СБУ за результатом перевірки з’ясувала: очільник Касаційного господарського суду у складі Верховного суду Богдан Львов у 2012 році отримав російський паспорт замість паспорта громадянина рф, який втратив чинність у 1999 році.
Також зазначається, що Львов, за даними податкового реєстру російської федерації, отримав податковий номер 774319527956, який міститься в реєстрі угод щодо нерухомого майна рф стосовно квартири за адресою: 125565, росія, москва, вул. Ленінградське шосе 88.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Суддя також заявив, що пройшов поліграф. Він оприлюднив висновки та заявив, що непричетний до отримання російського громадянства та паспорта рф.