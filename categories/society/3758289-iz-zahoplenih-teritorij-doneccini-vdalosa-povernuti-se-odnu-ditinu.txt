Із тимчасово захопленої росіянами території Донецької області вдалося повернути хлопчика на ім'я Давид.

Про це віцепрем’єр-міністр – міністр з питань реінтеграції тимчасово окупованих територій Ірина Верещук повідомила в Телеграмі, передає Укрінформ.
Як зауважила міністр, на момент початку повномасштабної війни Давиду було 11 років. Він жив із прабабусею в селі Старомлинівка Донецької області.
Матір хлопчика Лілія разом із трьома його молодшими братами та сестрами на той момент проживали у Львівській області. Так Давид опинився на тимчасово захопленій російськими загарбниками території, а сімʼю розділила лінія фронту.
Лілія звернулася на гарячу лінію Міністерства з питань реінтеграції тимчасово окупованих територій, після чого почалася багатомісячна кропітка робота.
"Величезна подяка Дар'ї Касьяновій та її команді проєкту "Шлях додому" за професійність і відданість справі. Сьогодні хлопчик у Києві. Обійняв свою маму. Це велике щастя", – зазначила Верещук.
Як повідомляв Укрінформ, у серпні із тимчасово захопленої частини Херсонської області повернули 14-річного хлопчика, якого збиралися оформити в дитячий будинок. Узяти опіку над хлопцем погодилася сім’я переселенців, яка проживає у Київській області.
Фото: Гвара Медіа