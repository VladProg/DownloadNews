Державне бюро розслідувань повідомило про підозру у державній зраді капітану І рангу військової частини, що дислокувалася в Автономній Республіці Крим, командиру підводного човна «Запоріжжя», який перейшов на бік ворога у 2014 році.

Як передає Укрінформ, про це повідомляє ДБР.
«У 2014 році під час російської окупації та блокування підводного човна «Запоріжжя» командир здав єдину українську субмарину без бою. Зрадивши присязі, він присягнув збройним силам рф та продовжив службу у російському чорноморському флоті», - ідеться у повідомленні.
Нині він на посаді заступника командира 4-ї окремої бригади підводних човнів чорноморського флоту рф воює проти України на боці російських агресорів.
Слідчі ДБР зібрали достатньо доказів та повідомили зраднику про підозру у державній зраді (ч. 1 ст. 111 Кримінального кодексу України).
Санкція статті передбачає покарання у вигляді позбавлення волі до 15 років.



Як повідомляв Укрінформ, правоохоронці повідомили про підозру у державній зраді колишньому капітану 3-го рангу військової частини, що дислокувалася в Автономній Республіці Крим, який перейшов на бік ворога і нині командує російським ракетним катером «Вышний Волочёк».