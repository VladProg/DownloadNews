У Національному історико-меморіальному заповіднику "Биківнянські могили" під Києвом вшанували пам'ять жертв комуністичного тоталітарного режиму.

Як передає кореспондент Укрінформу, біля меморіалів жертвам сталінського терору 1937–1941 рр і розстріляним у 1940 році полякам поклали квіти та відправили панахиду.
У вшануванні пам'яті жертв тоталітарних репресій взяли участь, зокрема, очільник МКІП Олександр Ткаченко, заступник голови УІНП Володимир Тиліщак і заступниця генерального директора з наукової роботи НІМЗ "Биківнянські могили" Тетяна Шептицька.
"Тоталітарні режими залишають за собою жертви, страждання. Це було і за часів Російської імперії, і за часів Радянського Союзу, коли від політичних репресій гинули українці та були розстріляні поляки. Прикро про це говорити, але це відбувалося на одному й тому ж майданчику: нас поєднала, на жаль, сумна доля, пов'язана з наслідками тоталітарного режиму. Нинішній тоталітарний російський режим продовжує ту ж політику - вбивства мирних людей, руйнування спадщини й скалічення сотень тисяч життів", - сказав міністр культури та інформаційної політики Олександр Ткаченко.

Він також підкреслив, що необхідно берегти пам'ять про події 1937–1941 рр., аби у майбутньому унеможливити "постання нового диявола у вигляді російського тоталітарного режиму".






У Биківні вшанували пам'ять жертв політичних репресій / Фото: Євген Котенко, Укрінформ






























































Як повідомляв Укрінформ, сьогодні, 21 травня, в Україні відзначається День пам’яті жертв політичних репресій.
За даними істориків, загальна кількість розстріляних, похованих у Биківні, може становити від 20 до 100 тисяч осіб. На сьогодні встановлені прізвища понад 18,5 тисяч українців та близько 3,5 тисяч представників польської еліти, які поховані в Биківні. Польський військовий цвинтар на території Биківні було відкрито у вересні 2012 року.