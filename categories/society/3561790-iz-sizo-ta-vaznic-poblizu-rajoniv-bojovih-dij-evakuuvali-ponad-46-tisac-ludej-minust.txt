Міністерство юстиції України евакуювало 4 628 засуджених та осіб, узятих під варту, з 11 установ виконання покарань і слідчих ізоляторів.

Як передає Укрінформ, про це інформує Міністерство юстиції в Фейсбуці.
”Станом на 30.08.2022 відповідно до рішень начальників обласних військових адміністрації Донецької, Дніпропетровської, Харківської та Запорізької областей, Міністерством юстиції України проведено евакуацію засуджених і осіб, узятих під варту, з 11 установ виконання покарань та слідчих ізоляторів”, - ідеться в повідомленні.
Загалом евакуйовано 4 628 осіб: 648 - взятих під варту та 3 980 - засуджених до позбавлення й обмеження волі. Серед засужджених– 48 жінок, сім неповнолітніх та 215 засуджених до довічного позбавлення волі.
Зазначається, що засуджених та осіб, взятих під варту, доправляють до відповідних установ для попереднього ув’язнення та виконання покарань, які розташовані в безпечній місцевості.
Рішення про таку евакуацію, а також оповіщення про її початок – повноваження відповідних військових командувань разом із військовими адміністраціями, пояснили в міністерстві. На сам Мін’юст покладається організація проведення евакуації засуджених та осіб, взятих під варту.
Як повідомлялося, 2 серпня розпочалася обов’язкова евакуація населення Донецької області. Водночас віцепрем'єр-міністр - міністр з питань реінтеграції тимчасово окупованих територій Ірина Верещук повідомила, що держава готує заходи з обов'язкової евакуації людей із частини територій Харківської, Запорізької та Миколаївської областей.