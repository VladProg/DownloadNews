росія посилює інформаційні провокації, намагаючись підбурити родини військовополонених до деструктивних дій.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
Зокрема, у Координаційному штабі відбулася зустріч з родинами оборонців острова Зміїний, під час якої обговорили актуальні питання процесу звільнення полонених. У штабі звернули увагу на те, що останнім часом агресор посилює інформаційні провокації, намагаючись підбурити родини полонених до деструктивних дій.
"Оборонці Зміїного, відомі своєю стійкістю перед ворогом, який переважав, перебувають у полоні з перших днів війни. Держава займається поверненням за будь-якої нагоди та пам'ятає про кожного, хто ще залишається у неволі ворога", - наголосили у Коордштабі.
Представник Коордштабу закликав не піддаватися на російські провокації та не брати участь у заходах, які можуть погіршити становище українських військовополонених.
Як повідомляв Укрінформ, російська сторона навмисно намагається утримувати українських полонених якомога довший час, не зважаючи на стан їхнього здоров’я.