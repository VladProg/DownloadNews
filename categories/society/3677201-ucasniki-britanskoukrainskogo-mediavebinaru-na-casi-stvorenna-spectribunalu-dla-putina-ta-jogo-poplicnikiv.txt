Інформаційна війна є значною невід’ємною частиною агресії росії проти України. Водночас необхідно запровадити спеціальний трибунал проти росії за розпалювання воєнної пропаганди та воєнні злочини проти журналістів і ЗМІ.

Як повідомляє Укрінформ із посиланням на інформаційну службу НСЖУ, про це йшлося на британсько-українському вебінарі, присвяченому річниці російського повномасштабного вторгнення.
Як зазначається, модератором виступив Джон Віттінгдейл – член британського парламенту з 1992 року, міністр у справах культури, ЗМІ і спорту (2015-2016), голова "групи дружби" з Україною в парламенті Великої Британії.
"Я нещодавно повернувся із Парламентської асамблеї ОБСЄ, яка проходила у Відні і де йшлося про злочини російської федерації в Україні. Одне з питань, яке обговорювалося, стосувалося журналістів. Я знаю про жахливі події, які вже відбулися, загибель десятків журналістів. Ми уважно слідкуємо за цими серйозними аспектами війни в Україні", – сказав він.
Віттінгдейл зазначив, що Велика Британія робить усе можливе для України, в тому числі й у питаннях розслідування воєнних злочинів російських військових в Україні. Він підтримав ідею створення спеціального трибуналу для покарання воєнних злочинців.

"Головна мета нашої зустрічі – боротьба з безкарністю. Сьогодні головним джерелом порушень прав журналістів і наступів на свободу слова в Україні є росія, яка розв’язала цю кровопролитну війну в центрі Європи. Закликаючи до справедливості, ми підтримуємо ініціативу створення трибуналу проти путіна. І особливо наголошуємо на необхідності запровадження спеціального трибуналу проти росії за розпалювання воєнної пропаганди та воєнні злочини проти журналістів і ЗМІ", – зазначив один зі спікерів вебінару, голова Національної спілки журналістів України Сергій Томіленко.
Як зауважив Томіленко, російські військові майже не приховують, що мішенню своїх обстрілів і атак вважають українських журналістів. З початку війни окупанти знищили щонайменше 50 працівників медіа, доля ще кількох залишається невідомою. Цим, однак, наслідки російської агресії для української журналістики не обмежуються. Працівники медіа – серед тих українців, які були змушені стати переселенцями, втратили житло, можливість заробляти на життя улюбленою професією. Українські журналісти переживають величезний психологічний стрес.
"Ми не були готові до всього цього. Але завдяки хоробрості та стійкості працівників медіа з України та інших країн, завдяки солідарності наших іноземних колег, Міжнародної і Європейської федерацій журналістів, ЮНЕСКО, фонду "Справедливість для журналістів" та ряду міжнародних організацій, ми змогли частково витримати першу хвилю викликів воєнного часу", – сказав Томіленко.
Як зазначили в НСЖУ, через мережу Центрів журналістської солідарності Спілка допомогла 2 тисячам медійників, які потрапили в біду. А для тих колег, які їдуть працювати на фронт та на деокуповані території, НСЖУ організувала пункти безкоштовного прокату засобів захисту: бронежилетів, касок, тактичних аптечок.
За словами Томіленка, НСЖУ доклала максимум зусиль для повернення українських ЗМІ на деокуповані території. Там, де немає телебачення чи інтернету, справжнім джерелом інформації має бути газета. Наразі за допомогою Спілки на деокупованих та прифронтових територіях відновлено загалом 20 місцевих газет.
Томіленко також наголосив на важливості збереження українських медіа, адже вони забезпечують мільйонам українців доступ до правдивої і оперативної інформації. Натомість, від початку війни припинила свою роботу третина українських ЗМІ. Тому НСЖУ закликає українських урядовців у партнерстві з урядами інших країн утворити Фонд розвитку українських медіа, який наповнювався б ресурсами із різних джерел і служив би джерелом стійкої системної підтримки медіа у цей важкий час.
Зі свого боку, генеральний секретар Європейської федерації журналістів Рікардо Гутьєррес нагадав, що відповідно до міжнародного права, журналіст має бути захищеним як цивільна особа, навіть якщо він працює з військовими: "Воєнні злочини проти цивільних мають бути розслідувані й заслуговують найбільшого покарання. Журналісти документують ці злочини, тому їхня безпека особливо важлива".
Українсько-британський вебінар "Україна: свобода медіа, дезінформація та ефективність закликів до відшкодування" організовано лондонським фондом "Справедливість для журналістів", британським аналітичним центром "Центр зовнішньої політики" та Національною спілкою журналістів України.
Як повідомляв Укрінформ, за даними Інституту масової інформації, за рік з початку повномасштабного вторгнення росія скоїла 497 злочинів проти журналістів та медіа в Україні.