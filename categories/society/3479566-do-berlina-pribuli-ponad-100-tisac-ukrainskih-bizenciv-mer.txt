До Берліна прибули понад 100 тисяч українських біженців.

Такі дані навела бургомістр Берліна Франциска Гіффай під час відвідання заходу «Маяк Україна» для біженців і волонтерів, передає Укрінформ.
«Ми вважаємо, що понад 100 тисяч прибули в Берлін, не всі залишаться, але ми знаємо про 54 тисячі, які хочуть залишитися в Берліні, які подали заявки на отримання дозволу на проживання до Державного офісу імміграції. Багато людей хочуть якнайскоріше повернутися додому, але наразі це неможливо й ми хочемо зробити все, щоб почувалися тут як вдома», - заявила Гіффай.

За її словами, багатьох прийняли українці Берліна та німці, водночас щонайменше понад 50 тисячам тимчасовий притулок надало місто. Понад 40 тисяч отримали соціальну допомогу. Майже 3 тисячі дітей пішли в школи, тисячі - в садочки. Понад 4 тисячі вчителів зареєструвалися та хочуть допомогти з навчанням дітей, майже 1 тисяча вже працюють, заявила мер, додавши, що до війни в столиці ФРН жили 24 тисячі українців.
Вона також підкреслила, що в дні, коли Європа згадує мільйони жертв Другої світової війни, яку розпочала Німеччина, Берлін солідарно стоїть на боці України.
«Прапори перед Ратушею Берліна продовжуватимуть майоріти, як і скрізь по місту», - пообіцяла Гіффай. «Протягом тижнів і місяців можна сказати, що Берлін був і є містом розкритих обіймів і містом відкритих сердець», - додала політик.

Раніше Сенат міста заявляв, що не виключає того, що в Берліні можуть перебувати до 230 тисяч біженців з України, але скоріше за все, більша частина з них поїхала далі, в інші федеральні землі.
Загалом, за неповними оцінками, до Німеччини прибуло близько 405 тисяч біженців з України.
Але оскільки багато українців знайшли житло в приватних квартирах або не зареєструвалися, загальна кількість українців у Берліні, які втекли від російської армії, є більшою. Вона припускає, що 100 тисяч українців знайшли житло в Берліні.

«Маяк Україна» організовано вже вдруге 40 неурядовими організаціями, Берлінським сенатом і приватними компаніями, які надають конкретну та різнобічну допомогу вимушеним переселенцям.
Фото: Ольги Танасийчук