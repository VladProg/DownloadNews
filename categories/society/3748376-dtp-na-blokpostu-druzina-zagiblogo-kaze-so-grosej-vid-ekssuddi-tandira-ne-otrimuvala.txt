Адвокатка Олексія Тандира, якого обвинувачують у вчиненні смертельної ДТП напідпитку, заявила, що дружина екссудді нібито анонімно перерахувала гроші вдові нацгвардійця, однак дружина загиблого спростувала це.

Як передає Укрінформ, про це пише «Суспільне».
Адвокатка Тандира Ірина Бовнегра на запитання, чи є можливість, щоб родина загиблого надала квитанцію про перерахунок грошей, відповіла, що «якщо постане в суді питання, або особисто потерпілі вимагатимуть підтвердження, то вони будуть надані».
Тим часом дружина загиблого нацгвардійця Анна Бондаренко спростувала інформацію про перерахунок від дружини екссудді: «Ніяких великих переказів у мене на карту не було зараховано. Ні анонімних, ні від якихось фізичних осіб». Вона додала, що їй телефонувала жінка Тандира й пропонувала зустрітися без адвокатів, казала, що хоче допомогти фінансово.
"На що я їй сказала: ніяких зустрічей з вами у нас не буде без адвокатів і кошти мені ваші взагалі, в принципі, не потрібно. Мені потрібно, щоб ваш чоловік сидів. Все. Якби я навіть побачила, що якщо якісь кошти надійшли мені від цієї людини, я б в ту ж хвилину їх зняла, я б з Фінляндії прилетіла, але я б вернула їм чи їхнім адвокатом. Мені їхні гроші не потрібні", — сказала дружина загиблого нацгвардійця.
Про наміри надіслати кошти Тандир заявляв неодноразово, пише «Суспільне». Так, 17 липня під час судового засідання він сказав, що уже перерахували гроші. А 9 серпня — знову наголосив на цьому.
"Я казав раніше, кажу зараз і буду це казати, що незалежно від результатів розгляду справи і мого становища я буду намагатися допомогти. Я просив дружину, яка в межах можливостей наших перерахувала анонімно кошти. Бо єдиною метою було допомогти потерпілим, а не вихвалятися цим", — сказав тоді суддя.
Нагадаємо: Київський апеляційний суд 9 серпня підтримав позицію столичної прокуратури та відмовився змінити запобіжний захід колишньому судді Олексію Тандиру, який збив нацгвардійця на блокпосту. Екссуддю залишили під вартою до 26 серпня.