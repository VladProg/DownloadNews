Українських фахівців, які працюють над створенням Національної програми психічного здоров’я та психосоціальної підтримки, ознайомили з досвідом Великої Британії у розвитку системи охорони психічного здоров’я.

Круглий стіл відбувся у розвиток домовленостей між першою леді України Оленою Зеленською та принцесою Вельською Кетрін, передає Укрінформ із посиланням на пресслужбу Міністерства охорони здоров'я.
Британські спеціалісти розповіли про успішний досвід роботи у сфері психічного здоров’я: програму боротьби зі стигмою «Time to change» та роботу команд консультантів з психічного здоровʼя у школах «Place to be».






Круглий стіл на тему співпраці України і Британії у сфері психічного здоров’я / Фото: МОЗ






















Як наголошувалося, програма «Time to change» тривала 20 років, за період її роботи рівень стигматизації проблем із психічним здоров'ям зменшився на 27%. Натомість зросла кількість звернень дітей та молодих людей за сервісами у сфері психічного здоровʼя.
"З огляду на такий досвід та на результати досліджень британських колег українські спеціалісти працюватимуть над розробленням антистигматизаційної програми для України", - зауважили у МОЗ
Як повідомляється, команди з психічного здоровʼя у школах «Place to be» просувають позитивне ставлення до питань психічного здоровʼя та добробуту, працюють з дітьми, батьками та вчителями. У межах програми у британських школах створені місця для короткотривалого консультування «Time to talk», де проводять 15-хвилинні короткі консультації для дітей, орієнтовані на розвиток стійкості та проведення ранніх втручань.
"Такий досвід є дуже корисним для України у процесі впровадження послуги з психічного здоровʼя у шкільному та дошкільному середовищі", - наголосили у МОЗ.
Зазначається, що учасники дізналися про досвід роботи Великої Британії з ветеранами й чинними військовослужбовцями та консультування українців у сервісах «Mind» у Західному Сассексі.
Як повідомляв Укрінформ, Національна програма психічного здоров’я та психосоціальної підтримки – ініціатива першої леді Олени Зеленської, яка має на меті допомогти громадянам подолати пов’язаний з війною стрес і наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я у тісній взаємодії з українськими та іноземними фахівцями. Ініціатива реалізується за підтримки Всесвітньої організації охорони здоров’я.