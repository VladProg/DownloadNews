У Православній церкві України переконані, що діяльність Української православної церкви московського патріархату (РПЦ в Україні) сприяла просуванню ідеології «русского мира», яка є фундаментом російської агресії проти України. Війна ж рф проти України розпочалася задовго до отримання Томосу.

Про це йдеться у заяві Священного Синоду ПЦУ, повідомляє Укрінформ.
«Ієрархи МП в Україні! Якби не попередня свідома і наполеглива праця вашої церкви в просуванні ідей «русского мира», війна не прийшла би на нашу землю! За цю працю в інтересах москви дехто з вас, включно з митрополитом Онуфрієм, отримав російські ордени від Путіна – чи й досі нагороджені пишаються цим? Чому бояться повернути криваві ордени? Чому ви досі не засудили ідеологію «русского мира» як злочинну – можливо тому, що в душі продовжуєте поділяти її?» - наголошується у заяві.
У ПЦУ нагадали, що відкрита війна росії проти України розпочалася ще 20 лютого 2014 року, але цю війну представники МП в Україні, повторюючи кліше російської пропаганди, не раз називали «громадянською», а в Криму і на сході «системно і послідовно сприяли окупантам».
«Нині, за три місяці широкомасштабного вторгнення, виявилися нові численні факти колабораціонізму священників МП в Україні. Частина з них публічно відомі, інші стануть відомі згодом, але це – не поодинокі прикрі факти, а закономірний плід насадження в Московському патріархаті ідей єдності з росією та інших кліше «русского мира», - переконані у ПЦУ.
При цьому зазначається, що очолювана митрополитом Онуфрієм юрисдикція «надалі привласнює собі назву «Українська православна церква», хоча насправді є митрополією російської православної церкви в Україні», а її представники десятиліттями послідовно просували як серед своїх вірян, так і в українському суспільстві ідеологію «русского мира», яка є фундаментом і ключовим виправданням російської агресії проти України.
Синод ПЦУ підкреслив, що ієрархи МП в Україні так і не знайшли ані належних слів, ані сміливості засудити цю ідеологію та не бажають бачити істинної причини страждань українського народу.
«Ієрархи МП в Україні зосередилися на обвинуваченнях супроти ПЦУ, назвавши саме її існування, отриманий нею Томос про автокефалію «причиною російського вторгнення». Невже ви, ієрархи МП в Україні, не помітили, що війна розпочалася задовго до Об’єднавчого Собору у Святій Софії й отримання Томосу? Невже вам і нині не стало зрозумілим, що причина путінського наказу воювати проти нашого народу – сам факт існування незалежної України, її державність та суверенітет, її успішний демократичний розвиток, волелюбність українців?» - наголошується в заяві.
У ПЦУ переконані, що саме «безвідповідальна, ... сліпа й глуха до реальності позиція» очільників МП в Україні, а не міфічні «змови націоналістів проти УПЦ», стали причиною масштабного відходу вірян і громад від підлеглості цій юрисдикції.
«Тож закликаємо очільників МП в Україні нарешті оговтатися від московського дурману і летаргічного розслаблення, побачити реальне життя Церкви і суспільства, їхні потреби та прагнення!» - заявили в ПЦУ.
Православна церква України також звернулася до державної та місцевої влади і суспільства із закликом сприяти процесу досягнення церковної єдності серед православних, швидшому подоланню впливу фашистської ідеології «русского мира», негайному ухваленню необхідних рішень, які би припинили використання МП в Україні як інструменту гібридної агресії.
«Переконані, що церковна єдність та унезалежнення православних від впливу москви – невід’ємна складова досягнення Україною перемоги у нинішній війні за свою волю і незалежність. Тож слід діяти тепер, а не колись у майбутньому», - заявив Синод ПЦУ.
Як повідомляв Укрінформ, синод УПЦ МП звернувся 12 травня до Президента Володимира Зеленського, заявивши про спроби заборонити діяльність церкви, а також про те, що одним із приводів воєнного вторгнення росії в Україну нібито стала політика попереднього президента Петра Порошенка й отримання Томосу про автокефалію ПЦУ.
У Державній службі з етнополітики та свободи совісті розцінили заяву УПЦ МП як таку, яка ображає почуття вірян та виправдовує війну рф.
Фото: АА