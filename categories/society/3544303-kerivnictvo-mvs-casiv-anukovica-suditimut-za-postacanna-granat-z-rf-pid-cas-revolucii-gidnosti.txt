Працівники ДБР завершили спеціальне досудове розслідування щодо колишніх міністра внутрішніх справ, його заступника та начальника Департаменту матеріального забезпечення МВС за незаконне постачання спецзасобів з рф під час Революції Гідності, справу направлено у суд.

Про це у Телеграмі повідомила пресслужба Державного бюро розслідувань, передає Укрінформ.
«Встановлено, що у січні 2014 року експосадовці незаконно переправили літаком з території російської федерації ручні газові гранати «Дрейф-2», світло-шумові гранати «Заря-2», «Факел-С», «Пламя-М», ручні димові гранати виробництва держави-агресора», - йдеться у повідомленні.
У ДБР наголосили, що ці спецзасоби не пройшли експертизи щодо можливості та порядку їх застосування до людей. Водночас у січні-лютому 2014 року вони були протиправно застосовані підрозділами МОП «Беркут» МВС України проти учасників акцій протесту в центрі Києва, унаслідок чого 137 мітингувальників зазнали тілесних ушкоджень різного ступеня тяжкості.
Зазначається також про розтрату більш як 1 млн грн бюджетних коштів під час розмитнення цих спецзасобів.
Експосадовці обвинувачуються у перевищенні влади за попередньою змовою групою осіб, розтраті бюджетних коштів в особливо великих розмірах та незаконному перешкоджанні проведенню акцій протесту в центральній частині Києва під час Революції гідності із застосуванням фізичного насильства (ч. 3 ст. 365 ККУ у редакції від 2011 р., ч. 5 ст. 191 ККУ).
Обвинуваченим заочно обрано запобіжні заходи у вигляді тримання під вартою, їх оголошено в розшук. За оперативною інформацією, вони переховуються на території рф, додали у ДБР.
Водночас у відомстві поінформували, що невикористані гранати були вилучені під час досудового розслідування, а після початку повномасштабної російської агресії передані Нацполіції.
«Вище керівництво російської федерації постачало зброю колишньому керівництву України, щоб придушити акції протесту в Києві, але сьогодні ці гранати допомагають боронити Україну від російських окупантів», - зауважили у ДБР.
Як повідомлялося, 9 лютого стало відомо, що завершено розслідування щодо екскерівництва Міністерства внутрішніх справ у справі про незаконне постачання гранат з рф узимку 2014 року.