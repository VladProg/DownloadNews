Вищий антикорупційний суд визнав чинну народну депутатку винною у декларування недостовірних відомостей і призначив штраф у розмірі ₴44,2 тисячі з позбавленням права обіймати державні посади строком на один рік.

Як передає Укрінформ, про це Спеціалізована антикорупційна прокуратура повідомляє у Телеграмі.
24 березня у Вищому антикорупційному суді за участі прокурора САП оголошено вирок, яким чинну народну депутатку визнано винною у вчиненні кримінального правопорушення, передбаченого ч. 1 ст. 366-2 Кримінального кодексу України (у редакції Закону України від 04.12.2020 № 1074-ІХ).
За вироком суду народній депутатці призначено покарання у виді штрафу у розмірі 44,2 тис. грн, з позбавленням права обіймати посади, пов’язані зі здійсненням функції представника влади в органах державної влади строком на 1 рік.
Водночас на підставі п. 1 ч. 1 ст. 49, ч. 5 ст. 74 Кримінального кодексу України суд звільнив особу від покарання у зв’язку із закінченням строків давності.
Вирок ВАКС може бути оскаржений протягом 30 днів з дня його проголошення шляхом подачі апеляційної скарги через Вищий антикорупційний суд до Апеляційної палати Вищого антикорупційного суду.
"Зауважимо, що 24.03.2023 суд визнав неповажними причини неявки на судове засідання, заплановане на 3 березня 2023 року, та наклав на депутата грошове стягнення", - зазначили в САП.
У САП нагадали, що прокурором у суді доведено, що депутатка умисно не вказала у декларації за 2020 рік дві квартири у столиці загальною вартістю понад ₴3,5 мільйона та автомобіль, які перебували у неї у користуванні, а також належні їй на праві власності нежитлові приміщення у місті Харків. Загалом народний депутат не задекларувала рухоме та нерухоме майно на загальну суму понад ₴4,4 мільйона, що більш ніж у 500 разів перевищує прожитковий мінімум для працездатних осіб, чим порушила вимоги пп. 2, 3 ч. 1 ст. 46 Закону України «Про запобігання корупції».
Як повідомляв Укрінформ, ВАКС наклав грошове стягнення на народну депутатку, яка не зʼявилася на судове засідання у справі про декларування недостовірних відомостей.