«Домашній інтернет» від Національного телеком оператора «Київстар» продовжує активно співпрацювати з громадами, ОСББ і просто небайдужими мешканцями та безоплатно підключати Wi-Fi в їхніх бомбосховищах та укриттях.

Про це Укрінформу повідомили у пресслужбі Київстару.
Компанія наголошує на необхідності користуватись укриттями під час повітряних тривог та докладає зусиль, щоб громадяни знаходились там, залишаючись на зв’язку з близькими, та були в курсі подій.

"Телеком оператор розпочав цю ініціативу з перших днів повномасштабної війни. За цей час до безкоштовного інтернету було підключено понад 1460 укриттів по всій країні, а витрати на цей проєкт перевищили 690 тис. грн", - зазначили у компанії.
Окрім цього, «Домашній інтернет» від Київстар продовжує підключати модульні містечка для переселенців і також готовий до співпраці із забудовниками. Послуга підключення є безоплатною для всіх мешканців модульних містечок. Нині інтернет підключений уже в 1184 модульних будиночках.

У компанії зауважили, що для подачі заявки на підключення бомбосховища чи укриття до інтернету, потрібно звернутись із запитом на електрону адресу wifi@kyivstar.net, зазначивши свої контакти й адресу підключення. Технічний спеціаліст компанії оперативно надасть зворотній зв'язок щодо можливості підключення та часу, який необхідний для виконання запиту.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За час повномасштабної війни компанія надала гуманітарної допомоги ЗСУ, абонентам, суспільству на суму майже 1,1 млрд грн.
Фото: Київстар