Національна рада з питань телебачення та радіомовлення призупинила ліцензії компаній, які зареєстровані на окупованих територіях.

Відповідне рішення було ухвалено на засіданні Нацради 1 червня, передає Укрінформ.
Після ухвалення відповідного рішення будуть призупинені ліцензії 48 компаній.
За словами члена регулятора Максима Онопрієнка перелік компаній незабаром буде опублікова на сайті Нацради.
«Упродовж трьох місяців після деокупації територій, компанії, які хочуть й надалі продовжувати мовлення, мають звернутись до регулятора щодо поновлення дії свої ліцензій на мовлення», - зауважив він.
При цьому ліцензії будуть продовжені з урахування терміну, на який вони були призупинені, а також того часу, який потрібен на відновлення мовлення.
Окрім того, Нацрада анулювала дозволи на тимчасове мовлення на територіях ведення активних бойових дій та на територіях, що окуповані Російською Федерацією.
«Перелік також незабаром буде опублікований на сайті Нацради, але вже зараз можемо сказати, що він стосується Луганської та Херсонської областей», - додав Онопрієнко.
Як повідомляв Укрінформ, Національна рада з питань телебачення та радіомовлення під час засідання 25 травня перенесла питання про анулювання ліцензій телеканалів Віктора Медведчука, Євгена Мураєва та Нестора Шуфрича.
Фото: publish.com.ua