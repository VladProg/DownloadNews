Україна має бути серед світових економічних лідерів, і вкрай нагальним є створення в країні сучасного законодавства про працю.

Про це Президент Володимир Зеленський заявив під час виступу у Верховній Раді з нагоди Дня Конституції, передає кореспондент Укрінформу.
"Захищати бізнес так само важливо, як захищати працівника і працю. Щоб зробити реальністю показники добробуту та розвитку економіки, які є мрією, Україна перемоги має бути країною бізнесу та країною праці. Так само, як зараз мільйони наших людей у єдності воюють і працюють заради нашої перемоги, ми маємо після перемоги у єдності працювати заради того, щоб Україна була серед світових економічних лідерів", - заявив глава держави.

Відео: Офіс Президента
За його словами, економічне лідерство дає безпеку. Кожен, хто створює нові робочі місця, створює основу для економічного лідерства України.
"Україна перемоги захищатиме можливість кожної людини працювати стільки і так, як людина сама забажає. Ми потребуємо осучаснення законодавства про працю", - наголосив Зеленський.
При цьому Зеленський додав, що Україна також має реалізувати пенсійну реформу, аби гарантувати усім, хто працює сьогодні, достойну підтримку в майбутньому.
«Україна перемоги – це держава, яка реалізувала пенсійну реформу і гарантувала усім, хто працює сьогодні, достойну підтримку в майбутньому. Лише існуючої солідарної пенсійної системи недостатньо, і ви це знаєте, і це відчуває абсолютна більшість наших українських пенсіонерів. І я вас дуже прошу, шановні народні депутати, реалізувати все це. Реалізувати мрію українців», - наголосив Зеленський.
Він запевнив, що «Україна перемоги робитиме все, щоб у наших людей старшого віку, які вже на пенсії, – був вищий рівень життя. Україна перемоги робитиме все, щоб ті, хто працює сьогодні, мали дійсно забезпечену старість».
Як повідомляв Укрінформ, 22 червня Прем'єр-міністр України Денис Шмигаль заявив, що Україна через розв’язану Росією війну втратила 3,5 мільйона робочих місць, понад 4,5 мільйона людей виїхали за кордон.