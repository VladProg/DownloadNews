Наразі Офіс Омбудсмена має офіційні дані щодо 365 незаконних всиновлень українських дітей у РФ.

Про це в інтерв'ю каналу «ISLND TV» заявив уповноважений ВР із прав людини Дмитро Лубінець, передає кореспондент Укрінформу.
«Можу про це публічно сказати - я не знаю точно, яку кількість українських дітей всиновили російські сім’ї. Але можу сказати, що станом на сьогодні у нас офіційно зафіксовано 365 незаконних всиновлень українських дітей. Це там, де ми знайшли офіційне підтвердження – через ЗМІ, наші канали комунікації. Але… їх тисячі», - підкреслив Лубінець.
За його словами, ці діти є і на території РФ, і на тимчасово окупованій території України.
«Ми робимо все, щоб отримати інформацію. І російська сторона постійно робить так, щоб просто обрубати ці канали і щоб ми взагалі нічого (ніяких даних – ред.) не могли отримувати. Та сторона взагалі не дає нам жодної інформації. Але ми продовжуємо це робити (отримувати дані – ред.)», - сказав омбудсмен.
Відповідаючи на питання, уповноважений з прав людини зазначив, що він не спілкувався з дитячою омбудсменкою РФ Марією Львовою-Бєловою, і поінформував, що йому достатньо комунікації з російською уповноваженою з прав людини Тетяною Москальковою.
Як повідомлялося, правозахисники заявили, що на окупованій території України росіяни масово затримують неповнолітніх.