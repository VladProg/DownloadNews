Важко поранену німецьку вівчарку Рембо, яка разом з українськими військовими постраждала під час російського обстрілу на Харківщині, вдалося вилікувати і зараз вона тренується в будапештській поліції.

Про це повідомляє Укрінформ з посиланням на АР.
Зазначається, що осколки пошкодили праву частину голови і не було впевненості, що собака виживе. Після першої операції вівчарку доставили у безпечне місце на заході України. Згодом пораненого пса було перевезено угорською організацією з порятунку німецьких вівчарок до реабілітаційного центру під Будапештом. Там Рембо зробили повторну операцію – було реконструйовано щелепу, ампутовано праве вухо і видалено кілька зубів.
Пізніше 3-річну німецьку вівчарку забрав до себе підполковник поліції Будапешта Дюла Деско, забезпечивши їй подальше навчання і притулок. За словами офіцера, Рембо є "дуже доброзичливим собакою", який робить значні успіхи в навчанні.
"Робота з ним вимагає більшого терпіння і більшої уваги, оскільки ми не знаємо, які психічні проблеми викликала у нього травма голови. Але Рембо відкритий до людей і приймає їх, попри свої травми й шок, яких він зазнав", - сказав Деско.
За даними будапештської поліції, зараз Рембо вчиться взаємодіяти з дітьми, людьми похилого віку і людьми з інвалідністю на поліцейських кінологічних заходах та в реабілітаційних установах.
Як повідомляв Укрінформ, від початку повномасштабного вторгнення від російських ракет в Україні загинули 25 службових собак. Тварини, зокрема, займалися охороною баз, складів та арсеналів, куди влучили ворожі ракети.
Фото: Державна прикордонна служба України