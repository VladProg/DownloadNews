Національне інформаційне бюро зафіксувало депортацію понад 5600 дітей до росії, але реальна кількість більша.

Про це на брифінгу у Медіацентрі Україна – Укрінформ повідомила заступниця міністра внутрішніх справ Катерина Павліченко.
"Відповідно до даних Національного інформаційного бюро, вже ідентифіковано понад 5600 дітей, які були депортовані до країни-агресора. Разом із тим ми розуміємо, що реальна кількість насправді більша", - сказала вона.
Павліченко додала, що сотні тисяч українців насильно депортовані в росію та білорусь, в Україні напрацьовують механізм повернення цих громадян, в тому числі і дітей.
Крім того, Павліченко розповіла, що робити у випадку, якщо втратили зв'язок з близькою людиною, яка, можливо, виїхала за кордон. "Насамперед опанувати емоції і звернутися до підрозділів Національної поліції за номером 102 або, якщо перебуваєте за кордоном, - 112. Також можна звернутися із заявою до найближчого підрозділу поліції", - сказала вона.
Заступниця міністра зауважила, що також необхідно надати всю можливу інформацію щодо можливого зникнення людини - де останній раз спілкувались, де бачили, можливо, останнє місце перебування, якщо людина виїхала за кордон.
Крім того, вона наголосила, що для розшуку людей необхідно звертатися до правоохоронних органів, а не до приватних осіб, які теж займаються розшуком, щоб уникнути шахрайства.
Павліченко зауважила, що у випадку можливого зникнення українців за кордоном Нацполіція співпрацює з Інтерполом, Європолом і в контакті з правоохоронними органами інших країн вживає заходи з метою пошуку людей.
Представниця Міжнародної організації з міграції Ірина Мидловець заявила, що з початком повномасштабного вторгнення рф на територію України українці стали більш вразливими до потрапляння в ситуацію торгівлі людьми.
«Коли сталося повномасштабне вторгнення, ми всі зрозуміли, якими вразливими стали українці до потрапляння в ситуацію торгівлі людьми. Раніше люди вважали, що це їх не стосується, тому що в них є вища освіта…вони не планують їхати на заробітки, загалом абсолютно влаштовані. Тепер же в ситуації, що склалася, надзвичайно багато українців були вимушені залишити свої домівки, виїхати за кордон не тому, що вони хотіли туди виїхати, а тому, що так склалися обставини, щоб убезпечити себе», - зазначила Мидловець.
Вона зауважила, що Національна гаряча лінія з протидії торгівлі людьми та консультування мігрантів за зверненнями українців надала майже 80 тисяч кваліфікованих консультацій.
Як повідомлялося, Національне інформаційного бюро створене рішенням Кабміну у березні 2022 року, ключовою метою його діяльності є збір та узагальнення даних про військовополонених, загиблих, зниклих безвісті, незаконно затриманих загарбниками, у тому числі і з-поміж мирного населення з обох сторін воєнних дій.