Національне агентство з питань запобігання корупції (НАЗК) розпочало роботу над аналізом корупційних ризиків у діяльності військово-лікарських комісій (ВЛК).

Як передає Укрінформ, про це йдеться на сайті НАЗК.
«Фахівці Національного агентства здійснюють експертизу актів законодавства, яке регулює діяльність ВЛК для комплексного та всебічного дослідження цієї сфери, а також вдосконалення організації їх роботи. Буде проаналізовано інформацію із судової практики, розслідувань правоохоронних органів, відповідей на запити до відповідальних органів, публікацій у ЗМІ та соціальних мережах», - зазначається у повідомленні.
За результатами буде сформований перелік корупційних ризиків у діяльності ВЛК, описані виявлені корупціогенні фактори та надані рекомендації для їхньої мінімізації та усунення.
НАЗК просить громадськість долучитися до збору інформації про факти корупційних зловживань у діяльності ВЛК; недосконалість законодавства; необхідність внесення змін до профільних нормативно-правових актів. Також закликає поділитися досвідом застосування успішних іноземних практик.
Згодом результати дослідження будуть опубліковані на сайті НАЗК, а також надіслані для відповідного реагування суб’єктам, відповідальним за мінімізацію або усунення корупційних ризиків, та Президентові України.
Як повідомлялося, ця робота розпочата на виконання п. 5 рішення Ради національної безпеки і оборони України від 30 серпня 2023 року «Про військово-лікарську експертизу в Збройних силах України», введеного в дію указом Президента України від 12 вересня 2023 року N 576/2023.