На сьогодні не ведеться системного діалогу з українською церквою щодо підтримки Стамбульської конвенції, але до нього повернуться.

Про це сказала урядова уповноважена з питань гендерної політики Катерина Левченко у програмі "Укрінформ: Вечірній стрім".
"Такого системного діалогу на сьогодні немає, але є діалог з великою кількістю священнослужителів, які підтримують ратифікацію конвенції та які приходили до Верховної Ради під час ратифікації для того, щоб підтримати цей процес. Не може будь-яка держава, громадська організація чи церква закривати очі на ті особливості, які є у нас з вами як у людей", - сказала Левченко.

Вона наголосила, що жодна людина не може підлягати дискримінації, незалежно від її сексуальної орієнтації. Церква, на переконання урядової уповноваженої, має оновлюватися та зважати на такі речі.
"Я спілкувалася з протестантськими та лютеранськими священниками Швеції, які підтримували завжди ратифікацію (Стамбульської) конвенції. І вони були дуже здивовані, що їхні брати і сестри в Україні не підтримують конвенцію. Тому я думаю, що ми ще повернемося до цього діалогу, повернемось на новій сходинці", - сказала Левченко.
Як повідомляв Укрінформ, Верховна Рада 20 червня 2022 року ратифікувала Конвенцію Ради Європи про запобігання насильству щодо жінок і домашньому насильству (Стамбульську конвенцію).
Всеукраїнська рада церков і релігійних організацій (ВРЦіРО) виступала проти її ратифікації.
Конвенція Ради Європи про запобігання насильству стосовно жінок і домашньому насильству та боротьбу з цими явищами (Стамбульська конвенція) — міжнародна угода Ради Європи щодо насильства проти жінок та домашнього насильства, відкрита для підписання 11 травня 2011 у Стамбулі (Туреччина). Метою конвенції є запобігання насильству, захист постраждалих і запобігання безкарністі злочинців.