На російських кордонах з Латвією та Естонією спостерігається накопичення громадян України, які намагаються виїхати з території рф. Люди очікують від двох до шести днів, у тому числі в нічну пору доби, без можливості обігріву, належного забезпечення їжею та водою.

Про це повідомляє Укрінформ із посиланням на сайт Міністерства з питань реінтеграції тимчасово окупованих територій.
«Намагаючись перетнути кордон за паспортними документами громадянина України, вони вимушено проходять фільтрацію, організовану фсб рф, на предмет наявності в них паспорта громадянина рф. Якщо встановлюється факт наявності паспорта рф, таких громадян не пропускають», – зазначили у відомстві.
Тих українців, які, наприклад, прописані в Криму, але не мають паспорта рф, на проходження кордону пропускають. Вони можуть вільно перетинати КПП. Це підтверджують і представники консульських установ в Естонії та Латвії. Під час їхнього перебування на території республік естонський та латвійський уряди всіляко сприяють громадянам України.
При перетині кордону їм допомагають волонтери. Вони забезпечують людей їжею та водою. Тим, хто не хоче або не має змоги чекати, пропонують скористатися безкоштовним переїздом до іншого пункту пропуску. Наприклад, до росiйсько-казахського кордону, звідки також можна дістатися до інших країн. Зазначається, що Мінреінтеграції налагодило й тримає постійний зв’язок із задіяними там волонтерськими групами. Якщо людина потрапила у складну ситуацію за кордоном чи потребує допомоги, вона може зателефонувати на «гарячу лінію» WhatsApp/Telegram/Viber: +380 96 078 84 33.
Як повідомлялося, майже за два тижні після оголошення мобілізації рф залишили, за різними оцінками, від 600 тис. до 1 млн осіб.