Абсолютна більшість українців (95%) упевнена, що Україна зможе перемогти росію.

Про це свідчать результати опитування, проведені соціологічною групою «Рейтинг», передає Укрінформ.
При цьому близько 60% респондентів зазначили, що для перемоги у війні необхідний досить тривалий час: 25% вважають, що необхідно понад рік, 37% - пів року - рік. Майже 20% оцінюють необхідний для перемоги час до кількох місяців, ще близько 20% наразі не можуть дати відповідь.
Водночас за даними соціологів, спостерігається зростання кількості тих, хто оцінює терміни для перемоги як тривалі (понад рік). Найбільше таких – серед наймолодших респондентів 18-35 років (38%).
Опитування проведено 1-2 червня методом телефонних інтерв'ю з використанням комп'ютера. У ньому взяли участь 1000 респондентів віком від 18 років в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3.1%.