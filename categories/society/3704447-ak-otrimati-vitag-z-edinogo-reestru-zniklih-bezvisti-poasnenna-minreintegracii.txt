У Міністерстві з питань реінтеграції тимчасово окупованих територій повідомили, як отримати витяг з Єдиного реєстру осіб, зниклих безвісти за особливих обставин.

Як передає Укрінформ, про це Мінреінтеграції повідомляє у Телеграмі.
Уточнюється, що витяги надає Департамент інформатизації Міністерства внутрішніх справ.
«Для отримання витягу необхідно: направити заяву на електронну пошту: pgmia@mvs.gov.ua або на адресу МВС: м. Київ, вул. Богомольця, 10; до заяви додати копії паспорта заявника та документа, який підтверджує родинні зв’язки з особою, зниклою безвісти», - ідеться в повідомленні.
Перевірка даних здійснюється впродовж 30 календарних днів.
Витяг надсилається на вказану в заяві електронну адресу або ж на зворотну поштову адресу.
У Мінреінтеграції наголошують, що включення особи до реєстру є єдиним підтвердженням того, що людина вважається зниклою безвісти за особливих обставин.
Наявність даних про особу в реєстрі не підтверджує загибель чи перебування її в полоні.
«Якщо у вас виникли питання щодо отримання витягу з Єдиного реєстру, звертайтеся на гарячу лінію за номером: (050) 240-85-29», - додали в Мінреінтеграції.
Як повідомляв Укрінформ, в Україні дані про зниклих з 2 травня 2023 року будуть вноситися в єдиний реєстр зниклих безвісти, розроблений Міністерством внутрішніх справ спільно з Уповноваженим зі зниклих безвісти й іншими відомствами.