Голова Верховної Ради Руслан Стефанчук разом із керівницею Національних зборів Франції Яель Брон-Піве вшанували 81 роковини трагедії Бабиного Яру біля пам’ятника жертвам масових розстрілів на території Національного історико-меморіального заповідника «Бабин Яр».

Про це повідомляє пресслужба Апарату ВР, передає Укрінформ.
«Мабуть людство не дуже добре зрозуміло урок «ніколи знову». Дехто вирішив, що «ніколи знову» — це «можемо повторити».
Ми бачимо звірства, які сьогодні чиняться на території України через 81 рік, бачимо геноцид українського народу. Тому саме зараз ми тут разом, щоб наші парламенти чітко сказали: «Ні, такого більше не може бути»», — зазначив Стефанчук під час церемонії вшанування.

Своєю чергою, голова Національних зборів Франції підкреслила, що для неї та її колег було важливо прийти на місце злочину саме в день роковин трагедії.
«Наш спільний обов’язок — зробити все, аби ніколи не зникла пам’ять про те, що відбулося в цих місцях у минулому столітті. Маємо зробити все належне для того, аби подібні злочини й трагедії ніколи не повторювалися. «Ніколи знову» — ми пам’ятаємо про це і намагаємося виконувати», — наголосила Брон-Піве, підкресливши, що жодна війна не може виправдати подібні злочини, як і російсько-українська, яка мусить бути зупинена.

Спільно із французькою колегою голова парламенту України поклав квіти до пам’ятника жертвам трагедії. Вони також відвідали різні локації Національного історико-меморіального заповіднику «Бабин Яр»: дзеркальне поле, «Стіну плачу» Марини Абрамович, інсталяцію «Чорний куб часу», присвячену 81-м роковинам трагедії Бабиного Яру.
Окрім цього, парламентарії запалили лампадку біля меморіального знаку «Менора» на знак вшанування пам’яті жертв Голокосту в Україні.
Як повідомляв Укрінформ, 29-30 вересня в Україні вшановують пам'ять жертв масових розстрілів, здійснених гітлерівцями у Києві в Бабиному Яру (29–30 вересня 1941 року).
Фото: Верховна Рада