У 2022 році загалом у світі було вбито 57 журналістів, включаючи вісьмох в Україні під час повномасштабної російської агресії.

Як передає Укрінформ, про це йдеться у щорічному звіті міжнародної організації "Репортери без кордонів" (RSF).
За даними RSF, станом на 1 грудня, цьогоріч кількість убитих журналістів знову зросла і становить 57 людей.
«(російська – ред.) війна, яка почалася в Україні 24 лютого 2022 року, є однією з причин такого зростання. За перші шість місяців війни загинули вісім журналістів. Серед них – український фотожурналіст Макс Левін, який був навмисно застрелений російськими військовими 13 березня, і Фредерік Леклерк-Імгоф, французький відеорепортер телеканалу новин BFMTV, який загинув від осколків розриву снаряда під час висвітлення евакуації цивільних осіб», - додають в організації.
Загалом понад 60% убитих журналістів загинули в країнах, які вважаються мирними у 2022 році. «Лише в Мексиці було вбито одинадцять – це майже 20% від загальної кількості вбитих журналістів у всьому світі. У Мексиці й Гаїті по шість убитих журналістів, у Бразилії – троє», - повідомили в RSF.
Зазначається, що ще 65 журналістів перебувають у заручниках, а 49 вважаються зниклими безвісти.
Ба більше, нині у світі також затримано рекордну кількість журналістів – 533 особи. Ця цифра на 13,4% більша порівняно з минулим роком.
Як повідомляв Укрінформ, «Репортери без кордонів» виграли суд у регулятора, який не скасував трансляцію каналів рф у Франції.