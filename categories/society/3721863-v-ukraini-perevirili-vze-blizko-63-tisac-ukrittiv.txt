Поліцейські і рятувальники спільно з місцевими органами самоврядування наразі перевірили вже близько 63 тисяч укриттів по Україні.

Про це у телемарафоні “Єдині новини” поінформував міністр внутрішніх справ України Ігор Клименко, передає кореспондент Укрінформу.
“Ми самостійно перевірили вже близько 63 тисяч укриттів та бомбосховищ. Працювали поліцейські і працівники ДСНС, звичайно, спільно з органами місцевого самоврядування. По Україні близько 24% (укриттів — ред.) непридатні для подальшого використання”, - сказав він.
Клименко поінформував, що під час цих перевірок понад 9% укриттів були закриті, довелося розшукувати у телефонному режимі власників підприємств і суб'єктів господарювання, які перебувають за кордоном, щоб ці сховища можна було відкрити і перевірити, у якому вони стані.
Міністр запевнив, що працівники міністерства будуть продовжувати цю роботу.
“Я хотів би тут порекомендувати і керівникам суб'єктів господарювання, і місцевій владі на постійній основі контролювати працездатність цих укриттів, бо це - життя людей. І хочу нагадати, що ми будемо достатньо ретельно перевіряти ці укриття і бомбосховища”, - заявив глава МВС України.
Він поінформував, що місцевій владі будуть надані рекомендації і вказівки для обладнання відповідних укриттів для наших громадян.
Як повідомлялося, у поліції заявили, що на Харківщині за десять днів перевірили більше 4200 укриттів, із них понад 760 не є придатними для використання.