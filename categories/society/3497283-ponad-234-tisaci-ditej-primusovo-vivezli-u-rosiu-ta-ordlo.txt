Від початку повномасштабної війни понад 234 тисячі українських дітей були примусово вивезені у російську федерацію, на тимчасово окуповані нею території або до білорусі.

Про це повідомила на брифінгу у Медіацентрі Україна – Укрінформ радниця — уповноважена Президента з прав дитини та дитячої реабілітації Дар’я Герасимчук.
«За даними з відкритих джерел, станом на сьогодні кордон у бік росії та ОРДЛО перетнуло понад 234 тисячі дітей. Це примусово депортовані, примусово переміщені діти або на тимчасово окуповані території, або до рф, або до республіки білорусь», — наголосила Герасимчук.
Вона підкреслила, що такі дії є незаконними, забороненими Женевською конвенцією, міжнародним правом, і Україна буде боротися за кожну дитину.
За словами уповноваженої Президента з прав дитини, це були сплановані дії загарбників.
“Вони довго готувалися до цього, послідовність їхніх дій чітко проглядається і в тому, як вони це комунікують. Це частина їхньої “програми денацифікації та денаціоналізації” маленьких українців, коли вони їх викрадають і переміщують, коли вони їм змінюють громадянство. Це незаконно. Це заборонено згідно з Женевською конвенцією”, - заявила вона.
За словами Герасимчук, дії, які вчиняє російська федерація щодо українських дітей, мають усі ознаки геноциду.
«Абсолютна більшість дітей в Україні, а це понад 7,5 млн дітей, потерпають від війни, і мова не лише про тілесні ушкодження. Це і порушення психологічного, психоемоційного стану, і абсолютне порушення всіх прав дитини. Ті дії, які вчиняє російська федерація по відношенню до українських дітей, мають всі ознаки геноциду українського народу», — підкреслила уповноважена Президента з прав дитини.
"Ми не знаємо, що відбувається на окупованих територіях, але розуміємо: щойно ми туди зайдемо, ці цифри будуть збільшені, можливо в рази", - заявила Герасимчук, додавши, що "240 дітей були вбиті ще від початку війни, з 2014 року".
Як повідомлялося, станом на ранок 1 червня внаслідок повномасштабної збройної агресії російської федерації в Україні загинуло 243 дитини, було поранено 446. Цифри не остаточні, оскільки триває робота з їх встановлення в місцях ведення активних бойових дій, на тимчасово захоплених та визволених територіях.
Фото: CTK Photo