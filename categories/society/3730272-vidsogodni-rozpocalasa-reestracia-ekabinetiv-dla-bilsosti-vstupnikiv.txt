У суботу, 1 липня, розпочалася реєстрація електронних кабінетів для більшості вступників.

Як передає Укрінформ, про це Міністерство освіти і науки України повідомляє у Телеграмі.
«З 1 липня вступники зможуть зареєструвати електронні кабінети на сайті», - ідеться в повідомленні.
Реєстрація відбувається за кількома напрямками: до закладів фахової передвищої освіти на основі 11-ти класів та диплома КР; до закладів вищої освіти; до закладів професійної (професійно-технічної) освіти.
Усі вступники до закладів фахової передвищої та вищої освіти мають реєструвати електронні кабінети та подавати електронні заяви (окрім невеликого винятку, визначеного Порядками приймання). А вступники до закладів професійно-технічної освіти цьогоріч уперше зможуть подати заяви на вступ онлайн. Або ж за власним бажанням - у паперовому вигляді.
«Електронні кабінети працюватимуть до 30 листопада. Тобто зареєструвати кабінет можна як в окремо передбачений для цього період - до початку подання заяв, так і впродовж часу приймання заяв, визначеного за відповідними траєкторіями вступу», - сказано в повідомленні.
Як повідомляв Укрінформ, з 5 червня розпочалася основна сесія Національного мультипредметного тесту (НМТ), яка тривала до 23 червня. На неї зареєструвалося 284 тис. вступників. Додаткова сесія НМТ пройде 11–24 липня.