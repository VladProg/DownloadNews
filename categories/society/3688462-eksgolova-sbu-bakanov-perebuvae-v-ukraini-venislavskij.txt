Колишній голова Служби безпеки Іван Баканов перебуває на території України.

Про це член Комітету Верховної Ради з питань національної безпеки, оборони та розвідки, представник президента в парламенті Федір Веніславський заявив у коментарі Укрінформу.
Він нагадав, що службова перевірка діяльності Баканова на посаді голови Служби безпеки України вже проведена. Веніславський підкреслив, що її результати містять державну таємницю, тому жодних деталей не розповів.
Водночас політик повідомив, що колишній керівник СБУ перебуває в Україні. "Баканов в Україні. Він перебуває за місцем свого проживання в центрі держави", – уточнив член оборонного парламентського комітету.
Як повідомляв Укрінформ, президент Володимир Зеленський 17 липня 2022 року усунув Баканова від виконання обов’язків голови СБУ.
За даними видання "Радіо Свобода", Баканова усунули за статтею 47 Дисциплінарного статуту Збройних сил України, в якій ідеться: "Невиконання (неналежне виконання) службових обовʼязків, що призвело до людських жертв чи інших тяжких наслідків або створило загрозу настанню таких наслідків, є підставою для усунення такого військовослужбовця від виконання службових обов'язків". 19 липня Верховна Рада звільнила Баканова з посади.
7 лютого 2023 року Верховна Рада за поданням президента призначила Василя Малюка головою СБУ, який з 18 липня 2022 року виконував обов’язки очільника спецслужби.
Фото: СБУ