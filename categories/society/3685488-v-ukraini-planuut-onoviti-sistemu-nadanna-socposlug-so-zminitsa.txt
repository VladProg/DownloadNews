Міністерство соціальної політики презентувало проєкт розбудови соціальної сфери, одним з елементів якої стане створення національного закупівельника соціальних послуг.

Як передає кореспондент Укрінформу, нову візію майбутнього соціальної сфери представила міністр соціальної політики України Оксана Жолнович під час заходів, присвячених Дню соціальної роботи.
«Наша місія, ми акцентуємо на цьому нашу увагу, – забезпечення спроможності. Ми хочемо, аби наші люди перестали жити з відчуттям, що їм хтось щось зобов’язаний дати. Ми хочемо кожному дати вудочку, яка допоможе здобути рибу – отримати економічну незалежність, а з нею гідне життя. Тому ми запускаємо абсолютно новий алгоритм взаємодії, де пріоритетом буде надання не фінансових інструментів, як це було досі, а надання людям певного набору соціальних послуг, які дозволять їм подолати складні життєві обставини», - наголосила міністр.
За її словами, одним із основних елементів реформи в соціальній сфері стане створення нового алгоритму закупівлі соціальних послуг через залучення недержавних надавачів.
«Ми плануємо створити національного закупівельника соціальних послуг, який співфінансуватиме надання цих послуг громадами. На базі основних єдиних стандартів, єдиних критеріїв і вимог буде збудована система соціальних послуг приблизно так, як зараз розбудовується медична система, маючи у своїй основі Національну службу здоров'я. Я думаю, ми зможемо масштабувати цей успішний досвід на соціальний напрямок і створити таку ж ефективну, проактивну мережу надавачів соціальних послуг, переважно недержавних», - зазначила Жолнович.
Як повідомив представник уряду у Верховній Раді Тарас Мельничук у Телеграмі, Кабінет Міністрів ухвалив постанову, яка затверджує Порядок реалізації експериментального проєкту Міністерства соціальної політики з надання низки послуг у санаторіях, що належать до сфери управління міністерства.
«Погоджено пропозицію Міністерства соціальної політики щодо реалізації з 01.01.2023 по 31.12.2024 експериментального проєкту з надання в закладах охорони здоровʼя, які належать до сфери управління Міністерства соціальної політики, окремих соціальних послуг деяким категоріям осіб, які перебувають у складних життєвих обставинах. Затверджено Порядок реалізації експериментального проєкту», - йдеться в повідомленні.
Згідно із пояснювальною запискою до документа, до експерименту будуть залучені спеціалізовані санаторії «Батьківщина» (м.Трускавець) та «Слава» (м.Миргород), які в межах реалізації експериментального проєкту надаватимуть низку соціальних послуг особам похилого віку, особам з інвалідністю з числа внутрішньо переміщених осіб. Це, зокрема, надання притулку (тривалість надання послуги одній особі - не більш як 6 місяців), підтримане проживання, догляд стаціонарний (не більш як 50 особам), соціальна адаптація тощо.
Постановою передбачено, що до 1 квітня 2003 року фінансове забезпечення санаторіїв здійснюється в межах коштів державного бюджету, а з 1 квітня надані ними соціальні послуги оплачуватиме Міністерство соціальної політики.
Як повідомлялося, в Україні запровадять принцип гарантованої базової соціальної допомоги для громадян, які опинилися у складних життєвих обставинах.
Фото: ourlife.in.ua