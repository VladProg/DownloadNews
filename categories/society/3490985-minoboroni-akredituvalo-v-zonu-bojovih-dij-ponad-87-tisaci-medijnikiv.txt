Станом на сьогодні, 24 травня, для висвітлення подій в районах проведення бойових дій та інформування про воєнні злочини російської федерації в Україні Міністерство оборони акредитувало 8 тис. 727 представників вітчизняних та іноземних ЗМІ.

Як передає Укрінформ, про це заступниця міністра оборони Ганна Маляр написала у Фейсбуці.
«Загалом же до сьогодні було отримано 9 тис. 362 заявки на акредитацію. Наразі більше півтисячі медіа-працівників перебувають у процесі отримання офіційного наданого права висвітлення подій війни», - заявила Маляр.
Вона нагадала, що акредитація відбувається відповідно до наказу головнокомандувача Збройних сил України від 3 березня 2022 року № 73 «Про організацію взаємодії Збройними силами України, іншими складовими оборони та представниками засобів масової інформації на час дії правового режиму воєнного стану» Збройними силами у взаємодії із Службою безпеки.
Як повідомляв Укрінформ, у квітні нідерландського журналіста Роберта Дулмерса позбавили акредитації через поширення фото ракетних ударів по об'єктах критичної інфраструктури Одещини. Його видворили за межі України.