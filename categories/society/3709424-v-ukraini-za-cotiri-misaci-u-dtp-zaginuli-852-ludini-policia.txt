За перші чотири місяці 2023 року в Україні сталося майже 7 тисяч дорожньо-транспортних пригод, у яких загинуло 852 людини.

Про це на круглому столі в Укрінформі, присвяченому VIІ Глобальному тижню безпеки дорожнього руху, повідомив перший заступник начальника Департаменту патрульної поліції України Олексій Білошицький.
“За чотири місяці цього року у нас на вулично-дорожній мережі країни зареєстровано 6 904 ДТП з потерпілими та загиблими, це майже на 2% більше, ніж за аналогічний період 2021 року. За цей же період, перші чотири місяці року, у ДТП загинуло 852 особи, що на понад 8% більше, ніж за аналогічний період 2021 року. Отримали травми 7 548 осіб, що на 45% більше ніж за аналогічний період 2021 року. Окремо відзначу ДТП за участю пішоходів - за 4 місяці, на жаль, в ДТП загинули 318 пішоходів, 1 845 пішоходів травмувалося”, - сказав Білошицький.

Він пояснив, що цьогорічна статистика порівнюється з 2021 роком, оскільки ситуація у 2022 році через повномасштабне вторгнення росії через низку факторів не є стандартною для статистичного виміру.
Серед регіонів, де суттєво погіршилася ситуація на дорогах, Білошицький назвав Дніпропетровську, Львівську області та місто Київ.
Він додав, що понад 40% ДТП із загиблими та постраждалими сталися через перевищення швидкості.
За його словами, ухвалено рішення збільшити екіпажі для контролю швидкості за допомогою приладів TruCAM та збільшити кількість камер автоматичної фіксації порушень.
Як повідомлялося, в Україні з 15 по 21 травня проходить VIІ Глобальний тиждень безпеки дорожнього руху.