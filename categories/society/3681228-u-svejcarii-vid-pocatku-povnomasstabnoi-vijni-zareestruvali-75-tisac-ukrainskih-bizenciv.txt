Із початку повномасштабного вторгнення росії в Україну у шести федеральних центрах притулку Швейцарії зареєстрували 75 тисяч українських біженців.

Як передає Укрінформ, про це держсекретар з питань міграції Швейцарії Христина Шранер Бургенер повідомила в інтерв’ю інтернет-виданню "Обозреватель".
За її словами, "близько 11 тисяч осіб з українським корінням проживало у Швейцарії ще до вторгнення. Усі вони з розкритими обіймами зустрічали рідних і знайомих. Від початку це було величезним полегшенням для нас так само, як для тисяч швейцарців по всій країні, що виявили солідарність, щедрість і готовність допомогти, надавши житло".

Як сказала Бургенер, від початку війни в Україні у шести федеральних центрах притулку у Берні, Цюриху, Базелі та інших містах були зареєстровані 75 тисяч українських біженців, що втричі більше порівняно з річною кількістю мігрантів з інших країн (Афганістану, Туреччини, Сирії тощо).
За словами держсекретаря з питань міграції, близько 40% українських біженців продовжують жити у прийомних родинах, що свідчить про значну солідарність суспільства з українцями.
Бургенер також повідомила, що держсекретаріат активно продовжує пошук нового житла для українців, залучаючи до програми облаштування також резерви Міністерства оборони Швейцарії.
Переважна кількість отримала захисний статус S, активований спеціально для українських біженців з початку березня минулого року, за федеральною програмою інтеграції з дозволом на роботу, навчання іноземних мов, підтримкою дитячої освіти та медичного страхування, зазначила вона.
Бургенер також повідомила, що Федеральні збори Швейцарської Конфедерації ухвалили рішення про виділення нового кредиту в 1,2 млрд франків на додачу до минулорічного фінансування урядової програми з підтримки втікачів від війни з України, зазначила вона.
Як сказала Бургенер, "Конфедерація надає кантонам одноразову допомогу в сумі близько 1500 швейцарських франків на місяць для кожної особи, що потребує захисту і яка залежить від соціальних виплат. Це дозволяє кантонам фінансувати такі видатки, як оренда, медичне страхування тощо".
Крім того, "ми надаємо 3000 швейцарських франків на рік людям зі статусом S для вивчення мови", додала держсекретар з питань міграції.
Як повідомляв Укрінформ, у швейцарському Берні відбулася багатотисячна мирна акція на підтримку України, до якої долучилися представники політичних партій, громадських неурядових швейцарських та українських організацій, а також місцеве населення.