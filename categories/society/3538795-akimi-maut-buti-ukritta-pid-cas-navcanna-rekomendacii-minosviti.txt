Міністерство освіти і науки опублікувало рекомендації, які розробила Державна служба з надзвичайних ситуацій щодо організації укриттів цивільного захисту закладів освіти.

Як передає Укрінформ, про це повідомляє Міністерство освіти і науки.

Зокрема відповідно до рекомендацій, укриття мають розміщуватися в підвальному (підземному) приміщенні, на цокольному чи на першому поверсі (за умови забезпечення огороджувальними будівельними конструкціями), розташовуватися у складі основної будівлі закладу освіти або безпосередній близькості (до 100 м).
Крім того, укриття повинні бути забезпечені електроживленням, штучним освітленням, системами водопроводу та каналізації. За відсутності в об’єктах будівництва водопостачання та каналізації, повинні містити окремі приміщення для встановлення виносних баків.
Також укриття повинні бути забезпечені не менше ніж двома евакуаційними виходами, один з яких може бути аварійним (у разі планування укриття у споруді подвійного призначення або найпростішому укритті місткістю менш як 50 осіб, допускається наявність одного евакуаційного виходу).
Через укриття не повинні проходити водопровідні та каналізаційні магістралі, інші магістральні інженерні комунікації (за винятком внутрішньобудинкових інженерних мереж).
Основні приміщення, призначені для укриття населення повинні мати примусову або природну вентиляцію.
Також в укритті має бути забезпечено вільний доступ маломобільних груп населення.
Об’єкт має перебувати в задовільному санітарному та протипожежному стані (відповідно до норм протипожежних і санітарних правил),
Забезпечено необхідні захисні властивості для захисту від звичайних засобів ураження та зовнішнього іонізуючого випромінювання, встановлених для протирадіаційних укриттів.
Відповідно до рекомендацій обладнання укриттів розраховується на безперервне перебування впродовж не менше 48 годин, тож повинні бути забезпечені місця для сидіння (лежання), місткості з питною водою (одна особа/2 л на добу), контейнери для продуктів харчування, виносні баки для нечистот, що щільно закриваються (для неканалізованих будівель і споруд), резервне штучне освітлення (електричні ліхтарі, свічки, гасові лампи тощо) та електроживлення, первинні засоби пожежогасіння, засоби надання медичної допомоги, засоби зв’язку та оповіщення (телефон, радіоприймач, інтернет, рекомендовано встановлення Wi-Fi пристроїв), шанцеві інструменти (лопати штикові та совкові, ломи, сокири, пилки, ножівки тощо).
Крім того, однією з вимог є дотримання правила не менше метра на людину.
Як повідомляв Укрінформ, 20 липня під час селекторної наради з очільниками регіонів Прем’єр-міністр Денис Шмигаль заявив, що навчальний рік має розпочатися з 1 вересня в очному режимі там, де це можливо, а захисні споруди цивільного захисту закладів освіти мають бути приведені в готовність до використання за призначенням.