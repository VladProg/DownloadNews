Голова Верховного Суду Всеволод Князєв звернувся до Служби безпеки України з проханням перевірити на наявність російського громадянства всіх суддів Верховного Суду.

Про це він повідомив в інтерв’ю “Цензор.Нет”, передає Укрінформ.
“З власної ініціативи я звернувся до Служби безпеки України з проханням перевірити всіх суддів Верховного Суду на наявність російського громадянства”, - сказав він.
Князєв додав, що у випадку підтвердження російського громадянства у будь-кого із суддів, він відрахує їх зі штату суду так само, як і очільника Касаційного господарського суду Богдана Львова.
“І якщо такі факти підтвердяться і щодо інших осіб, моє рішення щодо них буде таким самим”, - зазначив голова ВС.
За його словами, під час конкурсу на посади суддів Верховного Суду у 2017 та у 2018 роках у в України були складні відносини з росією, яка не надавала відомостей про своїх громадян у розпорядження Служби безпеки України. Через це питання наявності російського громадянства у суддів могли залишитися не до кінця з’ясованими.
“Тож зараз їм слід приділити більшу увагу з боку відповідних правоохоронних органів, розвідки. І потрібно виявити людей, які потенційно можуть працювати не на Україну. Бо ж громадянство само по собі ще не свідчить, що людина – зрадник або колаборант. Але це створює відповідні потенційні ризики”, - сказав Князєв.
Як повідомляв Укрінформ, 5 жовтня голова ВС Всеволод Князєв відрахував очільника Касаційного господарського суду Богдана Львова зі штату суду. Підставою став лист Служби безпеки України про наявність у Львова громадянства російської федерації.
3 жовтня зборам суддів Касаційного господарського суду у складі Верховного суду забракло одного голосу для висловлення недовіри його очільнику Богдану Львову. За результатами таємного голосування звільнення судді Львова із адміністративної посади підтримав 21 суддя, "проти" проголосували 18. Для звільнення потрібно 22 голоси. Таким чином, Львов залишився головою КГС. Після оприлюднення підсумків голосування Львов повідомив, що візьме відпустку на час завершення розслідування.
15 вересня журналісти програми "Схеми" оприлюднили розслідування про те, що Львов, який має доступ до державної таємниці, виявився громадянином російської федерації. Журналісти опублікували документи, відповідно до яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя. Журналісти встановили, що в день подання заяви він перебував у москві. В обох випадках письмова заява оформлена від його імені.
У розслідуванні йдеться, що факт наявності російського громадянства суддя приховав від конкурсної комісії, яка у 2017 р. обрала його до реформованого Верховного Суду. Згідно з Конституцією, набуття суддею громадянства іншої країни є підставою для припинення його повноважень.
26 вересня у Верховному Суді поінформували, що СБУ скасувала Львову доступ до державної таємниці.
3 жовтня у ВС оприлюднили інформацію, що СБУ за результатом перевірки з’ясувала: Львов у 2012 році отримав російський паспорт замість паспорта громадянина рф, який втратив чинність у 1999 році.
Також зазначається, що Львов, за даними податкового реєстру російської федерації, отримав податковий номер 774319527956, який міститься в реєстрі угод щодо нерухомого майна рф стосовно квартири за адресою: 125565, росія, москва, вул. Ленінградське шосе 88.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Суддя також заявив, що пройшов поліграф. Він оприлюднив висновки та заявив, що непричетний до отримання російського громадянства та паспорта рф.
Фото: Цензор.Нет