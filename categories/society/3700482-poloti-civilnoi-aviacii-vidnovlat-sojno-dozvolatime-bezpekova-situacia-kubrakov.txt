Міністерство розвитку громад, територій та інфраструктури продовжує працювати над тим, аби максимально швидко відновити польоти цивільної авіації, але виключно після того, як це дозволятиме безпекова ситуація.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Польоти цивільної авіації будуть відновлені, щойно дозволятиме безпекова ситуація. Весь воєнний рік ми працювали і продовжуємо працювати над тим, щоб максимально швидко запуститися, як тільки це стане можливо. Системно працюємо над трьома пріоритетами: збереження висококваліфікованого авіаційного персоналу, утримання авіаінфраструктури в належному стані та дерегуляція галузі в рамках започаткованої раніше реформи», - зазначив він.
Кубраков наголосив, що наразі фінансово галузь підтримує спільний з Євроконтролем Аеронавігаційний Фонд солідарності. Його ресурси використовуються насамперед на підтримку інфраструктурної, операційної та професійної складових аеронавігаційної системи та професійну підготовку і підтримання кваліфікації/компетенції операційного (диспетчерського) персоналу.
«Вже сьогодні зайшов новий транш від партнерів. Підставою для виділення коштів стало завершення оцінки витрат Украероруху та отримання позитивного звіту від зовнішніх аудиторів – компанії Ernst&Young. Проведення оцінки та аудиту – умова для впровадження Фонду солідарності відповідно до угоди між Україною та Євроконтролем», - додав міністр.
Як повідомлялось, обслуговування руху цивільних літаків у повітряному просторі України припинилося із початком повномасштабного вторгнення рф - 24 лютого 2022 року.