У Вроцлаві (Польща) у тестовому режимі розпочинає роботу стаціонарний центр обслуговування громадян «Паспортний сервіс».

Про це повідомила пресслужба МВС, передає Укрінформ.

Як зазначається, у цьому центрі громадяни, які вимушено перебувають за межами України під час війни, можуть отримати такі послуги: одночасне оформлення закордонного паспорта і ID-картки; оформлення паспорта громадянина України для виїзду за кордон; оформлення ID-картки; обмін посвідчення водія; страхування.
Центр працює з понеділка по суботу з 9:00 до 18:00.
У МВС нагадали, що у Польщі працюють уже чотири відокремлені підрозділи ДП «Документ»: у Варшаві, Кракові, Ґданську та Вроцлаві.
Як повідомляв Укрінформ, на початку грудня 2022 року Державна міграційна служба України відкрила у місті Вроцлав мобільний центр обслуговування громадян «Паспортний сервіс».
Фото: minre.gov.ua