Новий навчальний рік має розпочатися у безпечних школах.

Про це заявив міністр освіти і науки України Сергій Шкарлет під час телемарафону, передає Укрінформ.
Він зазначив, що питання безпеки є комплексне і його вирішенням займаються МОН, МВС, ДСНС, Міністерство регіонального розвитку та інші.
“На сьогодні МОН разом з директорами обласних управлінь освіти і науки, разом з місцевими громадами, Мінрегіоном, МВС, ДСНС будуть комплексно формувати безпекову систему початку освітнього процесу. Звісно, ми всі прагнемо до соціалізації, до очного формату навчання. І закликаємо всіх до очного формату навчання, якщо це можливо”, - підкреслив міністр.
Шкарлет розповів, що безпекою у школах займатимуться спеціальні комісії, створені на місцях.
“На сьогодні прийнято рішення щодо формування спеціальних комісій по ВЦА, яку будуть очолювати профільний заступник керівника військової адміністрації, куди обов’язково будуть залучені ДСНС. Ми будемо формувати мапу безпеки. Основний слоган для нас — це “Школа — територія безпеки”. Великі завдання поставлені і місцевим органам, ВЦА, Мінрегіонів Державною службою надзвичайних ситуацій щодо формування системи безпеки в школі. І саме пунктів евакуації, найпростіших укриттів, шляхів евакуації, протоколів безпеки, які мають бути доведені до кожного батька. Будуть проведені певні тренування кожної дитини щодо евакуації. Ми прагнемо, щоб школа стала територією безпеки з 1 вересня”, - пояснив міністр.
Шкарлет додав, що очний освітній процес неможливо розпочати у громадах, де тривають активні бойові дії. У цих регіонах можлива лише дистанційна форма.
Як повідомляв Укрінформ, міністр освіти і науки Сергій Шкарлет заявив, що у 25% шкіл підтверджено наявність укриттів.