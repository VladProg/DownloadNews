Для покращення роботи військово-лікарських комісій збільшено кількість гарнізонних ВЛК на базі цивільних закладів охорони здоров’я, ухвалено окрему Програму медичних гарантій і розроблено рекомендації щодо організації роботи ВЛК та обслуговування відвідувачів.

Як передає Укрінформ, про це в Телеграмі повідомила заступниця міністра оборони України Ганна Маляр.
Що вже зроблено для покращення роботи військово-лікарських комісій:

Для збільшення пропускної здатності, з березня до квітня 2023 року кількість гарнізонних ВЛК на базі цивільних закладів охорони здоров’я було збільшено
Для фінансування роботи лікарів, а також оплати відповідних лабораторних досліджень, необхідних для проходження ВЛК, урядом була ухвалена окрема Програма медичних гарантій.
Розроблено рекомендації щодо організації роботи ВЛК та обслуговування відвідувачів, включаючи основні вимоги до приміщень, щодо задоволення фізіологічних та побутових потреб відвідувачів, інформування, навігацію, організацію черги.
Проводиться пілотування процесів електронного документообігу між військовими частинами, закладами охорони здоров’я та територіальними центрами комплектування та соціальної підтримки.
У травні 2023 року ухвалені зміни до законодавства України, що стосуються можливості створення ВЛК при цивільних (державних і комунальних) закладах охорони здоров’я та інших силах безпеки і оборони, а також удосконалення питань оформлення та направлення медичних та інших документів між військовими частинами та закладами охорони здоров’я.

Як повідомляв Укрінформ, за інформацією заступниці міністра оборони Ганни Маляр, електронний запис на військово-лікарську комісію (ВЛК) вже функціонує у 90% військових госпіталів.