АТ "Укрзалізниця" працює над питанням посилення безпекових заходів у пасажирських поїздах, зокрема, компанія розглядає можливість запровадження жіночих купе.

Як передає Укрінформ, про це повідомляє пресслужба УЗ.
"Поточне рішення залізниці — допомогти жінкам почуватися комфортніше та безпечніше за допомогою комплексу заходів, одним з яких стане "пілот" з жіночими купе. Ми тестуватимемо їх упродовж декількох місяців та разом з громадою і фахівцями приймемо рішення щодо масштабування. Це буде залежати від реального попиту та відгуків», — зазначив голова правління АТ «Укрзалізниця» Євген Лященко.
Керівник транспортного відомства зазначив, що залізничники вивчили світовий досвід, оскільки жіночі купе або вагони існують у деяких країнах Азії та були протестовані в Європі. Тож він упевнений, що комплекс заходів з тривожними кнопками та сигналізацією в купе, відеоспостереження, посилене патрулювання запобігатимуть будь-яким проявам домагань.
Пілотний проєкт із запуску окремих купе для жінок підтримала Олена Шуляк, голова комітету з питань організації державної влади, місцевого самоврядування, регіонального розвитку та містобудування Верховної Ради України.
«Створення окремих купе або ж вагонів для жінок у потягах — можливість забезпечити комфорт для тих, хто цього потребує. Охоче допоможу з реалізацією цього задуму, готова напрацьовувати необхідні зміни до правил пасажирських перевезень», - сказала очільниця комітету ВРУ.
В Укрзалізниці зауважили, що на першому етапі послугу з купівлі квитків у жіночі купе можливо реалізувати тільки через власний мобільний застосунок УЗ.
Як повідомлялося, Укрзалізниця у 2010 році вже запроваджувала таку послугу, але вона не користувалася попитом, оскільки була доступною виключно в касах.
Нові та модернізовані вагони Укрзалізниці (близько 15%) оснащені камерами відеоспостереження та кнопками виклику провідника.