Під час пленуму Верховного Суду ініціювали висловлення недовіри голові Верховного Суду Всеволоду Князєву, якого затримали співробітники антикорупційних органів на хабарі.

Відповідне питання ініціював секретар пленуму ВС Дмитро Луспеник, передає кореспондент Укрінформу.
"У зв'язку з оприлюдненням НАБУ і САП у ЗМІ повідомлення про імовірну участь голови Верховного Суду у корупційних діяннях, що шкодить авторитету ВС та загрожує зниженням довіри до суду, ми, ініціативна група суддів Верховного Суду, на підставі статті 41 закону "Про судоустрій і статус суддів" виносимо подання про висловлення недовіри голові Верховного Суду", - йдеться у поданні, яке зачитав Луспеник.
За його словами, відповідно до порядку висловлення недовіри голові ВС, ініціативна група має обрати оргкомітет, який займатиметься організацією голосування суддів за це питання.
Передбачається, що створений оргкомітет збере пленум ВС, під час якого має відбутися таємне голосування суддів за питання висловлення недовіри голові ВС.
Крім того, під час пленуму ВС судді проголосували заяву з приводу затримання Князєва.
"Усвідомлюючи свою роль в системі правосуддя, ВС бере на себе відповідальність за події, які відбуваються у зв'язку з імовірними корупційними діями окремих представників Суду. Судді ВС шоковані зазначеними подіями. ВС наголошує, що повне, об'єктивне розслідування усіх обставин сприятиме якнайшвидшому встановленню істини та відновленню справедливості. За будь-який корупційних злочин має бути справедливе покарання", - підкреслюється в заяві пленуму.
Судді також наголосили, що затримання Князєва стало "чорним днем в історії Верховного Суду".
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду.
Правоохоронці затримали чинного голову Верховного Суду Всеволода Князєва та вилучили 2,7 млн дол.