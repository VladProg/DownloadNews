Створена минулої осені Фундація Олени Зеленської за майже рік роботи передала постраждалим унаслідок агресії РФ регіонам необхідні речі та генератори, водоочисні станції, надала ноутбуки для вчителів тощо.

Про це перша леді Олена Зеленська повідомила у Телеграмі, передає Укрінформ.
«Речі для вимушених переселенців чи ліки для шпиталю, обід для знесиленого незнайомця чи автівка, завантажена їжею для постраждалих із Херсонщини, – усі українці хоча б раз за час ворожого вторгнення надавали гуманітарну допомогу співвітчизникам. А відтак можуть відзначати сьогодні Всесвітній день гуманітарної допомоги. Уперше відзначатиме його й Olena Zelenska Foundation, яку я створила минулої осені для допомоги українцям, що пережили окупацію, а також для підтримки ВПО й великих прийомних родин», - зазначила дружина Президента.

Вона зауважила, що фонд працює з коштами іноземних меценатів.
За словами Зеленської, завдяки Фундації кожна четверта велика прийомна родина в Україні (323 ДБСТ) отримала найнеобхідніші речі. Більшість із них через війну мусила приєднатися до ВПО й тепер починає нове життя в Харківській, Одеській, Черкаській, Чернігівській, Житомирській і Київській областях.

Крім того, Фундація придбала 474 генератори, сотні електроковдр, спальних мішків і теплих речей для деокупованих регіонів, їхніх навчальних закладів, лікарень, об’єктів критичної інфраструктури, а громади Донецької та Дніпропетровської областей навесні отримали 30 водоочисних станцій, що працюють без електрики.
Перша леді повідомила, що 600 тисяч доларів передано на відновлення чотирьох повністю зруйнованих операційних у лікарнях деокупованого Ізюма. Водночас чотири відділення Чугуївської лікарні живить переданий промисловий генератор потужністю 128 кВт.

За підтримки посольства України в Південній Кореї Фундація передала 500 слухових апаратів для жителів Київщини й Чернігівщини, долучившись до проєкту «Кабінет на колесах. Ми поруч» благодійної організації «Відчуй».
Завдяки співпраці з Microsoft і НР понад 38 тисяч лептопів отримали вчителі для організації дистанційного навчання.

Водночас 1400 дітей і батьків із 218 великих прийомних родин, що втратили житло, уперше всією сім’єю змогли відпочити в Карпатах.
«Тож пам’ятаймо: Україна тримається завдяки ЗСУ та взаємодопомозі українців. Коли ми допомагаємо, ми перемагаємо», - підкреслила Зеленська.
Як повідомлялося, Фундація Олени Зеленської працює у таких напрямках, як охорона здоров'я, освіта та гуманітарна допомога. Місія фонду полягає у тому, аби кожна людина в Україні почувалася фізично та ментально здоровою, захищеною, мала змогу реалізувати своє право на освіту та будувати майбутнє у рідній країні.
Фото в тексті: Телеграм Олени Зеленської