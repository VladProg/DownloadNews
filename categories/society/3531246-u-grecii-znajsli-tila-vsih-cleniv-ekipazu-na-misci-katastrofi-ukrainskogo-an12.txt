Тіла всіх восьми загиблих членів екіпажу українського літака Ан-12, що розбився на півночі Греції, витягнуті з-під уламків літака і відправлені в лікарню міста Комотіні.

Про це повідомляє Укрінформ із посиланням на EPT News.
У публікації наголошується, що операція з виявлення загиблих на місці катастрофи Ан-12 завершена. Їхні тіла доставляються в лікарню Комотіні, де пройде судово-медична експертиза, пізніше їх передадуть дипломатичним представникам України в Греції.
Зараз на місці катастрофи літака почали працювати фахівці зі знешкодження боєприпасів, стверджує телеканал.
Мер Пангео Філіппос Анастасіадіс заявив, що небезпечні речовини на місці катастрофи українського літака Ан-12 не виявлені.
Як повідомлялось, у ніч на 17 липня військово-транспортний літак Ан-12 розбився на захід від аеропорту Кавали в громаді Пангеон на північному сході Греції. Як випливає з даних сервісу з відстеження переміщень літаків Flightradar24 від 16 липня, літак виконував рейс з аеропорту "Костянтин Великий" поблизу Ніша у Сербії до столиці Йорданії - Амману.
Екіпаж до катастрофи встиг попередити про проблему з одним із двигунів, після чого диспетчери в Греції дозволили літаку приземлитися в аеропорту міста Салоніки або у повітряній гавані Кавали. Пілот вибрав останню, проте здійснити посадку не зміг. За даними очевидців, літак загорівся ще у повітрі, швидко знизився, а потім упав на землю, після чого стався вибух.
Для гасіння пожежі прибули пожежники. На місці проводиться пошуково-рятувальна операція.
Місцевих жителів закликали зачинити вікна та не виходити з приміщень, тому що в літаку могли бути небезпечні речовини. Очевидці повідомляють про різкий запах та утрудненість дихання.
Українська "Авіакомпанія "Меридіан" підтвердила катастрофу свого літака Ан-12 у Греції. Усі вісім загиблих членів екіпажу були громадянами України.
Фото: newsit.gr