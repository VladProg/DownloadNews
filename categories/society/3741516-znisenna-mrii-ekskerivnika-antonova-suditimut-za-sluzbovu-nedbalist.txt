Судитимуть колишнього генерального директора державного підприємства “Антонов”, через службову недбалість якого знищений літак АН-225 “Мрія”.

Як передає Укрінформ, про це Офіс генерального прокурора повідомляє у Телеграмі.
Прокурори Спеціалізованої прокуратури у сфері оборони Офісу генпрокурора скерували до суду обвинувальний акт стосовно колишнього генерального директора ДП “Антонов” за фактом службової недбалості (ч. 2 ст. 367 Кримінального кодексу України).
Розслідуванням встановлено, що екскерівник держпідприємства неналежно виконував свої службові обов’язки щодо забезпечення збереження майна.
Внаслідок цього транспортний літак АН-225 “Мрія” своєчасно, до початку повномасштабного військового вторгнення РФ на територію України, не був транспортований з небезпечної зони – аеродрому АТП “Антонов” у Гостомелі Київської області.
В результаті обстрілів військовослужбовцями держави-агресора повітряне судно було знищено. Державі завдано майже 8,5 млрд грн збитків.
Обвинувачений перебуває під вартою.

Як повідомляв Укрінформ, у березні правоохоронці повідомили про підозру колишнім гендиректору ДП "Антонов", т.в.о. заступника гендиректора, а також заступнику директора з авіаційної безпеки держпідприємства , через дії яких був знищений літак Ан-225 "Мрія".