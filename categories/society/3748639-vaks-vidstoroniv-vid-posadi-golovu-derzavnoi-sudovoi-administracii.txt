Вищий антикорупційний суд відсторонив до 24 вересня від займаної посади голову Державної судової адміністрації України, підозрюваного у підбурюванні до надання неправомірної вигоди суддям Верховного суду.

Як передає Укрінформ, про це Спеціалізована антикорупційна прокуратура повідомляє у Телеграмі.
"11 серпня слідча суддя Вищого антикорупційного суду частково задовольнила клопотання детектива НАБУ, погоджене прокурором САП, та відсторонила голову Державної судової адміністрації України, підозрюваного у підбурюванні до надання неправомірної вигоди суддям Верховного суду за винесення рішення на користь комерційного підприємства та у заволодінні чужим майном шляхом обману, від займаної посади до 24.09.2023", - йдеться у повідомленні.
28 липня до підозрюваного застосували запобіжний захід у вигляді застави в сумі 805,2 тис. грн.
Досудове розслідування у кримінальному провадженні триває.
Як повідомляв Укрінформ, з 8 серпня Вища рада правосуддя відсторонила голову Державної судової адміністрації Олексія Сальнікова від виконання посадових обов'язків на строк дисциплінарного провадження.