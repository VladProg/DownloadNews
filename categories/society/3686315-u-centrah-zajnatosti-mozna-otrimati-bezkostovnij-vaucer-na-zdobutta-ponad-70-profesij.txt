Служба зайнятості нагадала, за якими професіями українці, що не зареєстровані як безробітні, можуть здобути нову спеціалізацію або підвищити свій фах.

Про це повідомляє Державна служба зайнятості України в Телеграмі, передає Укрінформ.
В установі нагадали, що отримати безкоштовний ваучер, що дає особі право на перепідготовку або підготовку за іншою спеціальністю, підготовку на наступному рівні освіти, спеціалізацію, підвищення кваліфікації у закладах освіти чи у роботодавця, можуть певні категорії громадян, які не зареєстровані в центрах зайнятості як безробітні.

Зокрема, скористатися правом на безкоштовну освіту або перекваліфікацію можуть особи старше 45 років, звільнені з військової служби (крім військовослужбовців-строковиків), звільнені з військової служби після участі в АТО, а також внутрішньо переміщені особи.
Наразі перелік професій та спеціальностей, для навчання за якими може бути виданий ваучер, містить 70 пропозицій, серед яких бджоляр, верстатник, водії різних категорій, плодоовічник, архітектор, агроном, соціальний працівник, фахівець у сфері кібербезпеки тощо.
Станом на березень 2023 року ваучери від Державної служби зайнятості на безкоштовне навчання нової професії вже отримали майже 600 осіб.
Як повідомлялося, уряд розширив коло осіб, які можуть отримати нову професію за допомогою Центру зайнятості. Скористатися ваучером віднині можуть особи з інвалідністю за відсутності підходящої роботи та особи, як отримали ушкодження або захворювання внаслідок військової агресії, перебуваючи безпосередньо в районах проведення воєнних (бойових) дій та у період здійснення воєнних (бойових) дій, незалежно від встановлення їм інвалідності.