кремлівська пропаганда втрачає аудиторію, ніхто у світі вже не хоче поширювати російську брехню, навіть за великі гроші, наголошують у Центрі стратегічних комунікацій та інформаційної безпеки.

Як передає Укрінформ, про це Центр стратегічних комунікацій повідомляє у Телеграмі.
“росіяни втрачають аудиторію. І ні, мова не про військових, які гинуть в Україні. В росії вже відкрито скаржаться, що ніхто у світі їх не лише не читає, а навіть не друкує. Навіть за гроші”, - ідеться у повідомленні.
Центр стратегічних комунікацій фіксує новую тенденцію. За даними дослідницької організації OpenSecrets, які оприлюднив Bloomberg, за останні вісім років росіяни заплатили американським лобістам загалом 186 млн доларів.
Та з початком війни в Україні, як пише “Комерсант”, “провідні західні ЗМІ припинили стосунки великих фірм та окремих лобістів з росіянами, попри те, що раніше їх зусилля щедро оплачувалися”.
Такі ж кепські справи і з зомбуванням населення всередині росії. 11 травня GroupM оприлюднила результати дослідження, згідно з яким до кінця квітня росіян, які ще вірять у телеверсію “спецоперації в Україні”, залишилося 23%. У середині березня таких було близько 33%.
“Хороша новина для росіян – це лише початок. Насолоджуйтеся”, - наголосили у Центрі стратегічних комунікацій.
Як повідомляв Укрінформ, 24 лютого росія почала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл.
Після початку війни проти росії було запроваджено масштабні санкції з боку світової спільноти.
російські медіа, у першу чергу телебачення, створюють перекручену картину світу навколо російської агресії в Україні. Опозиційні та незалежні ЗМІ у рф заборонені.