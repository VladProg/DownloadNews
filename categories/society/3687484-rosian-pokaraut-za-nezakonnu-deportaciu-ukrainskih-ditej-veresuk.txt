росіяни нахабно хизуються своїми злочинами, серед яких є незаконна депортація українських дітей, але обов'язково будуть покарані за свої дії.

На цьому наголосила віцепрем’єрка - міністерка з питань реінтеграції тимчасово окупованих територій Ірина Верещук, передає Укрінформ із посиланням на сайт Мінреінтеграції.
«Я відверто шокована поведінкою російських посадовців. Виявляється, їм замало просто вчинення злочину. Вони ще й нахабно хизуються цим. Я думаю, що це якесь збочення – показувати всьому світові своє лиходійство. Але все це не залишиться без покарання», – сказала Верещук.
Вона нагадала про те, що українська влада неодноразово вимагала повернути дітей-сиріт. Але росіяни блокують повернення депортованих сиріт. Натомість російська уповноважена з прав дитини демонстративно всиновила незаконно депортованого хлопчика-сироту з України.
Як повідомляв Укрінформ, 17 березня Палата попереднього провадження Міжнародного кримінального суду видала ордери на арешт путіна та львової-бєлової. Президента рф та уповноважену президента рф у справах дитини підозрюють у воєнних злочинах - незаконних депортації та переміщенні населення, зокрема дітей, з окупованої території України щонайменше з 24 лютого 2022 року.