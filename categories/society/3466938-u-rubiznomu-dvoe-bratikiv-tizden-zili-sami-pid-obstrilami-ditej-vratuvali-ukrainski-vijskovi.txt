Українські військовослужбовці врятували у Рубіжному Луганської області двох хлопчиків-братів, які тиждень жили вдома самі під обстрілами.

Про це у Телеграмі поінформувала Уповноважена Верховної Ради України з прав людини Людмила Денісова, передає Укрінформ.
«У місті Рубіжному двоє дітей тиждень жили самі під обстрілами. 4-річний Михайло та його старший брат Джейсон готували собі самі та намагалися виконувати настанову матері, яка наказала не залишати дім напризволяще. Врятували дітей українські військові», - поінформувала український омбудсман.
Денісова навела також факти загибелі та поранень українських дітей внаслідок повномасштабного вторгнення рф в Україну і заявила, що такі дії російських загарбницьких військ є прямим порушенням основоположних прав дітей – права на життя та охорону здоров’я, гарантованого кожній дитині у світі Конвенцією ООН про права дитини.
Вона закликала Комісію ООН з розслідування порушень прав людини під час військового вторгнення рф в Україну врахувати ці факти порушень рф прав дитини в Україні.
Як повідомлялося, 24 лютого президент росії володимир путін оголосив про початок вторгнення в Україну.
російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.