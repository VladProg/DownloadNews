Найменшій дитині на тимчасово окупованих територіях України, стосовно якої офіційно підтверджено факт сексуального насильства, - лише чотири роки.

Про це в інтерв'ю телеканалу «Ісландія» розповів Уповноважений Верховної Ради з прав людини Дмитро Лубінець, передає Укрінформ.
“Найменший вік офіційно зафіксованої жертви сексуального насильства, пов'язаного з конфліктом (СНПК) на тимчасово окупованих територіях України або територіях, які перебували під окупацією РФ, - 4 роки. Найменший вік хлопчика, до якого застосовувалось сексуальне насильство, - 6 років”, - зазначив омбудсмен.
Він підкреслив, що на тимчасово окупованих територіях - це як система - росіяни ґвалтують жінок, чоловіків і дітей. За його даними, злочини сексуального насильства зафіксовано в кожному населеному пункті, який перебував або перебуває під тимчасовою окупацією Російської Федерації.
За словами омбудсмена, ці факти підтверджуються не тільки українською владою, а й Організацією Об'єднаних Націй.
Лубінець зазначив, що наразі відкрито 205 кримінальних проваджень за фактами насильства, з них 18 стосується насильства проти дітей.
“Але ми не повинні трактувати це за кількістю кримінальних проваджень. Коли ми знаходимо інформацію щодо жертви СНПК, то ми, як держава, в першу чергу перевіряємо, чи достатньо ми захищаємо таку людину, чи достатньо вона отримала медичної та психологічної допомоги”, - підкреслив Уповноважений ВР.
Він додав, що українська сторона ніколи не тисне на дітей або на батьків, щоб вони офіційно відкривали кримінальні провадження.
Як повідомляв Укрінформ, слідчі Національної поліції ідентифікували 18 російських військових, причетних до вчинення сексуального насильства. Їм заочно повідомлено про підозру в порушенні законів і звичаїв ведення війни.