На Українському радіо пройшов радіодиктант «Спільно до безпеки» про безпечну поведінку з мінами та нерозірваними боєприпасами для школярів.

Диктант відбувся 4 квітня, у Міжнародний день просвіти з питань мінної небезпеки, повідомляє кореспондент Укрінформу.
Текст читав Михайло Карпань — актор, що озвучує Пса Патрона в однойменному мультфільмі.
Перед диктантом, о 14:40, в ефірі Українського радіо представники ДСНС розповіли про забруднення України мінами і вибухонебезпечними предметами та про важливість навчання дітей правил безпечної поведінки.
Відразу після диктанту ведуча Олена Зелінченко проаналізувала текст, пояснила складні випадки написання слів, а також повідомила, де і які розділові знаки вжиті.
Перевірити правильність написання диктанту можна одразу після його завершення у соціальних мережах та на офіційних сайтах Українського радіо, ЮНІСЕФ, МОН та ДСНС.
Проєкт реалізується спільно з Дитячим фондом ООН (ЮНІСЕФ), Міністерством освіти та науки (МОН), Державною службою України з надзвичайних ситуацій та Центром з протимінної діяльності.
Як повідомлялося, Генеральна Асамблея Організації Об'єднаних Націй визначила 4 квітня Міжнародним днем просвіти з питань мінної небезпеки і допомоги в діяльності, пов'язаній з розмінуванням. Його метою є підвищення обізнаності про небезпеку мін і вибухонебезпечних залишків війни (ВЗВ) та сприяння їх знищенню.