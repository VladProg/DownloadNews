Директор Національного антикорупційного бюро Семен Кривонос допускає, що може витребувати справу “яєць по 17 грн”, яка перебуває у провадженні ДБР, якщо будуть виявлені "цікаві для бюро докази".

Про це він сказав у інтерв’ю Укрінформу.
“Матеріали цієї справи не витребовувалися, оскільки ст.114-1 ККУ (перешкоджання законній діяльності ЗСУ в особливий період - ред.) нам не підслідна. При цьому детективи НАБУ ознайомлювалися з матеріалами цього кейсу, тому що там могла бути інформація, яка могла нам знадобитися під час розслідування власних справ”, - сказав він, відповідаючи на запитання щодо ймовірності створення спільної слідчої групи ДБР і НАБУ у цій справі.
При цьому він не виключив, що у результаті слідчих дій по цій справі можуть бути здобуті цікаві для бюро докази.
“У подальшому я можу своїм рішенням у погодженні з прокурором витребувати цю справу до НАБУ”, - зауважив Кривонос.
Як повідомляв Укінформ, видання “Дзеркало тижня” опублікувало матеріал, згідно з яким нібито ціни на закупівлю харчів і надання послуг з харчування для військових у контракті Міністерства оборони перевищують роздрібні у два-три рази.
Невдовзі заступник міністра оборони В’ячеслав Шаповалов, який відповідав за тилове забезпечення ЗСУ, написав заяву про звільнення. 24 січня Кабмін звільнив його з посади заступника міністра оборони.
У Державному бюро розслідувань проводять розслідування за фактом оборудок посадовців міністерства і приватних підприємств під час закупівель для військовослужбовців.
1 лютого ДБР повідомило про підозру Шаповалову за незаконні дії, внаслідок яких окремі підрозділи Збройних сил не були укомплектовані засобами індивідуального захисту на суму понад 1 млрд грн. Йому інкримінують лобіювання укладення договорів про постачання продуктів для військових за завищеними цінами, а також закупівель бронежилетів, касок, одягу та інших речей для потреб ЗСУ неналежної якості.
2 лютого Печерський райсуд столиці обрав ексзаступнику міністра оборони В’ячеславу Шаповалову запобіжний захід у вигляді тримання під вартою з альтернативою внесення застави у 402 млн 600 тис. грн.