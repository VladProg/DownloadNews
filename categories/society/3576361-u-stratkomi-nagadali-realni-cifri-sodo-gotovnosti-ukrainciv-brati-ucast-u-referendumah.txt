Центр стратегічних комунікацій (СтратКом) попереджає, що будь-які суттєві розбіжності між результатами серпневих досліджень компанією "Active Group" щодо "референдумів" та інформацією, оприлюдненою російськими ЗМІ, будуть свідчити про спотворення реальної думки суспільства.

Про це йдеться у повідомленні СтратКом у Фейсбуці, передає Укрінформ.
"Будь-які суттєві розбіжності між результатами цих досліджень та інформацією, оприлюдненою російськими ЗМІ, будуть свідчити тільки про ігнорування та спотворення реальної думки суспільства задля досягнення кремлем власних імперських цілей", - йдеться у повідомленні.
СтратКом ЗСУ нагадує, що в серпні було презентовано результати соціологічного дослідження, яке було проведено дослідницькою компанією «Active Group» та було присвячено вивченню рівня готовності жителів тимчасово окупованих територій України до участі в так званих референдумах російської окупаційної влади. За результатами опитування, переважна більшість респондентів (81,8%) вважає, що їх область має залишитись у складі України, як її невід’ємна частина. У випадку проведення такого “референдуму”, захід буде ними проігнорований.

Як повідомлялося, 20 вересня ватажки "л/днр" та колаборанти на захоплених росією територіях Херсонської і Запорізької областей оголосили "референдуми про приєднання до росії" та призначили їх на 23-27 вересня.
Лідери західних країн вже заявили, що будь-які російські фіктивні “референдуми” в Україні будуть нелегітимними. Водночас президент рф володимир путін 21 вересня сказав, що росія визнає результати «референдумів».