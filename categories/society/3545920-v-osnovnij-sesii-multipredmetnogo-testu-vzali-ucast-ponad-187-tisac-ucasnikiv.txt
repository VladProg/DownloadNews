В основній сесії Національного мультипредметного тесту взяли участь понад 187 тисяч учасників.

Про це ефірі телемарафону єдиних новин сказав міністр освіти та науки Сергій Шкарлет, передає Укрінформ.
“На сьогодні маємо попередні підсумки, адже 187 345 тисяч учасників вже отримали результати. Ми пишаємося тим, що у 250 населених пунктах були організовані пункти складання національного мультипредметного тесту, а також 40 міст Європи було задіяно до такого складання”, - сказав Шкарлет.
Він нагадав, що основна сесія НМТ тривала з 23 липня по 4 серпня, надалі відбудеться ще дві сесії тестування.
Водночас, як повідомив міністр, у Вроцлаві, де мав проходити НМТ, за день до його проведення тестування було скасоване. Причин міністр не повідомив.
Втім, як зазначив Шкарлет, учасники, які реєструвалися на це тестування, будуть перереєстровані на додаткову сесію.
“Вроцлавська політехніка, яка майже за день до початку скасувала НМТ і у нас близько 4 тис. дітей залишилося поза можливістю (скласти тест — ред.). Але на додаткову сесію ми обов’язково їх перереєструємо, щоб жодна українська дитина не залишилася осторонь від складання НМТ і від шансу вступити до українських вишів”, - сказав Шкарлет.
Також міністр зауважив, що на захоплених територіях національний мультипредметний тест не проводився, адже російські окупанти не дозволяли вести навчання за українськими стандартами.
Шкарлет нагадав, що ті, хто не зміг з будь-яких причин скласти НМТ в основну сесію, можуть зробити це під час додаткової та спеціальної сесій.
Як повідомлялося, під час воєнного стану абітурієнти замість традиційного ЗНО складають його спрощений аналог — національний мультипредметний тест. Це завдання з української мови, математики та історії України.