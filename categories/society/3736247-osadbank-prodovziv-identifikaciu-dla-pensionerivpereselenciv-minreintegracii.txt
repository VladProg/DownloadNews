У Мінреінтеграції пояснили, що термін ідентифікації в Ощадбанку отримувачів пенсій продовжено до кінця січня 2024 року. До отримувачів виплат ВПО ідентифікацію взагалі не застосовуватимуть.

Про це у Телеграм повідомило Міністерство з питань реінтеграції тимчасово окупованих територій, передає Укрінформ.
"Нещодавно внутрішні переселенці почали отримувати смс-повідомлення від Ощадбанку про те, що до 1 вересня потрібно пройти ідентифікацію у відділеннях банку. Вчора, 14 липня, це питання стало предметом обговорення на Координаційному штабі з питань ВПО під головуванням віцепрем’єрки Ірини Верещук", - йдеться в повідомленні.
Зазначається, що члени Коордштабу домовились про те, що: Ощадбанк припинить зазначену смс-розсилку, для отримувачів пенсій термін для ідентифікації продовжити до кінця січня 2024, для отримувачів виплат ВПО ідентифікацію взагалі не застосовувати (оскільки термін виплат обмежено 6 місяцями).
Наразі Мінсоцполітики напрацьовує проєкт відповідних нормативних змін, які будуть прийняті найближчим часом.
Як повідомлялось, особи, які перебувають за кордоном 45 днів без вагомих причин, не вважатимуться внутрішньо переміщеними особами і будуть позбавлені державних виплат з 1 серпня.