Вищий антикорупційний суд обрав запобіжний захід у вигляді тримання під вартою директору приватного товариства, підозрюваному у привласненні майже 17 млн гривень коштів одного з державних підприємств Інституту сільського господарства степу Нацакадемії аграрних наук.

Як передає Укрінформ, про це Спеціалізована антикорупційна прокуратура повідомила в Телеграмі.
Так, ідеться про директора товариства, на рахунки якого була переведена частина привласнених грошових коштів.
Згідно із судовим рішенням, фігурант має перебувати під вартою до 7 липня поточного року. Також йому визначений альтернативний запобіжний захід у вигляді застави розміром 2,013 млн гривень.
У разі внесення застави на підозрюваного буде покладений обов’язок прибувати за кожною вимогою до слідчого (детектива), прокурора і суду та повідомляти їм про зміну свого місця проживання та місця роботи.
Також фігурант буде зобов’язаний носити електронний засіб контролю, утримуватися від спілкування з іншими підозрюваними та свідками й здати на зберігання до Головного управління Державної міграційної служби в Полтавській області свій паспорт (паспорти) для виїзду за кордон та інші документи, що дають право на виїзд/ вʼїзд в Україну.
Підозрюваному буде заборонено відлучатися з Полтави без дозволу слідчого (детектива), прокурора або суду.
Як повідомляв Укрінформ, днями колишній заступниці директора одного з державних підприємств Інституту сільського господарства Степу НААН України та двом її спільникам оголосили підозру у заволодінні майже 16,7 млн гривень.
Встановлено, що восени 2021 року експосадовиця привласнила кошти держпідприємства в особливо великих розмірах шляхом безпідставного перерахування за фіктивними договорами про поставки органічної добавки та її "внесення" на поля.