Сьогодні День пам’яті трагедії Бабиного Яру – одного з найжахливіших символів Голокосту.

У 1941 році впродовж двох днів, 29-30 вересня, в окупованому нацистами Києві було проведено перший масовий розстріл беззбройного цивільного населення, передає Укрінформ.
Загалом із 29 вересня по 11 жовтня 1941 року есесівці вбили майже все єврейське населення міста – понад 50 тисяч чоловіків, жінок, дітей. Тільки в перші два дні було вбито майже 34 тисячі людей. 1, 2, 8 і 11 жовтня розстріляли ще близько 17 тисяч осіб.
Місцем масових розстрілів було обрано Бабин Яр – балку на північному заході Києва завдовжки два з половиною кілометри, глибина якої місцями сягала 50 метрів. Наприкінці вулиці влаштували ворота, за які людей пропускали групами по 30-40 осіб. Попередньо їх примушували роздягатися, відбирали особисті речі, потім поліцаї гнали жертв до проходів у насипах на краю яру. На протилежному боці сиділи кулеметники. Після того, як рів заповнювався 2-3 шарами тіл розстріляних, зверху їх присипали землею.
Загалом за роки Другої світової війни у Бабиному Яру, за різними оцінками, вбито 100 - 150 тисяч людей – євреїв, ромів, караїмів, радянських військовополонених, учасників українського націоналістичного руху опору, пацієнтів психіатричної клініки та представників інших національних чи соціальних груп, яких окупанти вважали «зайвими».
У роковини трагедії Бабиного Яру 29 вересня Український інститут національної пам’яті, Світовий конґрес українців, Державна служба України з етнополітики та свободи совісті за підтримки Національного історико-меморіального заповідника «Бабин Яр» проведуть спільний міжрелігійний захід на вшанування пам’яті загиблих.
***
Міністерство закордонних справ України у День памʼяті жертв Бабиного Яру закликало світ не допустити повторення подібних катастроф, адже світ знову є свідком наслідків поширення тоталітарної ідеології.
“Упродовж подальших кількох років, в період з 1941 року до 1943 року, в Бабиному Яру вбили близько 100 тисяч цивільних осіб: євреїв, українців, ромів, військовополонених, радянських підпільників, заручників серед цивільного населення, пацієнтів психіатричних лікарень та інших. Вшановуючи пам’ять жертв Бабиного Яру, ми закликаємо світ не допустити повторення таких катастроф”, – йдеться у коментарі МЗС.
У відомстві наголосили, що через понад 80 років з часів трагедії Бабиного Яру ми знову є свідками руйнівних наслідків поширення тоталітарної ідеології, систематичного порушення загальновизнаних принципів та норм міжнародного права. “Звірства тоді та зараз вчинялися різними режимами та злочинцями, але в їхній основі — однакова ненависть до всього людського”, – підкреслюють у відомстві.
Збереження історичної пам'яті є важливою складовою гуманітарної політики України, наголосили у МЗС. У цьому контексті включення у 2023 році української номінації «Документальна спадщина «Бабин Яр» до Міжнародного реєстру Програми ЮНЕСКО «Пам’ять світу» є надважливим сигналом про необхідність спільних кроків з іноземними партнерами для запобігання відродженню расизму, етнічної ворожнечі та тоталітарних ідеологій.
“Памʼять про Бабин Яр та гасло «Ніколи знову» є моральною основою гуманізму та протистояння будь-яким формам агресивно-шовіністичних ідеологій, зокрема російській агресії проти України”, – заявили у зовнішньополітичному відомстві.
***
У День пам'яті трагедії Бабиного Яру світ має бути обʼєднаним у протистоянні зі злом.
Про це Голова Верховної Ради Руслан Стефанчук написав у Фейсбуці.
Спікер наголосив, що масовий розстріл мирного населення, скоєний 82 роки тому нацистськими військами у Бабиному Яру, був жахливим свідомим злочином, знищенням людей за національною ознакою.
"Усі ці роки світ памʼятав страшну сторінку історії з розумінням, що зло більше ніколи знову не відродиться. На жаль, сьогодні ми є свідками того, як російські терористи вдаються до масових розстрілів, масових катувань та поховань", - заявив він.
У день, коли вшановується памʼять тисяч невинних жертв, Голова ВР закликав світову спільноту бути обʼєднаними: "Обʼєднаними у протистоянні зі злом і консолідованим у притягненні до відповідальності за всі скоєні злочини".
***
Бабин Яр став для світу трагічним символом Голокосту. Про це Прем’єр-міністр Денис Шмигаль написав у Телеграмі.
Прем’єр зауважив, що 82 роки тому Київ став місцем страшної трагедії.
«Протягом кількох днів нацисти розстріляли в Бабиному Яру понад 30 тисяч євреїв. Урочище вони перетворили на смертний самосуд, у якому протягом двох років окупації вбили близько 100 тисяч мирних людей різних національностей. А Бабин Яр став для світу трагічним символом Голокосту», - заявив Шмигаль.
Глава уряду наголосив, що ці жахливі злочини не мають терміну давності, а злочинці мають поставати перед справедливим судом. За його словами, тільки так це унеможливить подібні геноциди сьогодні.
***
Трагедія Бабиного Яру є нагадуванням про необхідність збереження миру. Про це у Телеграмі написав уповноважений ВР із прав людини Дмитро Лубінець.
“Ця трагедія – наслідок людської інтолерантності та жорстокості. Спогад про цю сторінку історії служить нам згадкою про важливість поваги до людини, незалежно від її походження, віросповідання чи переконань. Окрім того, трагедія Бабиного Яру нагадує нам про необхідність збереження миру, якою так часто нехтують країни-агресори, піддаючи неймовірній жорстокості невинних людей”, - зазначив омбудсмен.
Як повідомлялося, напередодні у Національному історико-меморіальному заповіднику «Бабин Яр» відбулося відкриття мультимедійної документальної виставки «Бабин Яр: Дзеркала смерті», у якій порівнюють злочини тоталітарних режимів у Другій світовій війні та сучасної Росії на території України.