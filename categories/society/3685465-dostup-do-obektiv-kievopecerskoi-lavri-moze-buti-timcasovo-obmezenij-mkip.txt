Доступ до об'єктів Києво-Печерської лаври може бути тимчасово обмежений, на її території працює комісія.

Як передає Укрінформ, про це Міністерство культури та інформаційної політики повідомляє у Телеграмі.
“На території Києво-Печерської лаври працює комісія з перевірки наявності, умов зберігання та стану збереженості культурних цінностей, що передавалися з Національного заповідника “Києво-Печерська лавра” до Свято-Успенської Києво-Печерської Лаври (чоловічому монастирю) Української православної церкви”, - ідеться в повідомленні.
Її створили згідно з наказом Міністерства культури та інформаційної політики України. До складу комісії входять представники МКІП, Національного заповідника “Києво-Печерська лавра”, Національного науково-дослідного реставраційного центру України, Інституту археології Національної академії наук, Національної поліції в Києві, Служби безпеки.
“Національний заповідник “Києво-Печерська лавра” наразі забезпечує всебічну допомогу і максимальне сприяння діяльності комісії. Під час роботи комісії доступ до певних об'єктів заповідника може бути тимчасово обмежений”, - повідомили в МКІП.
Комісія має здійснити перевірку та підготувати відповідну довідку до 15 травня цього року.
Як повідомляв Укрінформ, у Києво-Печерській лаврі заявили про розрив договору про оренду з УПЦ МП з 29 березня поточного року.