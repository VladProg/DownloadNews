У межах заходу для працівників медіа «Редколегія. Саміт», який відбувся в Києві, провели панельну дискусію «Як державні комунікації (не) наближають Перемогу?». Її учасники обговорили способи співпраці держави, медіа та громадськості, а також шляхи їх поліпшення.

У дискусії взяв участь заступник міністра культури та інформаційної політики Тарас Шевченко, повідомляє Укрінформ із посиланням на МКІП.


«Дуже важливо, як ми вимірюємо ефективність державних комунікацій. Моя пропозиція – міряти соціологією. Запитати в людей, що вони думають про ситуацію в країні, наскільки оптимістично вони дивляться в майбутнє, чи вірять вони в перемогу, чи вірять вони в те, що справи рухаються в правильному напрямку?», - сказав він.




За словами урядовця, якщо дивитися на цю статистику, то вона позитивна.
«Уперше за 30 років незалежності України громадяни вважають, що справи рухаються в правильному напрямку, бо багато років це було не так, за виключенням певних сплесків», - наголосив урядовець.

Він зауважив, що стійкість українців очевидно залежить від того, у що вони вірять. «Тут важливі і діяльність політиків, і комунікація», - вважає Шевченко.
Заступник міністра також розповів, що МКІП займається дуже різними напрямами інформаційної політики, як-от: політика у сфері медіа, відкритість та доступність інформації, комунікації, інформаційна безпека та боротьба з дезінформацією.
Як повідомлялося, участь у заході «Редколегія. Саміт» взяли понад 300 представників українських медіа.
«Редколегія» – це найбільший медійний форум України, який об’єднує представників телебачення, преси, радіо і цифрових медіа. Представники індустрії збираються, щоб обговорити проблеми та виклики на ринку і знайти шляхи розв'язання, поділитися ідеями щодо нових форматів контенту, розвитку та розширення бізнесу.