Правоохоронці відкрили 84 кримінальні провадження та оголосили 33 підозри у рамках розслідування можливих корупційних дій у роботі військово-лікарських комісій та МСЕК.

Про це розповів заступник голови Національної поліції України Дмитро Тишлек в ефірі телемарафону «Єдині новини», повідомляє Укрінформ.
«На сьогодні вже внесено 84 кримінальні провадження, у яких досліджуються питання стосовно посадових осіб і МСЕК, і ВЛК. Уже маємо 33 оголошені підозри за ці корупційні дії», – сказав він.
За його словами, розслідувані поліцією справи стосуються питань прийняття неправомірної вигоди службовою особою, зловживання владою або службовим становищем, службовим підробленням, або зловживання впливом.
Також заступник очільника Нацполіції зауважив, що суми неправомірної вигоди, які досліджуються в рамках порушених справ, коливаються від «незначних» до 20 тис. доларів США.
Тишлек пояснив, що це залежить від того, яке питання «вирішувалося» – від надання довідки, висновку комісії для зняття з мобілізаційного обліку і навіть фіктивного визначення людини недієздатною, з інвалідністю.
Він нагадав, що за вказаними статтями відповідальність може бути як у вигляді штрафу, так і позбавлення волі до 12 років.
Заступник голови Нацполіції поінформував, що наразі до суду направлено шість обвинувальних актів щодо ВЛК і МСЕК.
Він пояснив, що порушені поліцією провадження стосуються не тільки посадових осіб, але й цивільних, які можуть бути притягнуті до відповідальності за пропозицію або надання неправомірної вигоди до 10 років позбавлення волі.
Тишлек також розповів, що у рамках перевірки всіх рішень ВЛК і МСЕК, ухвалених після 24 лютого 2022 року, уже було проведено сотні обшуків по всій країні, вилучено 35 тисяч особових справ, із яких попередньо за сукупністю факторів, за його даними, у 7,5 тис. справ можуть бути ознаки фіктивності, 5,8 тис. справ відправлено на перегляд із залученням певних спеціалістів для ретельного вивчення та прийняття повторного рішення.
Як повідомлялося, Президент Володимир Зеленський ввів у дію рішення Ради національної безпеки і оборони, яке передбачає перевірку всіх рішень військово-лікарських комісій, прийнятих з 24 лютого 2022 року.