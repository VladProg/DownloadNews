Найбільше щорічне дослідження демократії у світі Democracy Perception Index засвідчило, що українці найбільш позитивно ставляться до Європейського Союзу у світі.

Як передає Укрінформ, про це у Tвіттері повідомив ексгенеральний секретар НАТО Андерс Фог Расмуссен, оприлюднивши інфографіку дослідження.
«Згідно з дослідженням (Democracy Perception Index – ред.), що було опубліковано сьогодні, українці найбільш позитивно ставляться до ЄС у світі. Ми не повинні їх підвести», - написав він.

При цьому найгірше ставлення до ЄС виявили в росії.
Ексгенсек НАТО додав, що ці дані також показують, що після варварського вторгнення путіна в Україну все більше людей у всьому світі хочуть розірвати економічні зв’язки з росією, ніж зберегти їх.
«Це стосується США та ЄС, а також Індії, Бразилії та Аргентини, уряди яких поки що відмовлялися діяти», - зазначив він.
Проведене у 53 країнах світу найбільше щорічне дослідження демократії у світі опубліковано за 10 днів до саміту демократії в Копенгагені (Данія), яке відбудеться 9-10 червня.
Як повідомляв Укрінформ, 28 лютого Україна офіційно подала заявку на членство в ЄС та виконала всі необхідні процедури.
Наприкінці червня відбудеться засідання лідерів ЄС, де розглядатиметься рішення щодо надання Україні статусу кандидата.