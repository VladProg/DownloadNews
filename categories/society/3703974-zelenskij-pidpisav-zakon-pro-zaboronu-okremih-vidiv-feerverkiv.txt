Президент Володимир Зеленський підписав закон, який передбачає заборону використовувати, продавати та передавати феєрверки класів F2, F3, F4.

Про це повідомляє Укрінформ із посиланням на картку законодавчого акту "Про внесення змін до деяких законодавчих актів України щодо використання та обігу піротехнічних виробів" (№7438) на сайті Верховної Ради.
Згідно з документом, забороняється використання, продаж та передача феєрверків класів F2 (загального використання, мають низький рівень небезпеки та шуму, не призначені для використання у житлових будівлях), F3 (загального використання, мають середній рівень небезпеки, не призначені для використання у житлових будівлях), F4 (професійного використання, мають високий рівень небезпеки).
Забороняється також продаж або передача у будь-який спосіб феєрверків класу F1 (загального використання, мають дуже низький рівень небезпеки та шуму, можуть використовуватися у житлових будівлях) особам, які не досягли 16 років.
Заборона не поширюється на використання піротехніки Збройними силами України, Національною поліцією та аварійно-рятувальними службами.
Продаж або передача сценічних піротехнічних виробів класу Т1 (мають низький рівень небезпеки), інших піротехнічних виробів класу P1 (мають низький рівень небезпеки) дозволяється лише особам, які досягли 18 років, а сценічних піротехнічних виробів класу Т2, інших піротехнічних виробів класу P2, які мають високий рівень небезпеки, - лише особам зі спеціальною підготовкою.
Очікується, що реалізація закону сприятиме захисту населення від негативних наслідків використання піротехнічних виробів, посиленню боротьби з жорстоким поводженням з тваринами, які страждають від гучних звуків, та наближенню українського законодавства до законодавства Європейського Союзу.
Документ набирає чинності через шість місяців з дня, наступного за днем його опублікування.
Як повідомлялося, Верховна Рада 11 квітня ухвалила в цілому законопроєкт №7438 про посилення контролю за використанням та обігом піротехнічних виробів в Україні.