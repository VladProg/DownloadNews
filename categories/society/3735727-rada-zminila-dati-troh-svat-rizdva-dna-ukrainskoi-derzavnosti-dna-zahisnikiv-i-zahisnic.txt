Верховна Рада змінила дати трьох свят – Різдва Христового, Дня Української Державності, Дня захисників і захисниць України.

Про це депутат із парламентської фракції "Голос" Ярослав Железняк повідомив у Телеграмі, передає Укрінформ.
За його словами, ухвалення закону "Про внесення змін до статті 73 Кодексу законів про працю України" (законопроєкт № 9431) підтримав 241 депутат.
Відтепер Різдво Христове офіційно відзначатиметься в Україні 25 грудня, а не 7 січня, День Української Державності – 15 липня, а не 28 липня, День захисників і захисниць України – 1 жовтня, а не 14 жовтня.
Відповідні зміни вносяться до статті 73 Кодексу законів про працю України.
Як повідомляв Укрінформ, Президент Володимир Зеленський подав до Верховної Ради відповідний законопроєкт 28 червня.
Православна церква України (ПЦУ) ухвалила рішення перейти на новоюліанський календар з 1 вересня 2023 року.
Таким чином, із 1 вересня 2023 року більшість християн України почнуть відзначати релігійні свята за новим календарем. Зокрема, Різдво святкуватимуть 25 грудня, а не 7 січня, День Святого Миколая – 6 грудня, а не 19 грудня, Водохреще – 6 січня, а не 18 січня.
Водночас не зміниться дата святкування Великодня та деяких інших свят.