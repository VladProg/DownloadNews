Для лікування COVID-пацієнтів наразі вже є близько 40 тис. ліжок, 39 тис. з яких з підведеним киснем.

Про це в інтерв'ю Укрінформу сказав заступник міністра охорони здоров’я, головний державний санітарний лікар Ігор Кузін.
"Зараз у нас для лікування ковід-пацієнтів відведено близько 40 тис. ліжок, 39 тис. з них з підведеним киснем", - сказав Кузін.
Головний державний санітарний лікар зауважив, що зараз через військові дії руйнування в системі охорони здоров'я є суттєвими. Тільки тих лікарень, які були визначені для лікування хворих на COVID-19, за даними МОЗ, з 24 лютого було зруйновано 18, 15 - зруйновані частково, близько 100 закладів охорони здоров'я знаходяться на тимчасово окупованих територіях.
Таким чином, за його словами, можуть вникати проблеми з маршрутизацією пацієнтів до закладів охорони здоров'я. В цьому випадку, наголосив Кузін, при госпіталізації ковід-пацієнтів буде застосовуватися принцип етапності, як і для військових. Якщо найближчий заклад охорони здоров'я не може примати хворих, їх транспортуватимуть в найближчу лікарню, яка має все необхідне для лікування. Коли стан пацієнта стабілізується, його переводять далі.
"Це нормальна практика, щоб людина рухалася в бік тилового забезпечення. Неможливо швидко побудувати нову лікарню, інколи ми не можемо почати працювати в якійсь лікарні суто із безпекових питань. Тому стосовно ковід-пацієнтів будуть застосовуватися ті самі алгоритми", - наголосив держсанлікар.
Він додав, що за необхідності можуть використовуватися мобільні шпиталі. Наразі на балансі Центру медицини катастроф є кілька комплектів, які Україна отримала як гуманітарну допомогу.
Фото: vmr.gov.ua