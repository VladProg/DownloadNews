Кабінет Міністрів України на засіданні 11 серпня 2023 року затвердив порядок попередньої ідентифікації віку користувачів сайтів виробників (імпортерів) пристроїв для споживання тютюнових виробів без їх згоряння та/або електронних сигарет.

Як передає Укрінформ, про це повідомив постійний представник Кабміну у Верховній Раді Тарас Мельничук у Телеграмі.
"Затверджено Порядок попередньої ідентифікації віку користувачів вебсайтів виробників, імпортерів пристроїв для споживання тютюнових виробів без їх згоряння та/або електронних сигарет", - йдеться у повідомленні.
Мельничук зазначив, що уряд також доручив Міністерству цифрової трансформації забезпечити попередню ідентифікацію віку користувача вебсайту з використанням документа, що посвідчує особу, засобами Єдиного державного вебпорталу електронних послуг, зокрема з використанням мобільного додатку (порталу) Дія.
Як повідомляв Укрінформ, в Україні з 11 липня 2023 року набули чинності нові обмеження щодо тютюнових виробів, зокрема відповідальність за куріння електронних сигарет у громадських місцях.
Зокрема, забороняється реклама та стимулювання продажу тютюнових виробів, електронних сигарет та рідин до них. Крім того, заборонене виробництво (крім експорту), оптова і роздрібна торгівля та імпорт для реалізації на території України сигарет, що містять смако-ароматичні добавки.