У Комітеті Верховної Ради з питань національної безпеки, оборони та розвідки працюють над удосконаленням процедури проведення мобілізаційних заходів в Україні.

Про це член Комітету, представник Президента в парламенті Федір Веніславський розповів у коментарі Укрінформу.
"За результатами засідання оборонного комітету, де були всі керівники найвищого рівня, які відповідають за мобілізаційні заходи, з‘ясували, чому виникають такі неправильні ситуації, наприклад, коли військовослужбовець був одразу направлений в зону бойових дій після призову на службу. Ці питання ми взяли на контроль. Такого точно більше не буде. Винні будуть притягнені до відповідальності", – сказав Веніславський.
Народний депутат поінформував, що наразі в оборонному парламентському комітеті триває робота над удосконаленням процедури проведення мобілізаційних заходів. Зокрема, за його словами, комітет розробляє законодавчі зміни, які сприятимуть врегулюванню питання видачі повісток військовозобов‘язаним внутрішньо переміщеним особам, які наразі вимушено проживають не за місцем постійної реєстрації.
Наприкінці лютого цього року член Комітету Верховної Ради з питань національної безпеки, оборони та розвідки, представник Президента в парламенті Федір Веніславський в інтерв‘ю Укрінформу розповів, що комітет планує заслухати доповіді відповідальних за мобілізаційні заходи в Україні.
24 лютого 2022 року розпочалося повномасштабне вторгнення російської федерації в Україну. Того ж дня в державі було запроваджено воєнний стан та оголошено загальну мобілізацію – до 26 березня. Згодом строк дії воєнного стану і загальної мобілізації було продовжено до 25 квітня, 25 травня, 23 серпня, 21 листопада 2022 року, 19 лютого і 20 травня 2023 року.