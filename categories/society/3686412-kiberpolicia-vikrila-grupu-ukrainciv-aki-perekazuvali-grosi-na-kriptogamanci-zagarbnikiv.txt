Кіберполіцейські викрили вісьмох жителів різних регіонів України, які переказували гроші на криптогаманці російських військових і представників незаконних збройних формувань так званих "л/днр".

Як передає Укрінформ, про це повідомляє Національна поліція України.
“Інформацію про збори вони отримували з пропагандистських Телеграм-каналів. Загалом фігуранти переказали близько 200 тисяч гривень на криптогаманці, утворені росіянами”, - ідеться у повідомленні.

В ході оперативних заходів кіберполіція заблокувала вісім криптовалютних гаманців, які використовувалися у злочинних цілях. Загальний баланс на рахунках становить близько 2 млн грн.
За місцями проживання фігурантів у Києві, Харківській та Кіровоградській областях правоохоронці провели обшуки та вилучили ноутбуки, жорсткі диски, мобільні телефони, банківські картки, SIM-карти, чорнові записи.
Відкрито кримінальне провадження за ч. 1 ст. 258-5 (фінансування тероризму) Кримінального кодексу України. Санкція статті передбачає покарання у вигляді від п'яти до восьми років позбавлення волі з конфіскацією майна.
Як повідомляв Укрінформ, перед судом постане власник мережі автозаправних станцій, який на тимчасово захопленій території Запорізької області постачав російським загарбникам паливно-мастильні матеріали.