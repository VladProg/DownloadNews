З початку повномасштабного вторгнення рф Агентство США з міжнародного розвитку через Проєкт енергетичної безпеки (ПЕБ) передало в Україну 665 генераторів на понад 6,2 млн доларів.

Як передає Укрінформ, про це повідомляє пресслужба USAID ПЕБ.
«З початку повномасштабного вторгнення росії в Україну, Агентство США з міжнародного розвитку (USAID) через Проєкт енергетичної безпеки (ПЕБ) передало 665 генераторів різної потужності для потреб місцевих рад і теплокомуненерго, освітніх і медичних закладів тридцяти чотирьох населених пунктів у 14 областях України. Ця допомога загальною вартістю понад 6,2 мільйона доларів США дозволила забезпечити постачання тепла та електроенергії під час опалювального сезону 2022-2023», – йдеться у повідомленні.
Зазначається, що 137 із 665 генераторів USAID ПЕБ передав комунальному підприємству «Київтеплоенерго» для підтримки роботи теплоенергетики столиці. Ці генератори дозволяють постачати тепло і гарячу воду до понад 160 житлових будинків, 30 лікарняних, 25 освітніх закладів та понад 220 відомчих будівель.
Для потреб комунальних некомерційних підприємств медичної сфери USAID ПЕБ спільно з Міністерством охорони здоров’я України та USAID Проєктом «Підтримка реформи охорони здоров’я» доставили 60 генераторів на потреби обласних клінічних лікарень, центрів первинної медико-санітарної допомоги, лікувально-діагностичних центрів і центрів екстреної медичної допомоги Запорізької, Хмельницької та Сумської областей.
Окрім того, школи Чернігова отримали 31 дизельний генератор.
Решту генераторів USAID ПЕБ передав міськрадам і місцевим теплокомуненерго.
Як повідомлялося, три нові машини для ремонту теплових мереж отримало КП «Теплопостачання міста Одеси» за проєктом енергетичної безпеки USAID.