Високий представник ЄС Жозеп Боррель з нагоди Всесвітнього дня свободи преси від імені ЄС віддав шану мужності та професіоналізму журналістів, що доносять світу правдиву інформацію про жорстоку та неспровоковану агресію, яку росія розв’язала проти України.

Як повідомляє Укрінформ, така інформація оприлюднена в понеділок на сайті Європейської Ради.
«В той час, коли ми відзначаємо Всесвітній день свободи преси, хоробрі журналісти, оператори, фотографи та блогери ризикують власним життям, щоб інформувати нас про неспровоковану та нічим не виправдану військову агресію Росії проти України. Російські сили затримують, залякують, викрадають та обстрілюють журналістів та представників громадянського суспільства, щоб не дозволити світу почути правду. Ми рішуче закликаємо російську федерацію негайно зупинити такі атаки та таку практику», - йдеться у повідомленні.
Високий представник ЄС нагадав, що, за даними Ради Європи, принаймні 10 українських та міжнародних журналістів були вбиті з початку війни, ще більше – отримали поранення. Безпека працівників медіа залишається для ЄС пріоритетним завданням. Євросоюз надає надзвичайну допомогу виданням і журналістам, які висвітлюють війну в Україні, що включає психологічну підтримку, а також шоломи та інше захисне обладнання, фінансування виплати заробітної плати тощо.
«Доносячи інформацію з лінії фронту, проливаючи світло на величезні порушення прав людини та міжнародного гуманітарного права, що здійснюються російськими збройними силами, журналісти роблять важливий внесок у боротьбу проти дезінформації та проти інформаційних маніпуляцій, що супроводжують це вторгнення. Вони виконують критично важливу роль у тому, щоб ці звірства не залишилися безкарними. Всі винні у їх скоєнні відповідатимуть за власні дії», - йдеться у заяві Євросоюзу.
Високий представник ЄС окремо наголосив на тому, що в Росії і в Білорусі, попри утиски, репресії та арешти, незалежна преса та окремі мужні журналісти продовжують інформувати суспільство про війну, яку проти України розв’язало російське керівництво, про звірства та насильства російської армії проти мирного населення в Україні.
«Європейський союз стоїть поряд із цими людьми. Вільна преса дозволяє будувати більш демократичне, сильніше та більш інклюзивне суспільство, просувати права людини. Ми продовжуватимемо боротися за свободу преси та не відступатимемо», - наголосив Високий представник ЄС.
Як повідомлялося, Всесвітній день свободи преси щороку відзначається 3 травня з ініціативи генерального секретаря ЮНЕСКО та за підтримки Генеральної асамблеї ООН.