Близько 10% населення України будуть дотичними до ветеранських послуг після завершення російсько-української війни.

Про це сказала міністр у справах ветеранів Юлія Лапутіна в інтерв'ю Радіо Свобода, передає Укрінформ.
"Коли ми говоримо про 4 мільйони людей, які будуть потенційними ветеранами, то враховуємо всі категорії. Тобто не буде 4+5, а буде приблизно 4, до 5 мільйонів людей, дотичних до ветеранської політики. Це безпосередньо комбатанти або учасники бойових дій, які отримали бойовий досвід, відстоюючи нашу незалежність, територіальну цілісність і суверенітет у боях. Це люди, які були поранені і їм встановлено інвалідність внаслідок війни, також це члени родин загиблих воїнів і героїв. І, звісно, це взагалі члени всіх родин тих людей, які захищали на фронті Україну. Приблизно ми рахуємо, що це буде 4-5 мільйонів людей", - сказала Лапутіна.
За її словами, це десь 10% населення, і це найбільша цифра у відсотковому відношенні серед інших країн, де є ветерани і ветеранська політика.
Вона зазначила: поки ще тривають активні бойові дії, держава має відпрацювати механізм, як підготуватися до того, щоб зустріти всіх українських воїнів, щоб вони інтегрувалися у мирне життя.
Як повідомлялося, Комітет Верховної Ради з питань соціальної політики та захисту прав ветеранів рекомендуватиме парламенту включити до порядку денного законопроєкт про спрощення процедури присвоєння статусу ветерана.