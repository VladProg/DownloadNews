Із січня 2024 року українські телеканали будуть зобов'язані забезпечити 90% ефірного часу державною мовою, змінюються і вимоги щодо формату передач.

На цьому наголосила перша заступниця керівника Секретаріату Уповноваженого із захисту державної мови Аліна Шпак в інтерв'ю Радіо Культура, коментуючи звернення мовного омбудсмена Тараса Кременя до загальнонаціональних мовників із проханням припинити використовувати двомовність в ефірах, передає Укрінформ.
За її словами, сьогодні діють норми, які чітко визначають, що таке україномовна передача і який обсяг мовлення повинен бути українською. Формально мовники їх дотримуються. Проте по факту виникають питання. "Насправді сьогодні найбільшим таким проблемним моментом, чому і було це звернення, є те, що саме новинарні передачі, в передачах, де багато включається експертів, в ефірі йдуть російською мовою... Але це хибна презумпція. І ми насправді отримуємо чимало звернень від громадян про те, що їх це зачіпає, особливо сьогодні", — констатувала Аліна Шпак.
Також вона зауважила, що новинарні формати дуже часто передбачають формат, коли учасники, які включаються, спілкуються недержавною мовою. "Тому ми і наголошуємо, що ця ситуація, м'яко кажучи, насторожує", - сказала перша заступниця керівника Секретаріату мовного Омбудсмена.
Як зазначила Шпак, юридично в ефірах українських телеканалів може застосовуватись і недержавна мова, однак - у певних квотах і часових проміжках. "Наприклад, між 7 ранку і 18 годиною дня, так само часовий проміжок між 18-ю і 22-ю вечора, частина української мови має бути не менше 75% в ефірі. І тут є нюанс, тому що це рахується за тиждень. І, в принципі, ці квоти дотримуються. Ми не фіксували якогось порушення цих квот в ефірі. Але з 1 січня такий відсоток має бути уже 90%. Тобто, телеканали зобов'язані будуть забезпечити 90% ефірного часу державною мовою в межах оцих часових проміжків впродовж тижня", - сказала вона.
Окрім того, зі слів Шпак, з наступного року змінюються і вимоги щодо україномовної передачі. "З 1 липня 2024 року україномовною передачі буде вважатися передача, де і учасники, і ведучі мають говорити державною мовою. Допускаються окремі репліки, окремі включення з місця подій, недержавною. Але ведучі і всі запрошені учасники мають послуговуватися державною мовою. Це юридична складова", - підкреслила представниця Офісу мовного омбудсмена.
Як повідомляв Укрінформ, за дев'ять місяців цього року на адресу Уповноваженого із захисту державної мови надійшло 3015 звернень громадян про порушення мовного закону.