Уповноважений ВР із прав людини Дмитро Лубінець вважає, що ордери на арешт у справі щодо незаконної депортації українських дітей потрібно видати не тільки на президента РФ і дитячого російського омбудсмана Марію Львову-Бєлову.

Про це він заявив під час брифінгу, відповідаючи на питання, що потрібно ще зробити міжнародній спільноті, щоб допомогти якомога швидше повернути наших дітей додому, передає кореспондент Укрінформу.
"Напевно, треба давно видати ордери на арешт на інших учасників цього воєнного злочину. Публічно приймають у цьому участь так названі уповноважені захисту прав людини на території всіх федеративних суб'єктів на території РФ", - уточнив він.
Лубінець поінформував, що участь у цьому злочині беруть багато людей.
"Я точно не хочу, щоб МКС зупинився тільки на 2 можливих злочинцях. Але можливий злочинець чи ні - буде визначати виключно суд. Ми очікуємо, що ця робота буде продовжена", - сказав омбудсман.
Як вважає Уповноважений з прав людини, треба створювати реально діючу міжнародну систему, яка буде на це реагувати.
"Якщо держава дозволяє собі чинити акт агресії проти іншої держави, вбивати, депортувати дітей, то система має швидко на це реагувати у вигляді повного блокування економічної діяльності цієї країни, дипломатичної, будь-якої військової допомоги. Тобто, це має діяти", - уточнив він.
Лубінець також заявив, що РФ прагне вивести всіх українських дітей у російський етнос. Саме для цього Путін двічі змінив законодавство. У травні 2022 року максимально спростив процедуру всиновлення українських дітей російськими сім'ями. А в грудні минулого року фактично визнав всіх дітей, які проживають на тимчасово окупованій території України, які не досягли 14-річного віку, як дітей росіян.
За словами омбудсмена, порівняно з 2014-2015 роками у питанні насильницької русифікації Росією українських дітей змінилися лише підходи й масштаби, а не мета.
Раніше Лубінець повідомив, що на цей час є інформація про 19 453 депортованих українських дітей.