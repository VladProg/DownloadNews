Шевченківський райсуд Києва засудив колишнього народного депутата України та кандидата в Президенти Олега Царьова до 12 років позбавлення волі.

Як повідомляє Укрінформ із посиланням на Фейсбук суду, вирок оголосив головуючий суддя у справі Павло Слободянюк 3 травня зранку.
«Судом призначене покарання у виді дванадцяти років позбавлення волі з позбавленням першого рангу державного службовця (першої категорії) і права обіймати виборні посади, посади в органах державної влади та місцевого самоврядування строком на 3 (три) роки», - йдеться у повідомленні.
Крім того, суд звернувся до Президента України з поданням щодо позбавлення Царьова державної нагороди - ордена «За заслуги» ІІІ ступеня, яким його нагороджено відповідно до Указу Президента України від 23 серпня 2011 року. Це пов'язано з тим, що Царьов після вчинення кримінальних правопорушень продовжив антиукраїнську діяльність, зокрема, за умов розв’язання вищим політичним керівництвом російської федерації агресивної війни проти України, яка триває з 2014 року і перейшла в фазу справжнього геноциду української нації, із проявами мародерства, знущанням і насильством над цивільними, в тому числі дітьми й жінками, відповідно до загальнодоступних даних засобів масової інформації брав активну участь спільно з російськими «військовими» в антилюдських заходах, прикриваючись «благодійною» місією у формі псевдодопомоги мешканцям Київської області у час, коли російські «військові» знищували все живе на території України.
Як повідомляв Укрінформ, справа щодо Царьова слухається з 2016 року. Його звинувачують у тому, що у квітні-травні 2014 року, будучи народним депутатом і кандидатом на посаду Президента, він узяв участь у зборах проросійськи налаштованих громадян, де публічно закликав їх до активних дій, спрямованих на насильницьку зміну і повалення конституційного ладу, а також до зміни меж території й державного кордону України шляхом визнання самопроголошених «Донецької народної республіки» і «Луганської народної республіки» з використанням засобів масової інформації.
26 березня 2022 року генеральний прокурор Ірина Венедіктова повідомила колишньому народному депутату від Партії регіонів Олегу Царьову про підозру у вчиненні правопорушень, передбачених ч. 3 ст. 110 та ч. 1 ст. 111-1 КК України (Заклики до вчинення умисних дій з метою зміни меж території та державного кордону України на порушення порядку, встановленого Конституцією, які призвели до загибелі людей та інших тяжких наслідків, а також до підтримки рішень та дій держави-агресора і її збройних формувань, до співпраці з державою-агресором і її збройними формуваннями).
Фото: Facebook / Ірина Венедіктова