Цього тижня на базі Медіацентру Україна – Укрінформ стартує робота майданчика для дискусій – BrainHub, платформи для інтелектуальних дискусій, що об’єднає експертів державного і громадського сектору навколо питань післявоєнного відновлення України.

Очікується, що BrainHub стане тим майданчиком, де народжуватимуться кращі ідеї, які стануть основою дорожньої карти відбудови України у всіх секторах: економічному, інфраструктурному, освітньому, аграрному, безпековому, цифровому тощо, повідомляє Укрінформ.
«Ми націлені на дискусії, що сприятимуть досягненню синергії тих, хто має яскраві ідеї та енергію для їх втілення. Такі люди є в усіх сферах, однак, на жаль, держава та суспільство, громадський сектор та професійні спільноти часто продовжують жити ніби в паралельних світах – кожен зі своєю дорожньою картою, своїми героями та антигероями і своєю надметою, - сказав генеральний директор Укрінформу Олександр Харченко.
За його словами, у межах BrainHub шукатимуть теми, людей, формати, які об'єднують країну та суспільство, а не роз'єднують, задають фокус, а не розфокусовують, шукають відповіді насамперед на запитання: «Як?», а не лише: «Хто винен?».
«Дискусійна платформа BrainHub – це новий етап співпраці Медіацентру Україна з національним інформаційним агентством «Укрінформ». Це – можливість надати широке медіапокриття ключовим меседжам та ідеям учасників дискусій, які проходитимуть в рамках платформи. Робота BrainHub стане важливим майданчиком для країни, де будуть генеруватися ті ідеї, які матимуть вагомий вплив на повоєнне відновлення України та її успішне майбутнє», – наголосив співзасновник Медіацентру Україна Василь Самохвалов.
Медіацентр Україна – Укрінформ запрошує експертів і журналістів приєднуватися до подій, які відбуватимуться в рамках BrainHub.
Як повідомлялося, за час роботи Медіацентру Україна – Укрінформ було проведено понад 700 брифінгів, в яких взяли участь понад 2500 учасників. Медіацентр співпрацює з більш як 3500 журналістами та понад 500 медіа.