Уповноважений Верховної Ради України Дмитро Лубінець вважає, що було б доцільно, якби Міжнародний кримінальний суд висунув звинувачення російській стороні з приводу цивільних заручників.

Про це він написав у Фейсбуці, передає Укрінформ.
«Ми б вважали доцільним, щоб Міжнародний Кримінальний Суд висунув звинувачення російській стороні з приводу цивільних заручників. На прикладі того, що відбулося стосовно депортації українських дітей. Адже є багато доказів і підстав для відповідних справ», - йдеться у дописі Лубінця.
За його словами, позиція України щодо цивільних заручників, яких незаконно утримує РФ, є чіткою та простою: наша держава готова до конкретних кроків і працює над тим, щоб повертати наших людей.
«Проте найбільша відмінність між Україною та Росією в тому, що для України цивільні – це цивільні заручники, а на думку росіян, цивільні – це щонайменше звинувачені або ж засуджені. Тобто вони для Росії – злочинці. На жаль, окупанти роблять це навмисно та відкривають на українців видумані й сфабриковані справи», - зазначив омбудсман.
Уповноважений заявив, що росіяни користуються і тим, що в Україні є громадяни РФ, які засуджені і які відбувають термін покарання за справжні злочини, як-от шпигунська діяльність, зокрема й наведення ракет агресора по цивільних об’єктах.
«Але ми відрізняємося від росіян: ми не порушуємо права людей! В Україні засуджені тільки ті люди, які справді вчинили злочини. І їхні права в Україні не порушуються – засуджених не катують та над ними не знущаються у місцях тримання під вартою, вони мають доступ до всього необхідного та навіть (!) можливість телефонувати рідним», - запевнив Лубінець.
За його словами, не варто забувати й про те, що РФ протизаконно затримує українців на тимчасово окупованих територіях та на території Росії. Також він нагадав, що третя стаття 4-ї Женевської конвенції забороняє захоплювати цивільних заручників.
«Те, що Україні потрібно йти шляхом демократичної країни, фіксувати злочини росіян проти наших людей, захищати їхні права і вимагати справедливості – це точно так! У наших зусиллях – об’єднуватися й робити кожного дня все можливе, щоб повернути додому українців та сприяти перемозі», - переконаний він.

Як повідомлялося, Лубінець заявив, що понад 25 тисяч українців вважаються цивільними заручниками РФ.