Служба безпеки України виявила на території Харківської єпархії УПЦ (МП) сотні тисяч готівки, прокремлівську літературу та сухпайки російських загарбників.

Як передає Укрінформ, про це СБУ повідомляє у Телеграмі.
Служба безпеки України завершила контррозвідувальні (безпекові) заходи на об’єктах УПЦ (МП) у Харківській області.
На території єпархії виявлені бібліотеки з прокремлівською літературою, матеріали, що вихваляють росію, велика кількість готівки у різній валюті, включно з російськими рублями.
В одній із церков навіть зберігались сухпайки російських угруповань. Там же викрили монаха з паспортом рф. Правоохоронці перевіряють його можливу причетність до розвідувально-підривної діяльності спецслужб росії.

Усі вилучені матеріали направлені на експертизу для вжиття подальших процесуальних дій.
В СБУ наголосили, що дотримуються принципу неупередженості до діяльності будь-якої релігійної конфесії та поважає право кожного громадянина на свободу світогляду і віросповідання, як це визначено Конституцією України.
Безпекові заходи проводили співробітники СБУ Харківської області спільно з Національною гвардією та Держприкордонслужбою.
Як повідомляв Укрінформ, СБУ проводить обшуки в єпархіях УПЦ МП в різних регіонах України. У багатьох виявлені особи з громадянством рф, проросійська література та мільйони готівки.