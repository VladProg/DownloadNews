Вищий антикорупційний суд обрав запобіжні заходи у вигляді тримання під вартою двом підозрюваним у підкупі керівництва САП та НАБУ.

Суд також визначив альтернативний запобіжний захід – заставу у розмірі 10,4 млн грн та 780 тис. грн відповідно до ролі кожного з них, повідомляє Укрінформ з посиланням на пресслужбу відомства.
"13-14 листопада 2022 року за клопотанням САП та НАБУ слідчий суддя ВАКС застосував запобіжні заходи у вигляді тримання під вартою підозрюваним у підбурюванні до надання неправомірної вигоди громадянина, який є обвинуваченим у корупційній справі. Суд визначив альтернативний запобіжний захід – заставу у розмірах 10,4 млн грн та 780 тис. грн відповідно до ролі кожного з них", – йдеться у повідомленні.
Як зазначається, у разі внесення коштів підозрювані повинні: прибувати за кожною вимогою до детектива, прокурора та суду, повідомляти детективу, прокурору чи суду про зміну свого місця проживання та роботи, не відлучатися з міста Києва без дозволу детектива, прокурора чи суду, утримуватися від спілкування з іншим підозрюваним у справі та свідками, здати на зберігання до відповідного територіального підрозділу Державної міграційної служби України паспорт (паспорти) для виїзду за кордон і носити електронний засіб контролю. Строк дії запобіжних заходів – до 09.01.2023.
11 листопада поточного року детективи НАБУ викрили двох осіб на підбурюванні до надання неправомірної вигоди громадянина, який є обвинуваченим у корупційній справі, що розглядається у Вищому антикорупційному суді.
Як нагадали у САП, у 2020 році вказані особи звернулися до одного з підозрюваних, а згодом обвинуваченого у резонансній справі щодо спроби підкупу керівництва САП та НАБУ за закриття кримінального провадження за підозрою колишнього міністра екології та природних ресурсів. Прикриваючись нібито зв’язками у НАБУ, САП та ВАКС, зловмисники намагалися переконати особу сплатити понад 1,8 млн дол. США для позивного вирішення питання щодо укладення угоди з прокурором та уникнення покарання за вчинений злочин.
Зловмисників затримали на «гарячому», одразу після одержання ними частини обумовлених коштів – 50 тис. дол.