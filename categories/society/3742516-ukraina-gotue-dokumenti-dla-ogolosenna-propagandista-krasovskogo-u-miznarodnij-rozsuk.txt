Офіс генерального прокурора України готує документи для оголошення у міжнародний розшук російського пропагандиста Антона Красовського, який публічно закликав топити українських дітей.

Про це повідомив в інтерв’ю Укрінформу генпрокурор Андрій Костін.
“Серед пропагандистів у нас перший вирок отримав директор телеканалу RT Антон Красовський, який публічно закликав топити українських дітей. Він вже в санкційному списку ЄС, готуємо документи до подання в міжнародний розшук”, - сказав Костін.
За словами генпрокурора, слідство стосовно російських пропагандистів Володимира Соловйова, Ольги Скабеєвої, Дмитра Кисельова і Маргарити Симоньян іще триває. Зокрема, СБУ “проводить необхідні експертизи”.
Костін уточнив, що правоохоронці кваліфікують їхні дії як посягання на територіальну цілісність України, розв’язання і ведення агресивної війни.
Як повідомляв Укрінформ, в лютому Красовського, який закликав до геноциду українців, заочно засудили до п’яти років позбавлення волі.
17 липня у СБУ повідомили, що задокументували нові злочини Красовського, який закликав до геноциду українців. У зв’язку з цим йому оголосили нову підозру.