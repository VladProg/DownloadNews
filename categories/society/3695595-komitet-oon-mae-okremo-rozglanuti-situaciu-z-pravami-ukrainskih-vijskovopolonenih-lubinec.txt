Уповноважений Верховної Ради України з прав людини Дмитро Лубінець вимагає, щоб Комітет ООН з прав людини окремо розглянув ситуацію з правами українських військовополонених.

Про це він сказав в інтерв'ю “Радіо Свобода”, передає Укрінформ.
“Я вимагаю, щоб Комітет ООН з прав людини окремо розглянув ситуацію з правами військовополонених української армії, які не те що у полоні, а вони під цілодобовим тиском перебувають і тортурами”, - зазначив він.
Лубінець додав, що як омбудсмен України отримує десятки відео знущань росіян над українськими військовими. Їх, звичайно, не публікують, але Офіс генпрокурора відкриває кримінальні провадження. “Але реакція світу повинна бути миттєвою, не тільки слова, не тільки “глибока занепокоєність”, яку ми чуємо з 2014 року”, - переконаний Уповноважений.
За його словами, потрібно порушувати питання на різних майданчиках, можливо, це і окрема резолюція ООН. І як результат цієї резолюції - виключення російської федерації з ООН.
Відповідаючи на запитання, чи покарають причетних до обезголовлення українського воїна і чи є взагалі можливість їх притягнути до відповідальності, омбудсмен зазначив, що якщо маються на увазі якісь міжнародні механізми, то він думає, що їх немає.
“Але в наших ЗСУ та розвідувальних органів є інші механізми, як покарати цих нелюдів”, - сказав він.
Лубінець уточнив, що єдина організація, яка має моніторити та фіксувати факти порушення прав військовополонених – це Міжнародний комітет Червоного Хреста.
“Вони взагалі не справляються з цим мандатом. Нічого не роблять. Це позиція страуса. Це їхні відповіді – ми фіксуємо, що нас російська федерація не допускає до місць тримання українських військовополонених. Таку відмовку ми чуємо з 2014 року”, - зазначив він.
Як додав Лубінець, Україна не бачить реакції з боку як МКЧХ, так і з боку ООН.
Як повідомлялося, в інтернеті з’явилися два відео страти українських захисників. Служба безпеки України розпочала досудове розслідування щодо відео того, як росіяни відрізають голову українському полоненому. Правоохоронні органи України вживають заходів для встановлення осіб, які вчинили цей страшний злочин.
Міністерство закордонних справ України звернулося до прокурора Міжнародного кримінального суду з вимогою невідкладної уваги до факту страти українського полоненого російськими військовими в контексті розслідування воєнних злочинів та злочинів проти людяності, що скоєні в Україні росіянами.
12 квітня представник Головного управління розвідки Міністерства оборони Андрій Юсов заявив, що в росії публікують відеозаписи звірств над військовослужбовцями України, у тому числі, для залякування своїх бійців.