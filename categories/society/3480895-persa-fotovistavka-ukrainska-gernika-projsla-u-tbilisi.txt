Перша виставка фотографій "Українська Герніка" відбулася у столиці Грузії.

Як передає Укрінформ, про це дружина Президента України Олена Зеленська повідомляє у Телеграмі.
"Лікарня Маріуполя. Молода мама плаче над тілом свого півторарічного сина, що загинув у результаті обстрілу. Наступний кадр — та ж лікарня, коридор. Медик плаче, поки ніхто не бачить, бо не зміг врятувати малюка. Ці березневі кадри Євгена Малолєтки облетіли увесь світ. Днями їх побачили на першій виставці "Українська Герніка", що пройшла у Тбілісі", - написала Зеленська.
За її словами, виставка демонструє 40 вражаючих світлин українських та міжнародних фотографів, що у найгарячіших точках України документують злочини росії.
"Так, Євген Малолєтка та Мстислав Чернов за свою роботу у окупованому Маріуполі нещодавно отримали премію Deutsche Welle "За свободу слова", яка відзначає їх "надзвичайну мужність". Аргентинський фотограф Родріго Абд - володар Пулітцерівської премії, яку отримав, документуючи війну у Сирії", - зазначила перша леді.
Вона нагадала, що Герніка - іспанське місто, на яке іспанські фашисти у 30-х роках ХХ сторіччя за три години скинули кілька тисяч бомб - вважається першим випадком масового знищенням мирного населення з повітря.
"Нині світ отримав нову Герніку — Україну. І якщо про іспанську розказав у однойменній картині Пікассо, то про українську — найкращі фотографи світу", - зазначила Зеленська.
"Українська Герніка" реалізується під патронатом дружини Президента спільно з Міністерством закордонних справ України. Далі виставку планують експонувати у Греції.
"Бо ці кадри — з масовими похованнями у Бучі та Маріуполі, з дітьми, які змушені тікати з дому, зі зруйнованими домівками та закатованими людьми — має бачити світ. Щоб у росії ніколи не було виправдання геноциду, який вона чинить в Україні", - наголосила Зеленська.






Фотовиставка «Українська Герніка» у Тбілісі / Фото: t.me/FirstLadyOfUkraine