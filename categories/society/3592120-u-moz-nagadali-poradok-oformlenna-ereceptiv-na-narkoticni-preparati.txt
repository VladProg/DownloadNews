Міністерство охорони здоров'я нагадує, що з листопада в Україні почнуть видавати електронні рецепти на наркотичні та психотропні препарати.

На своєму сайті МОЗ оприлюднило роз'яснення, як діятимуть такі е-рецепти, передає Укрінформ.
"Йдеться про наркотичні (психотропні) лікарські засоби, які відпускаються виключно за медичними показаннями та за рецептом лікаря, що виписується на спеціальному рецептурному бланку форми №3 (ф-3)", - вказали у МОЗ.
Зазначається, що у медичній практиці наркотичні та психотропні препарати застосовують для знеболення пацієнтів зі складними захворюваннями (онкологічні, тяжкі травми, інфаркт); знеболювання хворих, які отримують паліативну допомогу; лікування глибоких психічних та невротичних захворювань; замісної підтримувальної терапії тощо.
Пацієнти матимуть змогу отримати наркотичні та психотропні препарати за паперовим рецептом, якщо медзаклад, де працює особистий лікар, поки не підключений до електронної системи охорони здоров'я (ЕСОЗ). В таких випадках рецепти будуть тимчасово виписувати на паперових бланках упродовж перехідного періоду, який триватиме до кінця року.
Електронний рецепт буде діяти для відпуску наркотичних (психотропних) лікарських засобів за власні кошти пацієнта. Для отримання ліків на пільгових умовах рецепт на наркотичні (психотропні) лікарські засоби виписуватиметься на спеціальному паперовому бланку форми ф-3.
Придбати наркотичні (психотропні) лікарські засоби за е-рецептом можна буде у тих аптеках, що мають відповідну ліцензію. Водночас для відпуску таких препаратів за е-рецептом аптечні заклади до листопада повинні обов’язково працювати в ЕСОЗ.
У разі затяжного чи хронічного захворювання або за потреби продовжити лікування пацієнт може отримати електронний рецепт на потрібні ліки дистанційно, звернувшись до свого лікаря телефоном. Як і під час фізичного прийому, пацієнт отримає смс-повідомлення з номером рецепта та кодом його погашення для придбання ліків у аптеці за власний кошт.
Винятком є призначення ліків для проведення замісної підтримувальної терапії осіб з психічними та поведінковими розладами внаслідок вживання опіоїдів - у таких ситуаціях пацієнти мають отримати е-рецепт тільки на фізичному прийомі.
Електронний рецепт на наркотичні (психотропні) лікарські засоби, як і паперовий рецепт на спеціальних бланках форми №3, дійсний протягом десяти днів з дня виписування, інформує МОЗ.
Як повідомлялося, з листопада в Україні запрацює електронний рецепт на відпуск наркотичних (психотропних) лікарських засобів. Це ще один етап посилення контрольованого та відповідального відпуску рецептурних препаратів.