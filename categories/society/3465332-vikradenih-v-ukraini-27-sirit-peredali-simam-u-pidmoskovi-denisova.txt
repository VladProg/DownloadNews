Російські загарбники передали під опіку сім'ям у підмосковній Апрелівці 27 дітей-сиріт, яких незаконно вивезли з України.

Як передає Укрінформ, про це уповноважена Верховної Ради з прав людини Людмила Денісова повідомила у Телеграмі.
За її словами, «викрадених в Україні дітей рашисти влаштовують у свої сім’ї».
«Зі ЗМІ агресора стало відомо про факти незаконного вивезення до підмосковної Апрелівки 27 дітей-сиріт. Їх передали під тимчасову опіку до десяти місцевих сімей», - поінформувала омбудсман.
За її словами, наразі відсутня інформація, чи мають такі діти статус сиріт або позбавлених батьківського піклування та чи мають діти родичів, які бажають їх забрати до своєї родини.
Також невідомі умови перебування дітей, стан здоров’я, чи враховувалась думка дітей при влаштуванні їх в такі родини, зауважила омбудсман.
Денісова наголосила, що «вивезення рф українських дітей є злочином, який відповідно до міжнародного права підпадає під визначення торгівлі людьми».
«Дії окупантів порушують обов’язок держави забезпечувати права дітей в умовах збройних конфліктів, передбачені статтею 38 Конвенції ООН про права дитини, та норми статті 49 Женевської конвенції про захист цивільного населення під час війни, яка забороняє здійснювати примусове переселення або депортацію осіб з окупованої території», - заявила уповноважена.
Денісова закликала Комісію ООН з розслідування порушень прав людини під час військового вторгнення рф в Україну врахувати ці факти.
Як повідомляв Укрінформ, 21 квітня Денісова поінформувала з посиланням на російські ЗМІ, що з України до рф вивезли більш як 915 тисяч осіб, з яких 170 тисяч – діти.