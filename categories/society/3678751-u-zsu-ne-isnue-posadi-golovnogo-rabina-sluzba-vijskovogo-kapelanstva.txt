У Генеральному штабі ЗСУ спростували інформацію про призначення Гілеля Коена головним армійським рабином, оскільки такої посади не існує.

Про це заявив начальник Служби військового капеланства ЗСУ полковник Олексій Терещук у відповідь на запит Укрінформу.
«У Службі військового капеланства Збройних сил України Апарату Головнокомандувача ЗСУ розглянуто ваш інформаційний запит щодо громадянина Гілеля Коена. За результатами розгляду повідомляємо: в організаційно-штатній структурі Служби військового капеланства ЗСУ посада головного армійського рабина відсутня», - йдеться у відповіді.
Щодо волонтерської діяльності Коена та збору ним коштів на потреби ЗСУ у Службі військового капеланства зазначили, що не володіють такою інформацією.
Водночас там нагадали, що питання призначення на посади від релігійних організацій регулюються Законом «Про службу військового капеланства».
«Призначення священнослужителів-кандидатів від релігійних організацій на штатні посади військових капеланів у ЗСУ здійснюється відповідно до вимог Закону України «Про службу військового капеланства» від 31.11.2021 №1915-ІХ ( із змінами) та підзаконних нормативно-правових актів», - зазначили у службі.

У липні 2022 року у ЗМІ з’явились повідомлення про те, що Збройні сили України нібито офіційно запровадили посаду головного армійського рабина.