Президент України Володимир Зеленський подякував кожному, хто взяв участь у рятувальній операції в Умані.

Про це він розповів у відеозверненні, передає Укрінформ.
"Ми зробимо все можливе, щоб держава-терорист якнайшвидше відповіла за скоєне нею. Кожен, хто готує такі ракетні обстріли, не може не знати, що стане співучасником убивства. Кожен, хто наводить і запускає ракети, обслуговує літаки, кораблі для терору. Не лише ті, хто віддає накази, а всі. Ви всі терористи і вбивці, і ви всі маєте бути покарані. І обов'язково ті, хто скоїв первісний злочин, з якого почалися всі інші злочини агресії проти наших людей , проти нашої держави", - сказав Президент.
Зеленський висловив співчуття рідним, близьким загиблих та поранених унаслідок цього ракетного удару.
Президент подякував рятувальникам ДСНС, поліції, медикам, комунальним службам Умані, військовим, волонтерам - усім, хто взяв участь у рятувальній операції.
Як повідомлялося, вранці 28 квітня російська армія обстріляла Умань крилатими ракетами. В одній дев'ятиповерхівці повністю зруйновано під'їзд, загалом постраждало 10 будинків. На цей час відомо про 23 загиблих, серед яких шестеро дітей.