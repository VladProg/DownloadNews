У Литві зареєстровано 47 913 біженців з України, що складає 1,7% від кількості жителів країни.

Як передає Укрінформ, про це повідомляє Delfi.
Зазначається, що за цим показником Литва посідає в Європі третє місце після Польщі та Чехії. Водночас відношення кількості прийнятих українських біженців до населення країни в середньому по Європейському союзі становить 0,5%.
«Литва показала, що навіть маленька країна може згуртуватися і зробити дуже багато. Суспільство, відомства, неурядові організації вже два місяці роблять все, щоб кожному біженцю з України були створені в Литві максимально хороші умови і надано необхідну допомогу», – йдеться у повідомленні.
Як повідомлялось, з першого дня повномасштабної війни Литва оперативно організувала допомогу українцям. Наразі мешканці нашої держави отримують її в необхідних розмірах. Реєстрація біженців проводиться у 5 містах – Вільнюсі, Каунасі, Алітусі, Паневежисі, Клайпеді.