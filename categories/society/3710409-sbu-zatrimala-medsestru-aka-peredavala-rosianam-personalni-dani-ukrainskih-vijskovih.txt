Служба безпеки України затримала в Херсоні медсестру, яка працювала на ФСБ Росії та передавала ворогу персональні дані українських захисників і захисниць.

Як передає Укрінформ, про це СБУ повідомляє у Телеграмі.
«Служба безпеки затримала ще одну російську агентку у результаті контрдиверсійних заходів у звільненому Херсоні. Нею виявилась медсестра однієї з місцевих лікарень, яка під час окупації обласного центру була завербована кадровим співробітником ФСБ», - ідеться в повідомленні.
За його завданням після звільнення Херсона вона залишилась у місті і продовжила працювати у медичному закладі для проведення розвідувально-підривної діяльності проти України.

Зловмисниця збирала для агресора установчі дані українських захисників, які проходили лікування в медичній установі.
Також вона шпигувала за місцями базування Сил оборони, які дислокуються на території Херсона.







Крім того, російська агентка фіксувала наслідки ворожих ракетно-артилерійських обстрілів Херсона і передавала відповідні звіти до ФСБ через месенджер.
Розвіддані потрібні були загарбникам для коригування повторних вогневих ударів по місту.
Як встановили слідчі, у поле зору російської спецслужби жінка потрапила через публічну підтримку загарбників в одній із антиукраїнських груп у Телеграмі.


Під час обшуків за місцем проживання фігурантки був виявлений мобільний телефон, який вона використовувала для комунікації з росіянами.
На підставі зібраних доказів слідчі СБУ повідомили їй про підозру за ч. 2 ст. 111 Кримінального кодексу України (державна зрада, вчинена в умовах воєнного стану).
Жінка перебуває під вартою. Триває розслідування для встановлення всіх обставин злочину.
Як повідомляв Укрінформ, Державне бюро розслідувань заочно оголосило підозру колишній голові одного із судів Луганська, яка з 2018 року очолює фейковий «верховний суд ЛНР» та забезпечує становлення і функціонування «судової системи» псевдодержавного утворення.