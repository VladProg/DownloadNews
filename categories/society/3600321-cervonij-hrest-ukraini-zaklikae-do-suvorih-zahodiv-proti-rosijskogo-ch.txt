Червоний Хрест України закликає партнерів запровадити суворі заходи стосовно російського Червоного Хреста, який збирає кошти на підтримку сімей мобілізованих росіян.

Як передає Укрінформ, про це йдеться в офіційній позиції щодо дій російського ЧХ, оприлюдненій на сайті Червоного Хреста України.
«Російський Червоний Хрест вкотре порушує принцип нейтральності, в даному випадку розпочавши підтримку політичної акції #МИВМЄСТЄ, яка започаткована керівництвом держави-агресора, росії, в рамках якої передбачена допомога військовослужбовцям», - ідеться в повідомленні.
У зв’язку з цим Червоний Хрест України закликає партнерів з Міжнародного Руху Червоного Хреста і Червоного Півмісяця до запровадження суворих заходів задля недопущення таких дій російським Червоним Хрестом.
Наголошується, що Червоний Хрест України - це найбільша в нашій країні гуманітарна організація, завдання якої - допомагати державі подолати гуманітарну кризу.
«Ми працюємо виключно на території України. На жаль, наразі у нас немає доступу до усіх куточків України, оскільки частина українських територій тимчасово окупована державою-агресором, тобто росією. Всі донати/пожертви, які до нас надходять, ми направляємо виключно на допомогу населенню України, яке її потребує. Волонтери і співробітники Червоного Хреста України - теж громадяни України, які живуть в Україні, і які зазнають нищівних обстрілів, бомбардувань та інших жахіть війни», - наголошують у Червоному Хресті.
Як повідомлялося, речниця керівника Офісу Президента Дарина Зарівна заявила, що російський Червоний Хрест збирає кошти на підтримку сімей мобілізованих росіян, яких відправляють на загарбницьку війну в Україну.
Водночас речник Міжнародного комітету Червоного Хреста Олександр Власенко у коментарі Укрінформу пояснив, що «російський Червоний Хрест», який проводить цей збір, і «російська делегація МКЧХ» - різні організації, які об’єднують тільки спільні принципи. За його словами, національні товариства Червоного Хреста абсолютно незалежні у своїй діяльності і не підпорядковуються та не звітують перед МКЧХ.