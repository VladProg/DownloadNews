З огляду на ймовірні ворожі провокації Міноборони закликає українців бути особливо пильними на Великдень: дотримуватися комендантської години і дивитись богослужіння онлайн.

Про це йдеться у повідомленні Міноборони, передає Укрінформ.
"Цього року Бог дає нам особливий Великдень. Ми б’ємося із загарбниками, які не мають нічого святого у серці, які не мають душі й віри. Вони вбивають невинних людей, бомблять церкви, влаштовують найпідліші провокації", - заявили у МОУ.
В оборонному відомстві наголосили: ворог не раз демонстрував, що готовий до найжахливіших злочинів, і нагадали, що практично по всій Україні запроваджено нічну комендантську годину.
"Маємо розуміти: скупчення мирних людей у заздалегідь відомий час всенічної служби може стати ціллю для ракет, авіації та артилерії окупантів", - підкреслили у МОУ.
Зазначається, що багато релігійних громад з благословіння своїх очільників вирішили перенести Великодні богослужіння на вечірній, ранковий або денний час.
У Міноборони закликали священників і вірян наслідувати такі рішення та обрати альтернативний нічному час для літургій.
24 лютого президент рф володимир путін оголосив про повномасштабне вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли українських міст і сіл з використанням артилерії, реактивних систем залпового вогню, балістичних ракет, авіабомб.
В Україні запроваджено воєнний стан та оголошено загальну мобілізацію.