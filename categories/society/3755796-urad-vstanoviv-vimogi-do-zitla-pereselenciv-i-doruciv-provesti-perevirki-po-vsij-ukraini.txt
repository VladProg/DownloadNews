Кабінет Міністрів затвердив Порядок функціонування місць тимчасового проживання внутрішньо переміщених осіб.

Як передає Укрінформ, про це інформує Мінреінтеграції у Телеграмі.
“Сьогодні Кабмін схвалив постанову, яка затверджує Порядок функціонування місць тимчасового проживання внутрішньо переміщених осіб. Він вперше визначає механізм утворення й обліку таких місць, а також мінімальні вимоги для життєзабезпечення ВПО”, - ідеться в повідомленні.
Зазначається, що передбачено розділення приміщень на місця загального користування та з облаштованими ліжко-місцями. Також встановлюються вимоги до температурного режиму, мінімальної площі для одного ліжко-місця, обладнання кухнями, душовими/туалетними кімнатами, пральними машинами й іншим.
У Мінреінтеграції інформують, що обласні, Київська міська військові адміністрації зобов’язані у шестимісячний термін привести умови місць тимчасового проживання у відповідність до затверджених стандартів.
Крім того, рішенням уряду доручено цим військовим адміністраціям провести моніторинг стану й облаштування місць тимчасового проживання, а також – затвердити перелік таких місць на території відповідної області. В подальшому такий моніторинг буде проводитися один раз на 6 місяців.
У міністерстві уточнюють, що постанова розроблена Мінреінтеграції за дорученням Премʼєр-міністра Дениса Шмигаля на виконання Стратегії державної політики щодо внутрішнього переміщення на період до 2025 року.
Як повідомлялося, Кабінет Міністрів ухвалив постанову, якою уточнив параметри надання допомоги внутрішньо переміщеним особам.
Допомога продовжується для всіх ВПО, які проживають в Україні: для осіб з інвалідністю та дітей 3 тис. грн та для інших осіб – 2 тис. грн.
Віцепрем'єр-міністр - міністр з питань реінтеграції тимчасово окупованих територій Ірина Верещук заявила, що в Україні на сьогодні 2,6 млн людей отримують допомогу для внутрішньо переміщених осіб, при цьому майже 180 тисячам з них вона виплачується помилково.