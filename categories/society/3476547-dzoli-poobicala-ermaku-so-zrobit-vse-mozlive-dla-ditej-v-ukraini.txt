Керівник Офісу Президента Андрій Єрмак та акторка, посол доброї волі ЮНІСЕФ Анджеліна Джолі обговорили необхідність практичних кроків для віришення проблем, з якими стикаються українські діти через війну.

Як передає Укрінформ, про це повідомляє пресслужба ОП.
Єрмак і Джолі поспілкувалися у режимі відеоконференції.
Під час попередньої розмови керівник Офісу Президента запросив акторку в Україну, після чого вона приїхала до Львова.

Єрмак подякував Джолі за нещодавній візит в Україну з гуманітарною метою, який надихнув багатьох українців і привернув увагу українських і світових медіа.
"Усі, кого ви зустріли, були дуже щасливі. Це надзвичайно цінно, коли така натхненна людина, як ви, спілкується з тими, кому зараз важко, ділиться з ними своєю енергією та почуттями", – наголосив він.
Зі свого боку Джолі подякувала за сприяння в організації та супроводі її поїздки до Львова. Вона зазначила, що була дуже зворушена спілкуванням з українцями, яких зустріла, і волонтерами, які багато допомагають іншим.
"Я глибоко віддана тому, щоб допомогти їм у будь-який можливий для мене спосіб, особливо дітям. Я зроблю все можливе для дітей у вашій країні", – сказала вона.
Єрмак і Джолі обговорили необхідність практичних кроків для залагодження проблем, з якими стикаються українські діти через війну, зокрема через вимушене переселення, розлучення з близькими, фізичні й психологічні травми.
Акторка розповіла про готовність взаємодіяти з відповідальними особами та структурами, які безпосередньо опікуються проблемами дітей, щоб належним чином організувати всю необхідну діяльність і надати практичну допомогу.
Зірка Голлівуда заявила, що її також дуже турбує доля дітей, які залишилися без опіки і перебувають на тимчасово захоплених територіях або були депортовані.
Єрмак нагадав, що перша леді України Олена Зеленська багато опікується проблемами дітей та безбар’єрністю.
Він також проінформував Джолі про запуск ініційованого Президентом Володимиром Зеленським проекту United24, який має об’єднати людей з усього світу довкола бажання допомогти Україні. Він попросив її розглянути можливість долучитися до підтримки цієї ініціативи.
Керівник Офісу Президента запросив Джолі знову відвідати Україну.
Як повідомляв Укрінформ, 30 квітня голлівудська акторка, режисер, фотомодель та посол доброї волі ООН Анджеліна Джолі відвідала у Львові медзаклад, де лікуються постраждалі від ракетного удару по Краматорську діти.
Джолі у Львові завітала до вокзальних волонтерів, психологів та лікарів, подякувала їм усім та залізничникам, поспілкувалася з пасажирами евакуаційного поїзда з Покровська.
Крім того, Джолі відвідала евакуйованих з Луганщини дітей у реабілітаційному центрі Борислава на Львівщині.