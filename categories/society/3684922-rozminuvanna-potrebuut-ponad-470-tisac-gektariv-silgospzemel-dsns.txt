Загальна площа земель сільськогосподарського призначення, які потребують розмінування, перевищує 470 тисяч гектарів.

Про це заявив речник ДСНС Олександр Хорунжий на брифінгу у Медіацентрі Україна-Укрінформ.
“За попередніми оцінками, для забезпечення проведення весняно-польових робіт потребують розмінування землі сільськогосподарського призначення Дніпропетровської, Запорізької, Київської, Миколаївської, Сумської, Харківської, Херсонської, Чернігівської і Черкаських областей. Загальна площа цих земель становить понад 470 тисяч гектарів”, - заявив він.
За словами Хорунжого, найнебезпечнішими з погляду потенційної замінованості є території Херсонської, Харківської та Миколаївської областей.
До розмінування цих територій, як планується, долучаться піротехнічні підрозділи ДСНС, інженерно-саперні підрозділи ЗСУ, Нацгвардії та Держспецтрансслужби, вибухотехніки Нацполіції та оператори протимінної діяльності.
Як повідомлялося, піротехніки ДСНС від початку широкомасштабної війни із рф знешкодили на території України понад 400 тисяч ворожих снарядів.
Фото: ДСНС