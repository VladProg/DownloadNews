Європейський Союз розробив посібник для українських школярів, щоб подолати мовні бар’єри та перші труднощі у спілкуванні.

Як передає Укрінформ, про це Офіційний канал Європейського Союзу про підтримку України повідомляє у Телеграмі.
"Більше 5 млн українців були вимушені тікати до ЄС від початку широкомасштабної російської війни. Багато з них – це діти. Раніше ми вже повідомляли, що всі українські біженці, які прибувають до ЄС, отримують негайний тимчасовий захист, який також відкриває доступ дітей до освіти", - ідеться у повідомленні.
Щоб пришвидшити адаптацію українських школярів до навчання в школах країн-членів, ЄС розробив практичний посібник із піктограмами, щоб подолати мовні бар’єри та перші труднощі у спілкуванні.

Буклет доступний українською та всіма мовами держав ЄС.
Це невеличка книжка на 14 сторінок, яка містить прості інформативні зображення, що супроводжуються найбільш уживаними в побуті фразами українською з перекладом різними мовами.
Як повідомляв Укрінформ, Український інститут книги зібрав понад 25 тисяч євро, що дасть змогу надрукувати ще близько 30 тисяч книжок українською мовою для дітей, які вимушено виїхали в інші країни.
Фото ілюстративне