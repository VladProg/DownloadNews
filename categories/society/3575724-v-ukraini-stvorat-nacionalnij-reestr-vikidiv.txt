Верховна Рада ухвалила в цілому законопроєкт «Про Національний реєстр викидів та перенесення забруднювачів» (№6477), який створює підґрунтя для досягнення європейських стандартів у галузі охорони довкілля.

Про це повідомляє Міністерство захисту довкілля та природних ресурсів в Телеграмі, передає Укрінформ.
Як зазначають у міністерстві, Національний реєстр викидів та перенесення забруднювачів (РВПЗ) стане єдиною державною онлайн-системою даних. На цифровій мапі відображатимуть усі підприємства-забруднювачі та інформацію про них. Крім того, національний реєстр буде інтегрований з відповідним європейським реєстром.
За словами очільника Міндовкілля Руслана Стрільця, ухвалення закону та створення РВПЗ також необхідне для реалізації Закону «Про Основні засади (стратегію) державної екологічної політики України на період до 2030 року». А ще є одним із завдань плану відновлення країни для досягнення європейських стандартів управління у галузі охорони довкілля.
Зокрема, РВПЗ дозволить спростити моніторинг за викидами та перенесенням забруднювачів у часі та просторі, встановлювати пріоритети щодо їх скорочення та ліквідації. Крім того, запровадження системи стеження за викидами дозволить ухвалювати ефективні рішення з питань запобігання та зменшення промислового забруднення.
Водночас громадськість отримає зручний доступ до екологічної інформації і зможе брати участь у формуванні державної екологічної політики у сфері реєстрації викидів.
Як повідомлялося, Верховна Рада 20 червня ухвалила Закон «Про управління відходами». Ухвалений закон є рамковим, на його основі будуть розроблені кілька необхідних секторальних законів на шляху до членства України в Європейському Союзі.