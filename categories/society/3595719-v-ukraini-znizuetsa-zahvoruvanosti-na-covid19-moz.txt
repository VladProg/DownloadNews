В Україні за минулий тиждень зареєстровано на 37% менше випадків коронавірусу порівняно з позаминулим.

Про це в ефірі телемарафону повідомив заступник міністра охорони здоров'я, головний державний санітарний лікар Ігор Кузін, передає кореспондент Укрінформу.
"Вже другий тиждень поспіль ми спостерігаємо зниження захворюваності на COVID-19. За минулий тиждень у нас було виявлено майже 23 тисячі випадків COVID-19, і це майже на 37% менше, ніж тижнем раніше, коли ми реєстрували майже 36 тисяч таких випадків... Тобто, ми зараз спостерігаємо зменшення захворюваності, і це є певною позитивною відзнакою", - сказав Кузін.
За його словами, зменшилася і кількість госпіталізацій у зв'язку з коронавірусною хворобою: за минулий тиждень до лікарень доправили 4,7 тис. людей, за позаминулий - 6,1 тис.
Заступник міністра зауважив, що не спостерігається збільшення кількості щеплень, попри наявні в Україні запаси вакцини проти коронавірусу. Зокрема, на сьогодні одну дозу вакцини отримали 52% громадян, дві дози лише 50%. Водночас, щоб вакцинація суттєво впливала на епідемічний процес, потрібно досягти рівня щеплень у 80-90%, наголосив Кузін.
Як повідомлялося, за весь час пандемії в Україні захворіло на COVID-19 5 279 346 осіб; одужали 5 095 437 осіб, летальних випадків зареєстровано 109 819.
Від початку вакцинальної кампанії щеплено 16 146 963 особи, з них дві дози вакцини отримали 15 337 754 осіб, першу бустерну дозу 2 517 241 особа, другу бустерну дозу 75 231.
За даними МОЗ, майже 809 тис. осіб не отримали другу дозу, а понад 12,8 млн – першу бустерну дозу.