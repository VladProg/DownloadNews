Під час майбутнього міжнародного трибуналу дії рф мають характеризуватись у тому числі як освітній геноцид.

Про це заявив освітній омбудсмен Сергій Горбачов під час онлайн-дискусії на тему захисту права на освіту для дітей та молоді в умовах окупації, передає кореспондент Укрінформу.
«Ми чудово знаємо про тиск, який чинять окупанти на освітян, і таких прикладів безліч. Вважаю, що правозахисникам і всім треба працювати над тим, щоб у міжнародне законодавство був внесений термін "освітній геноцид". Бо для того, що відбувається на тимчасово окупованих територіях, іншої назви просто не може бути визначено. Нас, українців, російські нелюди намагаються знищити не лише фізично, а й ментально», - наголосив Горбачов.
Він зазначив, що на тимчасово захоплених територіях відбувається знищення ворогом українських підручників, примус та залякування, викрадення, арешти вчителів.
«Тому ми маємо зараз наполягати на тому, щоб дії рф під час майбутнього міжнародного трибуналу містили в тому числі та розгляд їх відповідальності за те, що вони зараз чинять в освіті. Це реально освітній геноцид», - наголосив освітній омбудсмен.
За його словами, освіта зазнає дуже тяжких втрат, які неможливо виміряти, це позначається на дітях. Але будь-які освітні втрати можна надолужити, якщо всі будуть живими і здоровими, тому нині пріоритетом є безпека у навчанні.
Водночас він констатував, що ми перейшли у режим воєнного часу, але наша система освіти не гнучка. «Бачимо велику кількість кейсів, коли керівники закладів освіти та органів управлення освіти просто роблять дивні речі. Наприклад, деякі керівники вимагають зараз від учителів повертатися з-за кордону до зон бойових дій, щоб заповнити паперові журнали», - заявив Горбачов.
Освітній омбудсмен також зауважив, що зараз розглядається питання щодо права на освіту дітей в окупації.
«Кілька годин тому завершили перше засідання робочої групи, яка створена за рішенням Координаційного штабу з дотримання прав дитини, щоб доопрацювати алгоритм дій людей на тимчасово окупованих територіях, які хочуть, щоб їхні діти здобули українську освіту... Він (алгоритм - ред.) буде готовий через кілька днів, і там буде чітко розписано, куди батькам можна звернутись, що треба зробити, щоб дитина мала таку можливість», - сказав Горбачов, наголосивши при цьому, що найперше слід дбати про безпеку.
Як повідомлялося, на тимчасово захоплених армією рф територіях України ворог продовжує підготовку до навчального року за «новими правилами» та намагається використати пропагандистські засоби для успішного її завершення.