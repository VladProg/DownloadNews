Заступницею директора Національного антикорупційного бюро України призначили колишню керівницю Центру протидії дезінформації при Раді національної безпеки і оборони Поліну Лисенко.

Як передає Укрінформ, про це НАБУ повідомляє у Фейсбуці.
“Національне бюро має нового заступника директора. Посилювати позиції інституції у комунікації з суспільством, зміцнювати взаємодію з громадськими організаціями та міжнародними партнерами відсьогодні буде Поліна Лисенко. Відповідний наказ про призначення заступниці підписав директор НАБУ Семен Кривонос”, — ідеться в повідомленні.
Лисенко працювала в команді Національного бюро у 2015-2019 роках. Після цього очолювала Департамент міжнародно-правового співробітництва та повернення активів Офісу генерального прокурора (2019-2020), керувала проєктом з розбудови судової гілки влади та міжнародної співпраці Офісу простих рішень та результатів, очолювала Департамент інформаційної політики та зв’язків з громадськістю акціонерного товариства “Укрзалізниця” (2020-2021) та керувала Центром протидії дезінформації при РНБО (2021-2023), зазначається у повідомленні.
Як повідомляв Укрінформ, 20 квітня Президент Володимир Зеленський звільнив Поліну Лисенко з посади керівника Центру протидії дезінформації.
Фото: НАБУ