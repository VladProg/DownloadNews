Група відомих американських пластичних хірургів у Києві впродовж трьох днів оперувала безкоштовно військових і цивільних осіб, постраждалих внаслідок повномасштабної війни.

Як повідомляє кореспондент Укрінформу, про це йшлося під час пресконференції у Києві.
Зокрема, 15-18 жовтня на базі обласної лікарні Київщини американська медична місія з дев’яти відомих лікарів оперувала військових і цивільних осіб зі складними щелепно-лицевими травмами та ділилася досвідом з українськими колегами-хірургами.
Місія стала результатом спільної роботи Християнської медичної асоціації України, Київської обласної державної адміністрації, народних депутатів Михайла Редуцького та Анни Пуртової.
«Група американських пластичних хірургів дуже давно хотіла приїхати до Києва і області, але через питання безпеки це трохи затягнулося. Це перший візит такого потужного складу - 9 пластичних хірургів, які є зірками американської пластичної хірургії, до Київської області», - зазначила заступниця голови КОВА Леся Карнаук.
До складу місії, зокрема, увійшли фахівець з отоларингології та реконструкції обличчя і колишній персональний лікар Білла Клінтона Джеймс Санн і пластичний хірург обличчя із понад 20-річним досвідом Стів Ортен.
«Це дуже класна освітня місія. Навчання тут зроблено в такому форматі, що ми можемо не лише дивитися, а ми й робимо, нас направляють, підказують і звертають увагу на деякі аспекти - починаючи з консультації, закінчуючи виконанням хірургічних втручань», - сказав завідувач кафедри щелепно-лицевої хірургії та сучасних стоматологічних технологій Інституту післядипломної освіти Андрій Копчак.
Заступниця голови Київської ОВА наголосила, що міжнародний обмін досвідом приносить колосальну підтримку Україні та «впевненість нашим лікарям в тому, що ми є частиною єдиного вільного світу».
«Кількість людей, які потребують і потребуватимуть допомоги, наразі шалена, тому нам треба якомога більше навчити наших фахівців. Нам треба розраховувати на свою силу та ресурси. Хірурги, які оперують зараз тут, будуть відбирати по області також хірургів, і ми будемо їх направляти на стажування до США», - сказала Карнаук.
Директор Християнської медичної асоціації України Мигович Рудольф зазначив, що така програма - це чудова можливість для української медицини бути інтегрованими в міжнародну медицину.
«Це перевага для українських лікарів - побачити світові техніки, лікарів світового рівня, дізнатися, як вони роблять оперативні втручання. Так само наші лікарі можуть передати багато знань з військової медицини, з мінно-вибуховими травмами для міжнародної медицини» - зауважив він.
Упродовж 19-20 жовтня медична делегація працюватиме у Львові на базі спеціалізованої дитячої лікарні «Охматдит».
Як повідомляв Укрінформ, більш як сорок пластичних хірургів об’єдналися, щоб робити унікальні операції, позбавляючи постраждалих під час війни шрамів і рубців.
Фото ілюстративне