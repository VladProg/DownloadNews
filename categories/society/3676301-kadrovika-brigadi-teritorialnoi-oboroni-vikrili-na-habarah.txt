Державне бюро розслідувань викрило керівника кадрового підрозділу однієї з окремих бригад Сил територіальної оборони Збройних сил України в одержанні неправомірної вигоди за переведення військовослужбовців із лінії фронту до тилових частин.




Як передає Укрінформ, про це повідомляє ДБР.
Встановлено, що кадровик знайшов 14 потенційних кандидатів на переведення до нового навчального центру на базі бригади в тилу. За таке переведення він вимагав 75 тисяч гривень з кожного військовослужбовця. Одному з них фігурант передав список військових із пропозицією зібрати гроші.

Ще одному військовослужбовцю зловмисник обіцяв за 180 тисяч гривень сприяти в непритягненні до кримінальної й адміністративної відповідальності за скоєння правопорушень.

ДБР затримало кадровика під час одержання неправомірної вигоди у понад 1 мільйон 200 тисяч гривень.
Під час обшуків за місцем роботи, реєстрації та проживання затриманого правоохоронці вилучили списки бригади і проєкти ініціативних листів-погоджень на переведення військовослужбовців до навчального центру.

Фігуранту оголошено підозру в одержанні неправомірної вигоди службовою особою (ч.ч. 3, 4 ст. 368 Кримінального кодексу України). Йому загрожує покарання у вигляді позбавлення волі терміном до 12 років із конфіскацією майна.
Суд обрав зловмиснику запобіжний захід у вигляді тримання під вартою з альтернативою внесення застави.
Як повідомляв Укрінформ, правоохоронці скерували до суду обвинувальний акт стосовно оперативного співробітника Департаменту контррозвідувального захисту інтересів держави у сфері інформаційної безпеки СБУ, викритого на одержанні 60 тисяч доларів хабара.