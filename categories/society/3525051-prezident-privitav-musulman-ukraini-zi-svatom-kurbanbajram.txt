Президент Володимир Зеленський привітав мусульман України зі святом Курбан-Байрам.

Як передає Укрінформ, привітання оприлюднено на сайті глави держави.
«Прийміть мої щирі вітання з нагоди Курбан-Байраму, традиції святкування якого залишаються незмінними протягом багатьох віків. Віряни проводять ці святкові дні у молитвах, збираються за родинним столом, запрошують друзів, демонструючи невичерпність теплих людських почуттів. Гостинність, щедрість та жертовність - моральні чесноти, що завжди в пошані у мусульманських родинах», - зазначив Зеленський.
Як наголосив Президент, ісламська спільнота - активний учасник важливих суспільних процесів, що відбуваються в Україні.
«Важкі випробовування та втрати, які принесла на нашу землю російська агресія, ще більше згуртували та зміцнили нас», - додав він.
Зеленський переконаний, що перемога за Україною.
«Ми захистимо нашу свободу та незалежність і розбудуємо демократичну європейську Україну», - заявив він.