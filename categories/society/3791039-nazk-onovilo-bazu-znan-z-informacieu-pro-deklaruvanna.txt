Національне агентство з питань запобігання корупції запустило оновлену Базу знань, де можна знайти відповіді на поширені питання щодо декларування.

Про це повідомляє Укрінформ із посиланням на сайт НАЗК.
«База знань тепер підтримує версійність та історичність. Наприклад, у розділі «Декларування» ви зможете переглянути чинні роз’яснення з заповнення декларацій, а також повернутись до тих, які втратили чинність. Подальші зміни та доповнення до роз’яснень, які НАЗК вноситиме на основі законодавчих змін та запитів користувачів, вноситимуться до Бази знань із забезпеченням можливості перегляду попередніх редакцій роз’яснень. Це допоможе тим, хто відстежує зміни, які відбуваються в процесі зміни правил декларування, конфлікту інтересів тощо, а також громадським активістам, які переглядатимуть декларації публічних службовців за попередні звітні періоди», - підкреслили в агентстві.
У деяких роз’ясненнях тепер можна буде переглянути відеоінструкції. Це стосується попередніх версій роз’яснень про декларування, проте надалі відеоінструкції можуть з’являтись і в інших розділах.
Також покращено можливість залишати відгуки та зауваження про кожен окремий пункт роз’яснень. Користувачі можуть поставити йому оцінку від 1 до 10 та залишити коментар про причину тієї чи іншої оцінки. Хоча раніше система відгуків також існувала, проте оновлена система дозволить ефективніше аналізувати якість зворотного зв’язку. Відгуки користувачів можуть безпосередньо впливати на функціонал Бази знань та зміст роз’яснень.
Як повідомлялося, 10 жовтня Президент Володимир Зеленський підписав закон про відновлення е-декларування під час воєнного стану, повторно ухвалений Верховною Радою із його пропозиціями. Закон, який набрав чинності 12 жовтня, істотно зменшив (приблизно на 50 тис.) кількість декларантів у державних та комунальних підприємствах, закладах, установах, організаціях – юридичних особах публічного права (ЮОПП).