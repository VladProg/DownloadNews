Сержант полку «Азов» Арсеній Федосюк та представниці Асоціації родин захисників «Азовсталі» виступили в Стенфордському університеті в США та розвінчали створені російською пропагандою міфи навколо «Азову».

Про це у Телеграмі повідомила пресслужба «Азову», передає Укрінформ.

«У межах кампанії щодо полонених захисників Маріуполя військовослужбовець «Азова» Арсеній «Процес» Федосюк, голова Асоціації Катерина Прокопенко та її заступниця Юлія Федосюк провели зустріч із студентами в одному з найавторитетніших університетів США», - йдеться у повідомленні.
Зазначається, що до заходу долучився знаменитий філософ та політолог Френсіс Фукуяма.
Федосюк розвінчав створені російською пропагандою міфи навколо «Азова», розповів про бойову історію підрозділу та власний досвід участі в обороні Маріуполя й перебування в полоні.
Представниці Асоціації поділились деталями боротьби за звільнення українських полонених та наголосили, що більш як 700 бійців «Азова» досі перебувають в руках ворога.
Френсіс Фукуяма подякував Арсенію Федосюку за службу в лавах бригади «Азов» та підкреслив необхідність багатосторонньої підтримки України.
Як повідомляв Укрінформ, українські військові понад 80 днів тримали оборону Маріуполя. 16 травня розпочалась евакуація захисників із заблокованого російськими загарбниками заводу "Азовсталь", яка тривала кілька днів.
21 вересня в результаті обміну вдалося повернути з російського полону понад 200 українських захисників, а також десятьох іноземців, які воювали на боці Збройних сил України.
За словами Катерини Прокопенко, дружини командира полку «Азов», Героя України Дениса Прокопенка, тільки у полку «Азов» щонайменше 50 бійців загинули, близько 100 - зазнали поранень.