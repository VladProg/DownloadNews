російські загарбники завдали збитків довкіллю України на понад 200 млрд гривень.

Про це під час міжнародної конференції з відновлення України у Лугано (Швейцарія) сказав міністр екології Руслан Стрілець, повідомляє кореспондент Укрінформу.
"За 4 місяці війни ми зафіксували збитків на суму понад 200 млрд грн. Ми зафіксували 260 випадків екоциду, більше 2 тисяч випадків знищення живої природи", - зазначив Стрілець.
Зокрема, було окуповано та спалено близько 3 млн га лісів, близько 16 млн га території України забруднено боєприпасами. За словами Стрільця, кількість обстріляних нафтобаз - уже близько 40, що спричинило викиди забруднюючих речовин.
Міністр повідомив, що для відновлення живої природи, створення відповідної інфраструктури Україні необхідні інвестиції в розмірі понад 25 млрд євро.
За його словами, для відновлення живої природи планується побудувати не менше 10 центрів збереження диких тварин, створити 10 національних природних парків європейського зразка, відкрити 10 реабілітаційних центрів для тварин і птахів, 15 біопереходів на шляхах міграції, 9 лісонасіннєвих центрів висаджування дерев із закритою кореневою системою.
Стрілець наголосив, що європейські партнери можуть надати Україні, перш за все, технічну допомогу у побудові кліматичного урядування, інвестувати у проєкти відновлення та сприяти розвитку "зеленої" економіки. Крім того, партнери можуть допомогти у подоланні забруднення території боєприпасами.
Як повідомлялося, Прем’єр-міністр України Денис Шмигаль заявив, що сьогодні прямі інфраструктурні збитки України внаслідок російської агресії складають понад 100 млрд доларів.