Вступники у заклади вищої освіти та заклади фахової передвищої освіти створили майже 250 тис. електронних кабінетів вступника.

Про це повідомляє Міністерство освіти та науки, передає Укрінформ.
«Від початку вступної кампанії створено 248,5 тис. електронних кабінетів потенційних вступників до ЗФПО та ЗВО. З них за останню добу зареєстровано понад 17,5 тис. кабінетів для вступу до магістратури», – зазначив міністр освіти та науки Сергій Шкарлет.
Крім того, за даними МОН, подано майже 177,5 тис. електронних заяв випускниками 9-х і 11-х класів, а також вступниками на основі диплома фахового молодшого бакалавра, молодшого бакалавра чи молодшого спеціаліста. Подання заяв для вступу до магістратури розпочнеться 16 серпня.
Реєстрація електронних кабінетів для вступу до закладів освіти та прийом заяв від вступників триває.
Як повідомляв Укрінформ, 29 липня стартував прийом заяв на вступ до закладів вищої освіти на основі повної загальної середньої освіти.