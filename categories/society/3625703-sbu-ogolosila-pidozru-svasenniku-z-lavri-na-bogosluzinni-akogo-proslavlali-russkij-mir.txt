Співробітники Служби безпеки України оголосили підозру організаторам богослужіння, під час якого у Києво-Печерській Лаврі прославляли "русскій мір".

Як передає Укрінформ, про це повідомляє СБУ.
"У ході досудового розслідування встановлено факт протиправних дій одного із священнослужителів і його спільників, які брали участь у тій службі. Це підтверджено відповідними експертними дослідженнями", — зазначили в СБУ.

Фігурантам інкримінується вчинення правопорушень за ч. 2 ст. 28 та ч. 1 ст. 436-2 (виправдовування, визнання правомірною, заперечення збройної агресії російської федерації проти України, глорифікація її учасників, вчинене групою осіб) Кримінального кодексу України.

Як повідомлялося, священник Православної церкви України Михайло Омелян опублікував у соцмережі відео, на якому нібито під час богослужіння 12 листопада в Києво-Печерській Лаврі моляться за росію. Голова Служби безпеки України Василь Малюк запевнив, що ця ситуація не залишиться без відповідної реакції.
Згодом за фактом інциденту в Києво-Печерській Лаврі було розпочате кримінальне провадження.
22 листопада стало відомо, що СБУ проводить контррозвідувальні (безпекові) заходи на території Свято-Успенської Києво-Печерської Лаври.