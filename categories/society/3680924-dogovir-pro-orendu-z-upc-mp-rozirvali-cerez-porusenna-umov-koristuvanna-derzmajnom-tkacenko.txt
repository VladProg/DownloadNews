Розірвання договору про оренду з Українською православною церквою (московського патріархату) здійснюється на підставі виявлених порушень умов користування державним майном.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
«Сьогодні, 10.03.2023 року, Національний заповідник «Києво-Печерська лавра» направив Свято-Успенській Києво-Печерській Лаврі (чоловічому монастирю) УПЦ попередження про розірвання Договору про безоплатне користування релігійною організацією культовими будівлями та іншим майном, що є державною власністю. Таке попередження обґрунтоване висновками міжвідомчої робочої групи, яка під час своєї роботи встановила порушення монастирем умов договору щодо використання державного майна», - зазначив Ткаченко.
За його словами, згадане рішення підтверджене відповідним листом МКІП.

Міністр додав, що від завтра, згідно з визначеною правовим полем процедурою, запрацюють утворені заповідником робочі групи з інвентаризації майна та обстеження технічного стану будівель і споруд.
Як повідомляв Укрінформ, у Києво-Печерській лаврі заявили про розрив договору про оренду з УПЦ МП з 29 березня поточного року.
Фото: Фейсбук