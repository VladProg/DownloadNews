Українська письменниця Вікторія Амеліна, яку було поранено 27 червня внаслідок російського обстрілу Краматорська, перебуває у лікарні.

Про це зі згоди рідних постраждалої повідомили в українському ПЕН, передає Укрінформ.
"Внаслідок ракетного обстрілу російськими збройними силами ресторану в центрі Краматорська (Донецька область) була поранена наша колежанка, письменниця, членкиня Українського ПЕН, документаторка воєнних злочинів у правозахисній організації Truth Hounds Вікторія Амеліна... Наразі Вікторія перебуває у лікарні", - йдеться у повідомленні.
Зазначають, що Амеліній надається фахова медична допомога, поруч перебувають її рідні та друзі. У неї є все необхідне, потреби у зборі додаткових коштів немає.
Про подальші новини і потреби Український ПЕН інформуватиме з дозволу рідних.
У Краматорську Вікторія Амеліна супроводжувала делегацію колумбійських журналістів та письменників.
Як повідомляв Укрінформ, російські війська ввечері 27 червня завдали два ракетні удари по Краматорську. Одна ракета влучила у піцерію в центрі міста. Серед дванадцяти загиблих - дівчина віком 17 років, і двоє 14-річних сестер. Друга ракета вдарила по селищу Біленьке.
Унаслідок атаки серед інших постраждали троє колумбійців — відомий письменник Ектор Абад, політик Серхіо Харамільо та журналістка Каталіна Гомес, яких супроводжувала Амеліна.
Фото: Juan Vega de Soto