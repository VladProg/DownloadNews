Служба безпеки України зібрала доказову базу на колишнього митрополита Роменської єпархії Української православної церкви Московського патріархату Олексія Масленнікова, який публічно виправдовував збройну агресію РФ проти України.

Як повідомляв Укрінформ, про це СБУ повідомляє у Телеграмі.
Після початку повномасштабного вторгнення Росії єпископ втік до країни-агресора, де одним з перших підтримав загарбницькі дії Кремля.
Крім того, у вересні 2022 року він взяв участь у богослужінні в монастирі Свердловської області РФ.
Під час відправи він спільно з представниками РПЦ благословляв російських військових, які воюють проти України.
Також в ході літургії клірик вихваляв рішення президента Росії Володимира Путіна щодо проведення мобілізації в РФ для поповнення військових угруповань країни-агресора.
На підставі зібраних доказів слідчі СБУ повідомили фігуранту про підозру за ч. 1 ст. 436-2 Кримінального кодексу України (виправдовування, визнання правомірною, заперечення збройної агресії РФ проти України, глорифікація її учасників).
Оскільки зловмисник переховується від правосуддя на території Росії, тривають комплексні заходи для притягнення його до відповідальності. Зловмиснику загрожує тюремне ув’язнення.

Як повідомляв Укрінформ, у липні у Черкаській області СБУ викрила священнослужителя Української православної церкви Московського патріархату, який закликав до захоплення росіянами всієї території України.