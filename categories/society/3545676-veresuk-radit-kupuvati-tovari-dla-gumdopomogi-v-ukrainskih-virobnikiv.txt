Віцепрем'єр - міністр з питань реінтеграції тимчасово окупованих територій Ірина Верещук закликала операторів гуманітарної допомоги та їхніх донорів звертатися до українських виробників.

Як передає Укрінформ, про це Верещук написала в Телеграмі.
“Харчові продукти та засоби особистої гігієни складають значну частину гуманітарної допомоги, яка зараз надходить в Україну. Хоча майже все це можна закуповувати тут, в Україні, у місцевих виробників”, - ідеться у дописі.
Вона наголосила, що купівля продуктів в українських виробників допоможе зекономити кошти донорів, а також підтримає робочі місця в Україні у виробництві та логістиці.
Верещук подякувала благодійникам, котрі вже підтримують українських виробників. “Це теж ваш вагомий внесок в нашу перемогу”, - відзначила віцепрем'єр.
Як повідомляв Укрінформ, багатодітні сім'ї Києва отримали 2400 продуктових наборів від Товариства Червоного Хреста України, які підготував Гуманітарний штаб столиці разом із соцслужбами.