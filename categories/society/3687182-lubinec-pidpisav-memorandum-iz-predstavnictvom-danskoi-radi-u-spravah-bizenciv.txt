Уповноважений Верховної Ради з прав людини Дмитро Лубінець підписав меморандум про співпрацю з Представництвом Данської Ради у справах біженців в Україні.

Про це у Фейсбуці поінформувала пресслужба Офісу Омбудсмена, передає Укрінформ.

«У межах меморандуму запланована тісна співпраця, зокрема надання технічної, матеріальної, консультаційної та іншої підтримки для підвищення спроможності Секретаріату Уповноваженого Верховної Ради України з прав людини із залученням національних та міжнародних експертів, підготовку та поширення інформаційних матеріалів для потреб постраждалого населення та інші напрями», - уточнюється у повідомленні.
Лубінець зазначив, що для Секретаріату Уповноваженого та нашої країни є цінною підтримка цієї організації. Він розповів та презентував партнерам напрями діяльності Офісу Омбудсмена.
Зокрема, очільник Офісу Уповноваженого ВР поінформував про діяльність Секретаріату щодо захисту прав дітей та ВПО, а також розповів про роботу та необхідність розширювати мережу представництв Уповноваженого в різних регіонах України.
У Офісі Омбудсмена висловили вдячність Представництву Данської Ради у справах біженців в Україні за підтримку.
Як повідомлялося, Офіс омбудсмена та Товариство Червоного Хреста України підписали меморандум про співпрацю.
Фото: Офіс Омбудсмана України, Facebook