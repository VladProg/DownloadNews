Верховна Рада ухвалила закон щодо соціального захисту осіб рядового й начальницького складу та умов проходження служби цивільного захисту.

Про це повідомляє Міністерство внутрішніх справ у Телеграмі з посиланням на заступника глави МВС Богдана Драп’ятого, передає Укрінформ.
«Метою прийняття проєкту є забезпечення належного соціального захисту осіб рядового й начальницького складу служби цивільного захисту, особливо в умовах воєнного стану», - зазначив він.
Зокрема, законом урегульовано отримання пільгового санаторно-курортного лікування; виплати одноразової грошової допомоги в разі загибелі (смерті), отримання травми або поранення, захворювання чи інвалідності таких осіб; збереження виплати пенсій особам, яких повторно прийнято на службу цивільного захисту під час дії особливого періоду.
За словами Драп’ятого, відповідний закон урегульовує однакове з військовослужбовцями, поліцейськими право на соціальний захист і соціальні виплати – особам рядового й начальницького складу служби цивільного захисту (ДСНС).
Як повідомляв Укрінформ, Верховна Рада 12 травня ухвалила в першому читанні законопроєкт “Про внесення змін до деяких законодавчих актів України щодо соціального захисту осіб рядового і начальницького складу та умов проходження служби цивільного захисту” (№ 7284).
Фото: ДСНС