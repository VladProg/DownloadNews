Міністр освіти і науки Оксен Лісовий підписав наказ про оголошення догани ректору Національного авіаційного університету Максиму Луцькому.

Про це міністр повідомив у своєму твіттері, передає Укрінформ.
Підставою для догани стало порушення законодавства про освіту та вимог контракту. Він додав, що повторне порушення може потягнути за собою звільнення з посади.

Підписав наказ про оголошення догани ректору НАУ Максиму Луцькому. Підстава – порушення законодавства про освіту та вимог контракту. Згідно трудового законодавства повторне порушення може потягнути за собою звільнення з посади. 1/2
— Оксен Лісовий (@oksenlisovyi) July 28, 2023

Як передає Громадське, у щорічному звіті ректора НАУ не було обов’язкової інформації про рівень досягнення цільових показників діяльності закладу, визначених контрактом.
Міністр звернув увагу керівників вищих навчальних закладів на необхідність дотримання вимог законодавства і ретельну підготовку документів, а також «реальний розвиток закладів освіти».
«І студенти, і колективи закладів заслуговують на розвиток, а не занепад закладів та освіти загалом», — наголосив очільник МОН.
Громадський рух «Чесно» пише, що Максим Луцький — колишній член «Партії регіонів», а також кум міністра освіти часів Януковича Дмитра Табачника, якого підозрюють у держзраді. У 2019 році він невдало балотувався до Верховної Ради у складі партії ОПЗЖ, яку у 2022 році заборонив Верховний Суд.
У січні 2021 року Луцький переміг на виборах ректора Національного авіаційного університету. Тодішній керівник Управління проведення обов'язкових повних перевірок НАЗК Сергій Петухов казав, що ексдепутат підпадає під люстрацію і не може обіймати посаду ректора.