Головнокомандувач Збройних сил України Валерій Залужний привітав волонтерів зі святом і подякував за допомогу військовим.

Як передає Укрінформ, вітання з Міжнародним днем волонтера розміщене у Телеграм-каналі головнокомандувача ЗСУ.
"Ви завжди поруч. Ми постійно відчуваємо вашу турботу і підтримку. Волонтери і військові - це нерозривний, фактично родинний, зв’язок. У нашій єдності - сила й незламність української нації. Уклінно дякую вам, дорогі волонтери, за допомогу війську!", - заявив Залужний.
Як підкреслив головнокомандувач ЗСУ, "стійкість нашої оборони, звільнені міста і села, відносний, але все ж таки мир на більшій частині держави - це спільна заслуга. І наша Перемога теж буде спільною!".
Як у Фейсбуці написав міністр оборони Олексій Резніков, вітаючи українських волонтерів зі святом, Україна - це країна волонтерів.
“На Революцію Гідності вийшли волонтери, які боронили наше право на вибір і свободу, волонтери допомагали у якості медиків, з початком збройної агресії росії у 2014 саме волонтери, які вже стали ветеранами війни, пішли на фронт захищати нашу землю від загарбників, волонтери спільнокоштом допомагають нашій армії… З 24 лютого саме ви і Сили оборони України зробили те, у що не вірив увесь світ. Ви довели, що Україна сильна, незламна. Ви допомогли змінити хід цієї війни. Ви допомогли змінити історію”, - наголосив Резніков.
Він відзначив, що сьогодні кожен Українець є волонтером і своєю невтомною працею наближає перемогу. За його словами, волонтери - люди з великими серцями і неймовірною любов’ю до Батьківщини, справжні патріоти, які у найнебезпечніші часи пліч-о-пліч із захисниками.
“Неймовірні, щиросердні, небайдужі. Не чекаючи нагород і визнання, ви об’єдналися і щодня допомагаєте посилювати наше військо. Сьогодні - кожен Українець є волонтером і своєю невтомною працею наближає перемогу. Люди з великими серцями і неймовірною любов’ю до Батьківщини. Справжні патріоти. Пишаюся та дякую!” - зазначив Резніков.
Командувач Об'єднаних сил ЗСУ Сергій Наєв привітав волонтерів зі святом та зазначив, що вони стали невід'ємною частиною протистояння з ворогом і перемог над ним.


"Дорогі волонтери! Дев’ятий рік триває війна. Це коротка мить для історії, але ціла вічність для народу, який прагне перемоги на шляху до миру. Увесь цей час ви з нами: ви – поруч в окопах, ви – біля поранених у шпиталях, ви – завжди в дорозі і там, де необхідна підтримка нам – українцям. Сьогодні важко переоцінити ваші зусилля в налагодженні шляхів постачання медикаментів, продуктів харчування, одягу та автомобільної техніки, що вкрай необхідні нашим захисникам і захисницям. Я з великою пошаною і вдячністю скажу, що ви стали невід’ємною частиною нашого протистояння і наших перемог! З Міжнародним днем волонтера вас!" – зазначив Наєв.
Дружина Президента Олена Зеленська підкреслила, що волонтером є кожен, хто перевозить гуманітарні вантажі, донатить різні суми, плете сітки, надає свій дім для прихистку, купує чай замерзлій людині, і завдяки кому щодня країна стає сильнішою, людянішою й кращою.
"Сьогодні День волонтера. І я вітаю з ним не лише тих, хто вантажить і привозить стратегічні партії гуманітарної допомоги, але й кожного, хто донатить із зарплатні чи стипендії життєво важливі 10, 50, 100 гривень, хто ділиться власними речами, плете маскувальні сітки, відкриває свій дім для переселенців, купує чай змерзлій людині на вулиці", - підкреслила перша леді.
Вона наголосила, що зараз волонтер – кожен, хто робить щось для оточення, не чекаючи винагороди, а країна стає сильнішою, людянішою, кращою завдяки такій активності не лише сьогодні – щодня.
Зеленська розповіла історію волонтерства подружжя Володимира й Олени, коли менеджер IT-компанії та викладачка в декреті після 24 лютого доправили дітей у безпечне місце й могли б евакуюватися самі, однак повернулися до Києва, щоб привезти перший вантаж власноруч закуплених ліків і продуктів у місто, де їх тоді бракувало.
За її словами, тих, хто потребував допомоги, більшало, тож незабаром подружжя вантажило й відвозило до обстрілюваних регіонів уже цілі буси з їжею, ліками, теплими речами, військовою амуніцією, спальниками, дитячими товарами, пальним для військових, лікарень, жителів укриттів і родин із дітьми, а на зворотному шляху до тилу забирали із собою людей і тварин.
"Типовий шлях волонтера. Почати з нічого силами родини й друзів, падати від утоми та поступово з’ясувати, що світ ближчий, ніж здається, що теорія рукостискань працює буквально, і вже за кілька тижнів мати однодумців по всій країні, Європі, по всьому світу", - відзначила дружина Президента.
Вона нагадала про "незаперечне правило": волонтерську іскру запалює зазвичай хтось один, але далі робити справу можна лише гуртом, усією спільнотою, містом, країною, усім світом.
"Країна, у якій хочеться жити, – країна небайдужих людей", - додала перша леді.
Як повідомлялося, Генеральна асамблея ООН у 1985 році на 40-й сесії у спеціальній резолюції запропонувала відзначати 5 грудня як Міжнародний день волонтерів в ім'я економічного і соціального розвитку (резолюція № A/RES/47/3).
Міжнародний день волонтера відзначається багатьма неурядовими організаціями, громадянським суспільством і приватним сектором. Він також підтримується програмою волонтерів ООН.
Офіційно вважається, що волонтерський рух бере початок у 20-х роках XX століття. Після Першої світової війни, у 1920 році, у Франції, під Страсбургом, був здійснений перший волонтерський проєкт за участю німецької та французької молоді, у рамках якого волонтери відновлювали зруйновані війною ферми в районі місць найбільш запеклих боїв між німецькими та французькими військами. Потім цю естафету підхопила Індія - й рух поширився світом.
Міжнародний день волонтера відзначається багатьма неурядовими організаціями, громадянським суспільством і приватним сектором. Він також підтримується програмою волонтерів ООН.