Міністр у справах ветеранів Юлія Лапутіна заявила, що статус УБД зможуть отримати лише ті добровольці, які брали безпосередню участь у бойових діях.

Про це повідомляє Укрінформ із посиланням на пресслужбу Мінветеранів.
«Коли приймався закон, який надає добровольцям право на отримання статусу УБД з відповідними соціальними гарантіями, ніхто не знав, де розгорнеться театр воєнних дій. Тож це право було надано по усій Україні. Проте відповідно до Порядку надання статусу, (його) отримають його тільки ті, хто брав безпосередню участь у бойових діях», - зазначила вона.
За словами міністра, відповідно до оновленого законодавства, кожен захисник, який безпосередньо брав участь у бойових діях у складі бригад територіальної оборони та добровольчих формувань територіальних громад, має право отримати статус УБД.
Лапутіна додала, що при міністерстві діятиме комісія за участю представників відомств сектору безпеки та оборони, яка займатиметься цими питаннями.
Як повідомлялося, Міністерство у справах ветеранів та Український ветеранський фонд запустили Телеграм-бот для ветеранів, членів їхніх родин, сімей загиблих захисників та добровольців територіальної оборони.