У Міжнародний день захисту дітей, 1 червня, запущено експериментальний проєкт для дітей, які потребують особливої соціальної уваги та підтримки, - «Монетизація дитячого оздоровлення за принципом «гроші ходять за дитиною».

Про це повідомляє Укрінформ із посиланням на пресслужбу Міністерства соціальної політики.
Зазначається, що у межах проєкту запроваджено новий механізм надання послуги з оздоровлення та відпочинку дітей з інвалідністю та дітей із багатодітних сімей. Кошти на придбання путівок будуть виплачувати батькам напряму.
"Цьогоріч отримати кошти на придбання путівки має право один з батьків (особа, яка його/її замінює) дитини, що виховується в малозабезпеченій сім’ї та належить до таких категорій як дитина з інвалідністю (здатна до самообслуговування) або дитина із багатодітної сім’ї. При цьому, місце проживання такої дитини має бути задекларовано/зареєстровано на території Дніпропетровської, Донецької, Запорізької, Київської, Луганської, Миколаївської, Сумської, Харківської, Херсонської та Чернігівської областей", - йдеться у повідомленні.
Держава напряму перерахує батькам кошти на оздоровлення дітей, які потребують підтримки, знаходяться в зоні активних бойових дій або на кордоні з російською федерацією.
"Таким чином батьки матимуть можливість самостійно обрати будь-який заклад, який відповідає умовам безпеки, критеріям оздоровлення, і оздоровити дитину в той проміжок часу, який буде для них комфортним», – підкреслила міністерка соціальної політики Оксана Жолнович.
Вже починаючи з 1 червня батьки дітей почнуть отримувати повідомлення про можливість отримати кошти для придбання путівки в межах проєкту. Самостійно перевірити, чи є ваша родина в переліку отримувачів коштів на оздоровлення дитини, можна за посиланням.
Батькам дітей, які є в цьому переліку, необхідно відкрити картку в АТ КБ «ПриватБанк» із спеціальним режимом використання, на яку буде зараховано 14 165 грн на кожну дитину. Наступний крок - обрання одного із закладів оздоровлення і відпочинку вищої категорії, які містяться в Державному реєстрі майнових об’єктів оздоровлення та відпочинку дітей. Всі вони розташовані в карпатському регіоні.
За інформацією Мінсоцполітики, перші 8 закладів вже приєдналися до участі в експериментальному проєкті, загалом реєстр містить 19 таких закладів. Обрати та забронювати путівку до закладу оздоровлення також можна за посиланням.
Детальніша інформація про механізм надання послуги, а також відповіді на найпоширеніші питання, - на сайті Мінсоцполітики за посиланням.
У пресслужбі додали, що всі інші категорії дітей, які потребують особливої соціальної уваги та підтримки, можуть отримати путівку на оздоровлення та відпочинок за чинним механізмом розподілу до державного підприємства «Міжнародний дитячий центр «Артек».
Як повідомлялось, на Прикарпатті 18 оздоровчих закладів отримали дозвіл приймати влітку дітей. Їх зустрічатимуть із 1 червня.
Фото з відкритих джерел