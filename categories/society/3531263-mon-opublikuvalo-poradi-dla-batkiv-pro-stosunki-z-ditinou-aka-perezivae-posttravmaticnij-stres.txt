Міністерство освіти і науки опублікувало поради експертів проєкту “Підтримай дитину” для батьків про те, як будувати стосунки з дитиною, що переживає посттравматичний стрес.

Як передає Укрінформ, про це Міносвіти повідомило у Телеграмі.
Поради допоможуть дорослим налагодити контакт, заспокоїти та виявити піклування про малечу, зазначають фахівці.
Зокрема вони пропонують подбати, щоб дитина перебувала у теплі та безпеці, подалі від шуму та значного скупчення людей. Слід частіше обіймати та притуляти дитину до себе, говорити із дитиною спокійним і ласкавим голосом.
Фахівці радять приділяти дитині якомога більше часу та уваги; постійно нагадувати дитині, що вона в безпеці; пояснити дитині, що вона не винна в тому, що сталося; намагатися не розлучати дитину з тими, хто піклується про неї, — із братами, сестрами, близькими родичами.
Також варто дотримуватися звичного режиму дня, створювати умови для ігор та відпочинку; відповідаючи на запитання дитини про події, що сталися, пояснювати усе простими словами, уникати подробиць, що можуть налякати, а також пояснювати, що відбувається у поточний момент.
Фахівці радять намагатися убезпечити дитину від трагічних сцен або розповідей очевидців, від розпитування сторонніми про події, які можуть травмувати психіку малечі; дозволяти дитині бути поруч, якщо їй страшно; бути терплячими, якщо дитина починає поводитися, як діти молодшого віку; дозволяти дитині сумувати, вислуховувати її думки і страхи без осуду, питати, що її турбує, чого вона боїться, підтримувати її, обговорювати, як поводитися, щоб почуватися в безпеці.
“Чітко визначте правила поведінки дитини та поясніть їх, заохочуйте прагнення дитини бути корисною оточенню, надавайте їй таку можливість”, - підкреслюють психологи..

Телеграм-канал “Підтримай дитину” створений за підтримки МОН у межах ініціативи першої леді Олени Зеленської зі створення Національної програми психічного здоров'я та психосоціальної підтримки, нагадали у міністерстві.
Як повідомляв Укрінформ, в Україні від початку повномасштабного вторгнення росії загинули 353 дитини, понад 662 дістали поранення різного ступеня тяжкості.