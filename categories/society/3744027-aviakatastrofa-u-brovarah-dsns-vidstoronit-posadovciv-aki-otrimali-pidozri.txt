Державна служба України з надзвичайних ситуацій відсторонить посадовців, які отримали підозри у справі про загибель керівництва Міністерства внутрішніх справ в авіакатастрофі у січні 2023 року у Броварах.

Як передає Укрінформ, про це ДСНС повідомляє у Телеграмі.
«Стало відомо про оголошення підозри органами Державного бюро розслідувань керівництву управління авіації ДСНС України та керівникам Спеціального авіаційного загону ОРС ЦЗ ДСНС України. На сьогодні ДСНС, у порядку, визначеному законодавством, вживає заходів щодо відсторонення від виконання посадових обов'язків осіб, яким ДБР оголосило підозру», - ідеться у повідомленні.
У ДСНС заявляють, що від початку створення 20 січня 2023 року урядової комісії з розслідування причин авіакатастрофи вертольота EC 225 LP, ДСНС надала усі необхідні для його проведення матеріали та всіляко сприяє об'єктивному і прозорому розслідуванню цієї страшної трагедії.
Водночас у ДСНС наголосили, що не уповноважені коментувати версії про причини авіакатастрофи, а також оприлюднювати будь-яку інформацію, що пов’язана з проведенням слідчих дій.


Як повідомляв Укрінформ, у справі про загибель в авіакатастрофі у січні 2023 року керівництва МВС повідомлено про підозру п’ятьом посадовцям Державної служби України з надзвичайних ситуацій.