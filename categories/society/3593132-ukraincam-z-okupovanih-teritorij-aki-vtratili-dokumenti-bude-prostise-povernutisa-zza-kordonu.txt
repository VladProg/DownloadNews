Українці з тимчасово окупованих територій, які втратили документи, зможуть повернутися з-за кордону в Україну за спрощеною процедурою.

Як передає Укрінформ, про це повідомляє Міністерство з питань реінтеграції тимчасово окупованих територій.
Зазначають, що нещодавно під головуванням віцепрем’єрки Ірини Верещук відбулося засідання міжвідомчої робочої групи з питань захисту прав громадян, які потребують допомоги у поверненні в Україну. Група була створена декілька днів тому за дорученням Кабінету Міністрів України. Вона займатиметься вирішенням проблем отримання або відновлення документів громадян України, які виїхали в треті країни.
Суть проблеми: наші співгромадяни з окупованих територій намагаються потрапити в Україну через треті країни. Втім, зараз це зробити непросто, якщо людина втратила чи не має українського паспорту або свідоцтва про народження.
"Згідно з Постановою №57 та змінами у Порядку перетину кордону, громадяни України до 18 років пропускаються на територію нашої держави за наявності свідоцтва про народження. При цьому, Державна прикордонна служба самостійно вносить дані про людину в базу. Громадяни, старші 18 років, які втратили свої документи, будуть також пропускатись за наявності свідоцтва про народження. Затим ідентифікацію особи будуть проводити вже на території України", - йдеться у повідомленні.
Також члени робочої групи прийняли рішення розширити повноваження консульств України в Казахстані, Туреччині, Грузії, Естонії та Латвії з метою спрощення та пришвидшення порядку видачі тимчасового посвідчення особи на повернення в Україну.
Як повідомлялося 11 жовтня, на Батьківщину вдалося повернути ще 37 дітей, яких наприкінці серпня примусово вивезли з Харківщини до російського смт Кабардінка (біля Геленджика), попри те, що у всіх є батьки.