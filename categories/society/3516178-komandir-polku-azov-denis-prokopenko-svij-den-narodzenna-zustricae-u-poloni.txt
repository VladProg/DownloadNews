27 червня відзначає день народження український офіцер, підполковник Національної гвардії України, командир полку "Азов", Герой України Денис Прокопенко, за позивним «Редіс». Свої 31 воїн зустрічає у полоні.

Про це в Телеграмі повідомив полк «Азов», передає Укрінформ.
«Редіс - приклад, що надихає. Справжня людина слова та честі. Під час повномасштабного російського вторгнення саме він взяв на себе оборону Маріуполя і протримав її понад 80 днів у повній облозі. Ми докладемо всіх зусиль, щоб свій наступний день народження, друже Редіс, зустрів разом з повним складом полку "Азов" у звільненому Маріуполі», - йдеться у повідомленні.
Командування об'єднаних сил ЗС України також привітало Прокопенка і відзначило, що під час російського вторгнення в Україну підполковник «відзначився ефективними діями з відбиття атак ворога та захистом міста-героя Маріуполя».
Зазначається, що 20 травня командир полку «Азов» Прокопенко повідомив, що на 86-й день кругової оборони Маріуполя був отриманий наказ від вищого військового керівництва про збереження життя та здоров'я військовослужбовців гарнізону та припинення оборони міста. Першочергові вимоги про евакуацію цивільних, поранених та загиблих були виконані.
«Ви демонструєте всьому світові стійкість, патріотизм та незламність духу, перебуваючи у ворожому полоні. Ні на хвилину ми не забуваємо про Вас і Ваших побратимів. Віримо, що стіни впадуть! Віримо у Вашу свободу і боремось за неї!», - зазначило Командування ЗСУ.
Як повідомляв Укрінформ, 18 червня командир полку «Азов» Денис Прокопенко передав командування полком майору Микиті Надточію до моменту свого повернення з полону.
19 березня Президент Володимир Зеленський відзначив званням Герой України командира 36-ї окремої бригади морської піхоти, окремого загону спецпризначення «Азов» Дениса Прокопенка.
Денис Прокопенко закінчив факультет германської філології Київського національного лінгвістичного університету за спеціальністю «Викладач англійської мови». Водночас займався спортом. Він один з активних уболівальників (ультрас) «біло-синіх» — футбольного клубу «Динамо» (Київ).
З 2014 року бере участь в антитерористичній операції на сході України у складі «Азову». В «Азові» виявив лідерські якості і став командиром взводу, роти, а згодом батальйону. У вересні 2017 року призначений командиром Окремого загону спеціального призначення «Азов». Після евакуації з «Азовсталі» вже понад місяць перебуває у ворожому полоні.