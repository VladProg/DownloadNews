Віцепрем’єр-міністр - міністр з питань реінтеграції тимчасово окупованих територій Ірина Верещук просить українців, які зараз знаходяться за кордоном, не повертатися додому на зиму, оскільки вона може бути складною через терористичні атаки росії.

Про це Верещук сказала під час телемарафону, передає Укрінформ.
Урядовець наголосила, що росія перейшла до терору цивільного населення, оскільки вона не може воювати з армією і програє на полі бою.
Вона додала, що якщо є можливість в українців за кордоном перезимувати там, то варто так зробити.
"Буду просити не повертатися, нам треба пережити зиму. На жаль, мережі не витримають, ви бачите, що робить росія... Якщо є можливість - залишитися, поки що перезимувати за кордоном", - сказала Верещук.
Як повідомлялося, раніше міністр розвитку громад і територій Олексій Чернишов повідомив журналістам, що на наразі18 областей повністю готові до початку опалювального сезону.
росія ракетними обстрілами та атаками з дронів-камікадзе з 10 по 20 жовтня пошкодила понад 400 об’єктів у 16 регіонах України, серед яких - десятки енергетичних об’єктів.