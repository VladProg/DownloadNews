Колишнього посадовця управління забезпечення контролю Секретаріату Кабінету Міністрів України, який передавав таємну інформацію представникам фсб росії, засудили до 12 років позбавлення волі.

Як передає Укрінформ, про це Офіс генерального прокурора повідомляє у Телеграмі.
Вироком суду чоловіка визнали винним у державній зраді (ч. 2 ст. 28 ч. 1 ст. 111 Кримінального кодексу України).
Прокурори у суді довели, що обвинувачений у 2007 році був завербований представниками фсб рф і до лютого 2022 року допомагав іноземній розвідці у здійсненні підривної діяльності проти України. Завдяки займаній посаді він мав доступ до інформації, яка надходить від центральних органів державної влади до Кабінету Міністрів. За грошову винагороду зловмисник особисто передавав інформацію, у тому числі таємну, представникам фсб росії.
Як повідомляв Укрінформ, у червні Служба безпеки України заявила про викриття російської агентури, до якої входили посадовці Кабінету Міністрів і Торгово-промислової палати України.
У Києві були затримані завідувач відділу Секретаріату Кабміну і керівник однієї із дирекцій ТПП. Ці посадовці передавали ворогу різну розвідувальну інформацію: від стану обороноздатності до облаштування кордону і персональних даних українських правоохоронців. російські куратори платили їм від 2 до 15 тис. доларів за завдання.