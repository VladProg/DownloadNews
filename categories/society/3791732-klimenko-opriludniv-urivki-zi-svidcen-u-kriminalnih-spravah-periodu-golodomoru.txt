Міністр внутрішніх справ України Ігор Клименко оприлюднив цитати зі свідчень у кримінальних справах періоду Голодомору, оцифровані копії яких днями були передані музею.

Знімки з уривками відповідних свідчень очільник МВС оприлюднив у Телеграмі, передає Укрінформ.
«Невимовний біль усього українського народу. Жахлива трагедія, яку неможливо забути та пробачити. Геноцид голодом. Жорстокий та цинічний злочин проти людяності. Це підтверджують численні свідчення людей, які збереглися в архівах», – зазначив міністр.
Як зауважив Клименко, майже сто років потому ворог не відмовився від своєї мети – знищити українську ідентичність, відібрати свободу та позбавити незалежності. Засоби все ті ж – терор і геноцид, депортація дітей, катування і вбивства, руйнування пам’яток, знищення полів.

Голова МВС наголосив на необхідності пам’ятати «чорні сторінки історії», адже національна пам’ять є складовою національної безпеки.

«Ретельно збираємо докази, документуємо всі воєнні злочини окупантів. Вони обов’язково за все відповідатимуть. Ніколи не поступимося нашою свободою. Маємо пройти цей шлях, згуртовано і без остраху. Маємо перемогти зло, аби ніколи більше не допустити трагедій», – підкреслив він.

Як повідомляв Укрінформ, Музею Голодомору передані оцифровані копії 1022 кримінальних справ, які стосуються піку відповідного історичного періоду та висвітлюють явища на кшталт трупоїдства й канібалізму.