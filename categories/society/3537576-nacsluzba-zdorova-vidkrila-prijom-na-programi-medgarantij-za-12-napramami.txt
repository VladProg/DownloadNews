Національна служба здоров'я України відкрила для медзакладів прийом пропозицій за 12 напрямами Програми медичних гарантій на 2022 рік.

Про це повідомляє пресслужба Міністерства охорони здоров'я у Фейсбуці, передає Укрінформ.
"Щоб забезпечити доступ пацієнтів до медичних послуг в умовах війни Національна служба здоров'я України відкрила для медзакладів прийом пропозицій за 12 напрямами Програми медичних гарантій на 2022 рік. Термін подачі пропозицій завершується 29 липня", - йдеться в публікації.
Також зазначається, що пропозиції приймаються за такими напрямами: первинна медична допомога, мамографія, гістероскопія, бронхоскопія, колоноскопія, цистоскопія, гастроскопія, медичні послуги у разі гострого інфаркту міокарду, медичні послуги у разі гострого мозкового інсульту, радіологічне лікування онкології, гемодіаліз, лікування методом перитонеального діалізу.
Медичні заклади, які відповідають умовам пакетів, зможуть забезпечити пацієнтам необхідні послуги та отримати додаткові кошти за їх надання.
Як повідомляв Укрінформ, медичні заклади України від початку повномасштабного вторгнення росії отримали від Національної служби здоров’я (НСЗУ) понад 42 млрд гривень.