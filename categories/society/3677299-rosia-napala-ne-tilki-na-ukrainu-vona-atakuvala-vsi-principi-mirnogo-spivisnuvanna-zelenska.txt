Повномасштабна агресія росії проти України поставила під загрозу сам принцип існування м'якої сили у світі, однак несподівано для агресора м'яка сила дала відсіч.

Про це сказала дружина Президента Олена Зеленська під час онлайн-виступу на Global Soft Power Summit 2023 у Лондоні, повідомляє кореспондент Укрінформу.
"російське вторгнення в Україну поставило під загрозу сам принцип м'якої сили у світі. З'ясувалося: поки одні країни вчаться домовлятися та співпрацювати, існує країна-агресор. А коли в сучасному світі будь-де з'являється агресор, це виклик для всіх, бо означає перегляд усіх міжнародних відносин", - сказала вона.
Перша леді переконана, що кожен нині має визначитися, чи прийнятна мова агресії для нього, чи хоче він, щоб так заговорили до нього.
У цьому зв'язку вона підкреслила, що росія напала не тільки на Україну, вона атакувала одразу всі світові принципи мирного співіснування, права людини і весь прогрес, який був досягнутий у цій сфері.
"Навіщо домовлятися, якщо можна обстріляти?! Навіщо вести діалог, якщо можна захопити силою?! Кожен наступний ракетний удар по моїй Україні був не тільки ударом по живих українцях, а і по всіх міжнародних відносинах водночас, по цінності самого людського життя як права", - зауважила Зеленська.
Вона наголосила, що водночас відбулося щось дуже важливе, бо несподівано для нападника м'яка сила дала відсіч.
"Можливо, уперше в історії вона витримала удар цілої армії і тільки зросла. На збройну агресію в Україні у світі відповіли співробітництвом, згуртованістю, захистом, допомогою, людяністю", - додала дружина Президента.
Як повідомлялося, за даними міжнародного дослідження «Global Soft Power Index», яке проводить Brand Finance, завдяки успішному застосуванню дипломатичних інструментів Україна увійшла до 20 найвпливовіших країн світу, а за показником впізнаваності піднялася з 47 на 14 місце.