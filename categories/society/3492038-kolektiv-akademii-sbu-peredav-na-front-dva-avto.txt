Колектив Академії Служби безпеки України передав на фронт ще два автомобіля.

Як передає Укрінформ, про це повідомляє Національна Академія Служби безпеки України.
«Для українських військових закупили мікроавтобус та пікап за благодійні кошти співробітників та молоді закладу. Ці військові підрозділи наразі знешкоджують ворога у південних регіонах нашої країни. А хороший транспорт, звісно ж, допомагатиме їм у цьому», - ідеться в повідомленні.
Разом із автомобілями бійцям на фронт передали 4 генератори, турнікети, аптечки, засоби гігієни.
«Дякуємо усім благодійникам, які підтримують наших захисників та захисниць! Хочемо також подякувати нашій військово-медичній службі, яка з допомогою волонтерів передала у медичні заклади Чернівців і Миколаєва крісло-каталку, милиці та штативи для капельниці, а на схід України для військового підрозділу - хірургічні інструменти для надання першої медичної допомоги в польових умовах», - сказано в повідомленні.
Як повідомляв Укрінформ, за час воєнного стану Україна отримала понад 5 тисяч тонн медичної гуманітарної допомоги на загальну суму більше 6 мільярдів гривень з понад 30 країн світу.