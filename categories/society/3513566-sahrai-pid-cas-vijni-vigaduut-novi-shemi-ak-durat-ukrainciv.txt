У поліції Київщини розповіли про низку поширених схем шахрайств в умовах повномасштабної війни, серед яких псевдоевакуація і неіснуючі оселі.

Про це у Фейсбуці поінформувала пресслужба відомства, передає Укрінформ.
"З початком бойових дій в області виникли і нові види афер, де злодії намагаються нажитись на біді громадян чи нових потребах під час воєнного стану", - йдеться у повідомленні.
Зокрема, серед цих схем - псевдоевакуація громадян, неіснуючі оселі, фейкові програми підтримки, вигадане волонтерство, продаж контрафактної амуніції.
У повідомленні уточнюється, що псевдоевакуація - це коли зловмисники пропонують за гроші допомогти з виїздом із зони проведення бойових дій, а після отримання передоплати на картку зникають.
Шахраї також "здають" у оренду уявні квартири у західних регіонах України, а після отримання передплати на картку послуги не надають та не виходять на зв’язок.
Зазначається, що фейкові програми підтримки - це коли жертвам надсилають повідомлення на телефони з інформацією про нарахування грошової допомоги. Зокрема, для отримання грошей потрібно перейти за певним посиланням, де користувачу пропонують ввести персональні дані та банківську інформацію, у результаті чого шахраї знімають гроші з рахунків ошуканих громадян.
Крім того, під виглядом організацій допомоги шахраї привласнюють гроші, які буцімто збирають на лікування дітей, підтримку переселенців чи військових.
"Шахраї оголошують продаж товарів для військових. Після оплати на карту товар не надсилають зовсім, або ж зловмисники надають непридатну амуніцію, яка не має обіцяного рівня захисту", - наголосили у поліції.
В управлінні кіберполіції та відділу дізнання поліції Київщини надали низку порад для громадян, щоб не стати жертвою цих шахраїв. Зокрема, правоохоронці радять громадянам не переходити за сумнівними посиланнями, оскільки у рекламі онлайн-ігор та застосунків можуть знаходитися "віруси" або фішинг. Для завантаження необхідних файлів потрібно використовувати лише перевірені офіційні ресурси.
Також поліція радить людям застосовувати надійні паролі. "Умикайте двофакторну аутентифікацію. Тоді для входу у ваш акаунт, окрім логіну та паролю, потрібно буде ввести код підтвердження, що приходить на телефон, електронну скриньку або у відповідний додаток", - йдеться у повідомленні.
Громадянам рекомендують користуватися післяплатою, - платити за товари після їх отримання, що унеможливить шанси шахраїв заволодіти вашими коштами, а також перевіряти автентичність сайтів. Громадянам радять відстежувати правильність URL-адреси ресурсів у інтернеті, особливо сервісів банківських установ, адже будь-які неточності можуть означати, що особа потрапить на фейковий ресурс.
"Фіксуйте шахраїв. На сайті кіберполіції у розділі "Стоп фрауд" можна перевірити номер телефону, банківську картку та посилання на сумнівний сайт – можливо, шахраї вже є в базі кіберполіції", - наголосили у поліції.
Також у відомстві зазначили, що потрібно уникати використання інтернет-банкінгу електронних платіжних систем, введення даних під час доступу до Інтернет-мережі, через загальнодоступні "незахищені" безпроводові мережі у громадських місцях.
Тож у поліції Київщини радять громадянам бути обачними та обережними, не користуватися послугами сумнівних організацій чи осіб, і купувати товари лише на офіційних ресурсах.
Як повідомлялося, начальник поліції Київської області Андрій Нєбитов поінформував про сім базових елементів оборони міста і про те, що потрібно захиснику та як протистояти нападникам.