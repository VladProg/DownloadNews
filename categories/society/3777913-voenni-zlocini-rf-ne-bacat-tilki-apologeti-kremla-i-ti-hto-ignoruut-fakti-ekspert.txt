В Україні вже зібрано достатньо значний обсяг доказів вчинення воєнних злочинів окупаційними російськими силами.

Про це в інтерв’ю Укрінформу сказав американський експерт з питань національної безпеки та міжнародного права Євген Віндман.
«Для тих, хто не є апологетом Росії або не намагається ігнорувати факти, існуючі докази вже очевидні або стануть очевидним, як тільки ці справи дійдуть до суду, де рівень доказової бази має бути поза виправданими сумнівами і де у змагальному середовищі присутні фахові адвокати та прокурори. Тоді вже точно буде зрозуміло, що саме росіяни вчинили ті злочини», – зазначив Віндман.
За його словами, те, що росіяни вчинили в Бучі, Ірпені та багатьох інших частинах країни, є відвертим знищенням українців. «Вони атакують мирне населення та цивільну інфраструктуру, що є порушенням законів війни», – наголосив експерт.
Віндман повідомив, що співпрацює із міжвідомчою групою, що складається з прокурорів, військових експертів, представників спецслужб і Національної поліції.
«Група здійснює ідентифікацію не лише безпосередніх виконавців злочинів – тих, хто умовно тисне на спусковий гачок, – а й усіх винних по командній вертикалі, що є важливим елементом розслідування воєнних злочинів», – пояснив він.
Експерт зауважив, що попри незначні ускладнення, пов’язані із використанням обома сторонами подекуди одних і тих же видів озброєнь, досвідченим слідчим у справах воєнних злочинів та поліцейських служб не так складно розібратися, хто стоїть за тим чи іншим смертельним обстрілом.
Як повідомлялося, незалежна міжнародна комісія ООН з розслідування порушень в Україні задокументувала подальші докази того, що російська влада вчинила невибіркові напади та скоїла воєнні злочини у вигляді катувань, зґвалтувань та іншого сексуального насильства, а також депортації дітей до РФ.
Як заявив генеральний прокурор України Андрій Костін, українські правоохоронці першими у світі розслідують злочини проти довкілля як воєнні злочини. Також Костін повідомив, що прокурори і експерти Міжнародного кримінального суду розслідують низку воєнних злочинів, які були скоєні російськими військовими в Україні проти навколишнього середовища.