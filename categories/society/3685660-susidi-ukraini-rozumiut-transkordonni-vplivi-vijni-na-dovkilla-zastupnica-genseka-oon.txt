Країни, які безпосередньо межують з Україною, усвідомлюють, що розв’язана росією війна має транскордонний характер впливу на природу.

На цьому в інтервʼю Укрінформу наголосила заступниця генерального секретаря Організації Об’єднаних Націй, виконавча директорка Програми ООН з довкілля Інгер Андерсен.
«Через кордон пролягають ліси. Вода тече в сусідню країну. Водоносні артерії з’єднані під землею, і морське середовище знаходиться там, де йому хочеться. Вітри віють так, як віють. Я думаю, що є розуміння цього не в останню чергу тому, що транскордонні впливи, очевидно, викликають занепокоєння в низці країн, які безпосередньо межують з Україною», - сказала Андерсен.
Вона зауважила, що забруднення Чорного моря, річки Дніпро чи повітря має викликати занепокоєння у всіх, хто потенційно може зазнати такого впливу. Саме тому Програма ООН з довкілля працюватиме з дружніми країнами, щоб вивчати транскордонні впливи, де це можливо, підкреслила виконавча директорка.
Як повідомляв Укрінформ, 14 березня керівник Офісу Президента Андрій Єрмак обговорив з Інгер Андерсен питання відповідальності росії за екологічні злочини в Україні.
Україна попередньо оцінює екологічну шкоду, завдану агресором, у понад 2 трильйони гривень (або понад 50 мільярдів доларів) - без урахування збитків, завданих росією на тимчасово окупованих територіях. Це умовні цифри, тому що механізм оцінки реальних збитків тільки розробляється.