До Швейцарської Конфедерації евакуювали 50 вихованців Краматорського центру соціально-психологічної реабілітації дітей.

Як передає Укрінформ, про це повідомляє пресслужба Офісу Президента України.
“До Швейцарської Конфедерації евакуйовано 50 вихованців Краматорського центру соціально-психологічної реабілітації дітей. Це вже друга група дітей-сиріт, дітей, позбавлених батьківського піклування, та дітей, які опинилися у складних життєвих обставинах, котра виїжджає до цієї країни за ініціативою першої леді України Олени Зеленської та на запрошення Міграційного офісу Швейцарії”, - ідеться в повідомленні.

Діти віком від 4 до 16 років та їхні вихователі спочатку виїхали до Івано-Франківська, потім – до Будапешта. Там їх зустріли облаштовані автобуси, а також педіатри та соціальні працівники зі Швейцарії.
Дітей розмістять у кантоні Берн. Для них організують вивчення німецької мови, поширеної в цьому регіоні країни, забезпечать реабілітацію та навчання у місцевих школах.
“У рідному Краматорську ці дітки щороку знаходили собі нові сім’ї, які їх люблять. Буквально напередодні війни знайшла нову родину й одна з маленьких вихованок. Та її не встигли забрати – процедура усиновлення на час бойових дій призупинена. Але ми обіцяємо їй: вона зустрінеться із обраними батьками одразу після нашої перемоги. А поки що ця дівчинка та інші діти засинатимуть і прокидатимуться без сирен і тривог серед Швейцарських Альп”, – заявила дружина Президента Олена Зеленська.
До цього у Швейцарії вже облаштувалися 25 вихованців Кам’янського спеціалізованого будинку дитини.
Програма евакуації реалізується завдяки Посольству України у Швейцарії, Національній соціальній сервісній службі України, обласним військовим адміністраціям, Міграційному офісу Швейцарії (Staatssekretariat für Migration, SEM), адміністраціям кантонів Во та Берн.
Очікується, що найближчим часом евакуація вихованців українських дитячих будинків у безпечні країни продовжиться.
Як повідомляв Укрінформ, станом на 20 квітня понад 400 українських дітей із онкологією евакуювали із зони бойових дій на лікування за кордон.
Фото: Офісу Президента України