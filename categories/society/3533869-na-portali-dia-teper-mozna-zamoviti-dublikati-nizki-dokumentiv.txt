На порталі "Дія" доступна послуга замовлення дубліката низки документів, що видаються органами Державної реєстрації актів цивільного стану.

Як передає Укрінформ, про це Міністерство цифрової трансформації України повідомляє в Телеграмі.
"Раніше, щоб отримати документ повторно, потрібно було двічі сходити до ДРАЦС. Відстояти чергу, заповнити заяву, а наступного дня знову йти до ДРАЦС та знову стояти в чергах, щоб забрати документ. Відтепер ви можете подати заяву на порталі Дія та забрати документ впродовж трьох днів у ДРАЦС або замовити доставку Укрпоштою додому", – ідеться в повідомленні.
Так, на порталі "Дія" доступне замовлення дубліката свідоцтва або витягу про народження, про смерть, про зміну імені, про реєстрацію шлюбу, про розірвання шлюбу.

Отримати документ можна буде не лише для себе, а й за найближчих родичів — дітей, батьків, братів чи сестер. Для цього потрібно додати скани документів, що були втрачені чи підтверджують родинні відносини.
Послуги реалізовані Мінцифрою у співпраці з Міністерством юстиції України за підтримки Європейського Союзу в межах проєкту EU4DigitalUA.
Як повідомлялося, минулого тижня віцепрем'єр-міністр – міністр цифрової трансформації Михайло Федоров анонсував появу в застосунку "Дія" протягом місяця близько 10 нових послуг та документів. У бета-тесті вже доступне електронне пенсійне посвідчення та посвідка на проживання; на черзі – тестування військових облігацій та перші послуги єНотаріату.