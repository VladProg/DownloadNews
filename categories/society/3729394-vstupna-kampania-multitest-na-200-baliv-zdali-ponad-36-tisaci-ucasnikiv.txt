За результатами Національного мультипредметного тесту (НМТ) 50 вступників отримали 200 балів з трьох предметів. Загалом понад 3,6 тис. вступників отримали 200 балів принаймні з одного предмету НМТ.

Про це повідомляється на сайті Українського центру оцінювання якості освіти, передає Укрінформ.
"Серед учасників основної сесії є й ті, хто особливо радіє, отримавши з трьох предметів НМТ хоча б одну 200-бальну оцінку. Їх цьогоріч 3685. Серед них максимальний результат за один предмет отримали 3227 осіб. У двох предметах НМТ досягли вершини 408 учасників основної сесії. А неймовірно високий результат, набравши 200 балів з усіх трьох предметів, показали 50 вступників", - йдеться у повідомленні.
Загалом за підсумками основної сесії НМТ свої результати отримав 260 381 учасник.
Результати основної сесії НМТ з'явилися в персональних кабінетах учасників НМТ 28 червня.
Найбільша кількість вступників отримала 200 балів з блоку українська мова - 1095, 273 отримали найвищий бал з історії України, 1871 - з математики, 760 - з англійської мови, 126 - з біології, 28 - з фізики, 26 - з хімії, 1 - з французької мови, 2 з іспанської, 11 - з німецької.
Як повідомляв Укрінформ, з 5 червня розпочалася основна сесія Національного мультипредметного тесту, яка тривала до 23 червня. На неї зареєструвалося 284 тис. вступників. Додаткова сесія НМТ пройде 11–24 липня.