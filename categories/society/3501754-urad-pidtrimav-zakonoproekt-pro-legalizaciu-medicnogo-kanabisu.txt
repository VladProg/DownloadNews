Уряд підтримав законопроєкт, який регулюватиме обіг коноплі в медичних, промислових цілях, науковій та науково-технічній діяльності. МОЗ очікує, що Верховна Рада підтримає його ухвалення, аби полегшити перебіг понад 50 патологічних станів.

Як передає Укрінформ, про це повідомляє пресслужба МОЗ України.
«Кабінет Міністрів України підтримав законопроєкт, що регулюватиме обіг рослин роду коноплі (Cannabis) в медичних, промислових цілях, науковій та науково-технічній діяльності. Цей законопроєкт розширить доступ пацієнтів до необхідного лікування низки хвороб, зокрема онкологічних захворювань та посттравматичних стресових розладів, отриманих внаслідок війни», - йдеться в повідомленні.
Як зазначається, прийняття законопроєкту дозволить в подальшому імплементувати кращий досвід у сфері регулювання обігу препаратів на основі канабісу.
Документом передбачено встановлення жорсткого контролю над вирощуванням, виробництвом та реалізацією препаратів, зокрема: ліцензування господарської діяльності з культивування сортів рослин роду коноплі (Cannabis) для медичних цілей; дозвіл діяльності з культивування сортів рослин роду коноплі (Cannabis) для медичних, промислових цілей, в науковій та науково-технічній діяльності. При цьому має відбуватися маркування кожної партії та одиниці фасованої продукції унікальним штрих-кодом. Передбачено також ведення електронного реєстру обліку переміщення сортів рослин роду коноплі (Cannabis) для медичних цілей чи вироблених (виготовлених) із них лікарських засобів на всіх етапах обігу. Відпуск лікарських засобів, виготовлених із сортів рослин роду коноплі (Cannabis) для медичних цілей, відбуватиметься виключно за призначенням лікаря відповідно до медичних показань за електронним рецептом.
МОЗ очікує, що надалі Верховна Рада України підтримає проєкт закону, оскільки медичний канабіс здатен запобігати стражданням пацієнтів та покращити їхнє лікування. Зокрема, він полегшує перебіг понад 50 патологічних станів. За попередніми висновками, медичний канабіс може мати позитивний вплив на лікування хвороби Альцгеймера, хвороби Гантінгтона і синдрому Туретта, захворювань травного тракту, хронічного болю невропатичного походження.
У пресслужбі також відзначили, що препарати на основі канабісу застосовуються у паліативній допомозі для полегшення комплексу симптомів у онкохворих, включаючи полегшення болю, розладів харчування, налагодження сну.
За попередніми доказами, ефективним є використання лікарських засобів на основі медичного канабісу у випадку психічних патологій, що виникають внаслідок вживання психоактивних речовин з стимулюючою дією на організм людини, а також для подолання тривоги, посттравматичних стресових розладів та порушення сну.
Як повідомляв Укрінформ, дослідники з Державного університету штату Орегон та Орегонського університету охорони здоров'я та науки (США) виявили, що певні сполуки коноплі (канабіноїдні кислоти) можуть запобігти проникненню SARS-CoV-2 — коронавірусу, який викликає COVID-19, у здорові клітини людини.