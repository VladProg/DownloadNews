У Нідерландах посол України Максим Кононенко і аташе з питань оборони Юрій Геращенко вшанували пам'ять жертв катастрофи рейсу MH17 і спільно з колегами з посольства Австралії в Гаазі висловили співчуття родичам загиблих та поклали квіти до національного меморіалу біля аеропорту "Схіпхол", звідки 17 липня 2014 року вилетів пасажирський літак рейсу МН17.

Як повідомляє власний кореспондент Укрінформу, на території меморіального комплексу - 298 дерев, які символізують жертв трагедії. Біля кожного дерева табличка з іменем.
“Вісім років тому цивільний борт був збитий в українському небі російським ЗРК “Бук”. Це була ще одна спецоперація, яку задумала і провела російська верхівка з метою спровокувати Україну і Захід на подальшу ескалацію, створити передумови для повномасштабного вторгнення ще тоді, у 2014 році… Тихо, розважливо, цинічно. Але вони прорахувались. Таку спецоперацію можна було приховано провести у патріархальному ХХ сторіччі, де продовжує жити росія, але неможливо приховати у технологічному ХХІ сторіччі, де живе сьогоднішній світ, де кожна травинка, не кажучи вже про «Бук», залишає візуальний і цифровий слід. Прорахувались вони й у реакції: замість взаємної ненависті і ворожнечі катастрофа породила співчуття і взаємодопомогу”, - сказав Кононенко.
Він також нагадав, що під час цієї катастрофи загинуло 298 людей, серед яких 80 дітей, - більшість із них були підданими Нідерландів.
“Для нас надзвичайно важливо бути поруч з рідними загиблих. Цього вимагали болючий, але потужний духовний зв’язок, зв’язок крові і землі, що утворився між Україною і Нідерландами, вісім років наполегливої спільної роботи з притягнення винних до відповідальності, довга дорога, яка ще чекає на нас на шляху до відновлення справедливості. Покладаючи сьогодні квіти до цього меморіалу, я з жахом усвідомлюю, що Україна щодня втрачає один «Боїнг» - 300 людей - і це робить цю війну ще жахливішою ”, – наголосив посол України в Нідерландах.






У Нідерландах вшанували пам'ять загиблих у катастрофі МН17 / Фото: Ірина Драбок. Укрінформ

























Як повідомляв Укрінформ, пасажирський Boeing-777 «Малайзійських авіаліній», що виконував рейс MH17 з Амстердама в Куала-Лумпур, зазнав катастрофи на тимчасово окупованій частині Донецької області 17 липня 2014 року. На борту лайнера перебували 283 пасажири та 15 членів екіпажу, всі вони загинули.
Міжнародна слідча група дійшла висновку, що літак був збитий із зенітно-ракетного комплексу «Бук», який належить 53-й зенітно-ракетній бригаді протиповітряної оборони російських збройних сил, дислокованій у Курську.
19 червня 2019 року слідча група назвала імена чотирьох підозрюваних, яких вважають причетними до транспортування та бойового застосування ЗРК "Бук". Це колишній офіцер фсб, колишній "міністр оборони" так званої "днр" Ігор Гіркін (Стрєлков), генерал, а на час збиття літака полковник гру генштабу збройних сил рф, глава "гру днр" Сергій Дубинський, підполковник гру Олег Пулатов (усі - громадяни рф), громадянин України Леонід Харченко, який воював на боці "днр".
Окружний суд Гааги у березні 2020 року розпочав розгляд справи про катастрофу літака рейсу МН17.
Фото: Ірина Драбок. Укрінформ