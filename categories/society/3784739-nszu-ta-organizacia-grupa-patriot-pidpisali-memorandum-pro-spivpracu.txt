У столиці відбулось підписання меморандуму про співпрацю між громадською організацією «Група Патріот» та Національною спілкою журналістів України з метою об’єднання зусиль для інформування українців та світової спільноти про зниклих безвісти за особливих обставин.

Документ підписали під час пресконференції в Укрінформі.

“Ми підписуємо цей меморандум, який спрямований на проведення спільних інформаційних, просвітницьких кампаній, на об'єднання зусиль для створення нових пропозицій. Для роз'яснювальної кампанії серед громадськості, журналістів, для належного висвітлення в медіа. Для кампаній солідарності з нашими співгромадянами, які сьогодні зникли безвісти і про їхню долю ми нічого не знаємо в умовах широкомасштабної російсько-української війни, з громадянами, які перебувають у полоні, яких катують”, - сказала перша секретарка НСЖУ Ліна Кущ.

Вона підкреслила, що за кожною з цих проблем стоять тисячі людських доль, родин цих людей, з якими працює ГО «Група Патріот».
“Сьогодні декларативний захід - підписання меморандуму, але це важлива декларація, яку ми спільними зусиллями будемо реалізовувати на практиці, привертати увагу ЗМІ, колег журналістів, для того, щоб ми тримали у полі зору цю тему і щоб ми щодня вітали на свободі наших звільнених українців”, - зазначив голова НСЖУ Сергій Томіленко.

Як повідомляв Укрінформ, близько 28 тисяч жителів України внесено до Єдиного реєстру осіб, зниклих безвісти за особливих обставин.
«Група Патріот» – неполітична громадська організація. Основні напрямки роботи: розшук зниклих безвісти за особливих обставин, звільнення військовополонених та заручників, співпраця та координація в пошуку воєнних злочинців та їх пособників.
Фото Володимира Тарасова