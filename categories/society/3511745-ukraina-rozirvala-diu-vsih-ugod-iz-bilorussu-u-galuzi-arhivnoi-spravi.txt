У зв’язку зі сприянням республікою білорусь широкомасштабному вторгненню росії в Україну та у відповідності до політики просування подальшої міжнародної ізоляції білорусі Державна архівна служба України припинила дію всіх угод з білоруссю в галузі архівної справи.

Як передає Укрінформ, про це повідомляє у Фейсбуці Державна архівна служба.
Зазначається, що враховуючи активне сприяння республікою білорусь вторгненню росії в Україну, 8 червня 2022 року втратили чинність такі міжнародні договори України міжвідомчого характеру, як:
Угода про співробітництво між Головним архівним управлінням при Кабінеті Міністрів України і Головним архівним управлінням при Раді Міністрів республіки білорусь, здійснена 22 квітня 1992 року.
Протокол про спільні проєкти Державного комітету архівів України і Департаменту з архівів та діловодства Міністерства юстиції республіки білорусь, здійснений 18 вересня 2008 року.
“Перспективи налагодження будь-якої двосторонньої співпраці з білоруською стороною у галузі архівної справи відсутні. Дія цих документів припинена відповідно до рішення, про яке 20 червня 2022 року Укрдержархів поінформувало Міністерство закордонних справ України”, - ідеться в повідомленні.
Також наголошується, що за ініціативи голови Укрдержархіву Анатолія Хромова на початку квітня 2022 року Державна архівна служба ініціювала підготовку в установленому порядку денонсації міжнародних договорів міжвідомчого характеру, укладених з білоруським архівом.
Державна архівна служба України звернулася до іноземних партнерів підтримати ініціативу українських архівістів і розірвати двосторонні міжнародні міжвідомчі угоди з "бєлархівом" та архівними установами пособника держави-агресора.
Підкреслюється, що у порушення вимог загальновизнаних принципів і норм міжнародного права, рівноправності і взаємності, білоруська сторона підтримує війну росії проти України, внаслідок якої під загрозою втрати опинилися документи Національного архівного фонду України, які є культурними цінностями України.
Зокрема, вже постраждали від обстрілів будівлі державних обласних архівів в Харкові, Миколаєві, архівного відділу у Лисичанську Луганської області.
Окрім того, непоправною втратою є знищені внаслідок пожежі 12 тисяч документів архівного відділу УСБУ Чернігівської області про репресії проти українського народу часів сталінського тоталітарного режиму.
За інформацією Укрдержархівслужби, в районних відділах деокупованих регіонів Київської області пошкоджено приміщення архівів, знищено обладнання, комп’ютерну техніку, прикладом є архівні відділи в Бородянці, Бучі, Іванкові, Ірпені, Макарові.
Повідомляється також про наявність загрози незаконного переміщення або включення до архівного фонду росії документів українських архівів, що перебувають на окупованій території, як це відбулося у 2014 році, коли рф окупувала територію АР Крим та м. Севастополя.
Як приклад, документи з архівного відділу Волновахи вивезено до раніше окупованої території Донбасу. Також під загрозою втрати для України документи Державного архіву Херсонської області.
24 лютого президент росії путін оголосив про повномасштабне вторгнення в Україну. Війська рф обстрілюють та знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.