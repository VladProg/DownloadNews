Держбюро розслідувань уже скерувало до суду 15 обвинувальних актів, у яких фігурують працівники територіальних центрів комплектування.

Про це у ефірі телемарафону «Єдині новини» поінформувала радниця з комунікацій ДБР Тетяна Сапьян, передає кореспондент Укрінформу.
«Ми можемо сказати, що у 15 зі 112 наявних справ, у яких фігурують працівники ТЦК, уже завершені досудові розслідування, і ці обвинувальні акти направлені до суду. Тобто, справа буде по суті розглядатися у суді, і це означає, що наступним етапом буде винесення вироків. Наразі вироків (щодо працівників ТЦК – ред.) поки що немає», - сказала вона.
У ДБР запропонували усім службовцям, які мають повноваження ухвалювати ті чи інші рішення, завжди зважувати: наприклад, заробити пару тисяч доларів чи сісти за ґрати на кілька років.
«Коли ми зважуємо це на терезах, то, я думаю, що усі високопосадовці зроблять правильний висновок і вибір - за свободу, за те, щоб докладати максимально зусиль для здобуття перемоги у цій війні і за законне виконання своїх обов’язків, за які вони офіційно отримують зарплату», - поінформувала радниця з комунікацій ДБР.
Як повідомлялося, 7 серпня Сапьян заявила, що у Держбюро розслідувань наразі перебувають на розгляді понад 100 кримінальних справ, у яких фігурують саме працівники територіальних центрів комплектування.