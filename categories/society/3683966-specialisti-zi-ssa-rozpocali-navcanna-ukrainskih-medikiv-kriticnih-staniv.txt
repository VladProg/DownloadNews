У Львові спеціалісти Товариства лікарів критичних станів (SCCM) навчають лікарів застосовувати УЗД-діагностику під час надання допомоги пацієнтам із критичними станами, а також нададуть 92 УЗД-апарати як гуманітарну допомогу.

Про це повідомляє пресслужба Міністерства охорони здоров'я, передає Укрінформ.
"Це дуже важлива подія для медичної спільноти. Ми готувалися до неї з осені минулого року. Дев’ять провідних спеціалістів зі США погодилися прилетіти в Україну, щоби навчити 180 наших лікарів. Серед учасників є і військові медики, які прибули на навчання з регіонів активних бойових дій. Отримані знання допоможуть нашим спеціалістам ефективніше рятувати життя на полі бою та в реанімаціях», — наголосив заступник міністра охорони здоров’я Сергій Дубров.
Зазначається, що метою навчань є підготовка українських лікарів інтенсивної терапії та невідкладних станів, зокрема військових медиків, до застосування ультразвукової діагностики під час надання допомоги пацієнтам із критичними станами — кровотечами, мінно-вибуховими пораненнями, політравмами тощо.

Місія триватиме з 17 по 24 березня, коли американські колеги проведуть три базові курси та один посилений. До того ж SCCM надасть Україні 92 портативні апарати УЗД як гуманітарну допомогу.

Організатор курсу — Асоціація анестезіологів України та Перше медоб’єднання Львова. Навчання відбувається за підтримки Міністерства охорони здоров’я України. Фінансову частину в проведенні заходу взяв на себе найбільший благодійник української медицини — американська гуманітарна організація Direct Relief.
Як повідомляв Укрінформ, у лютому перша група із 65 українських військових завершила навчання на базі США в Німеччині.