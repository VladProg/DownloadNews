Служба безпеки України затримала трьох російських агітаторів, які закликали до захоплення влади в Україні та підтримували групу "вагнера".

Як передає Укрінформ, про це СБУ повідомляє у Телеграмі.
"Служба безпеки викрила ще трьох прокремлівських інтернет-агітаторів у кількох регіонах нашої держави. Зловмисники публічно виправдовували російську збройну агресію та поширювали заклики до насильницького захоплення влади в Україні", - ідеться в повідомленні.

Для цього вони поширювали ворожі заклики з анонімних акаунтів у соцмережах, у тому числі заборонених в Україні. Матеріал для деструктивного контенту брали з російських інтернет-ресурсів.
Так, у Київській області кіберфахівці СБУ заблокували злочинну діяльність переселенки з Маріуполя, яка створила декілька пропагандистських сторінок у соцмережах.
"Один із анонімних акаунтів був орієнтований на користувачів з країн Євросоюзу. Саме цей ресурс зловмисниця використовувала для спроб дискредитації Сил оборони та викривлення історичних фактів про Україну", - ідеться в повідомленні.
Також правоохоронці затримали проросійського інтернет-агітатора із Бучі. На платформі "Одноклассники" він виправдовував воєнні злочини російських загарбників та популяризував групу "вагнера" і її власника євгена пригожина.
СБУ встановила, що під час тимчасового захоплення Бучі чоловік із родиною евакуювався на Прикарпаття. При цьому, в соцмережі шкодував, що загарбникам не вдалося "взяти Київ за три дні", аби скинути "нацистський режим".
Крім того, на Одещині затримали місцевого жителя, який в російській соцмережі "Вконтакте" розповсюджував заклики до знищення урядових будівель у Києві.
Зловмисник також поширював в Інтернеті заборонену комуністичну символіку.
Наразі фігуранту повідомили про підозру за двома статтями Кримінального кодексу України: ч. 2 ст. 109 (дії, спрямовані на насильницьку зміну чи повалення конституційного ладу або на захоплення державної влади); ч. 1 ст. 436-1 (виготовлення, поширення комуністичної, нацистської символіки та пропаганда комуністичного та націонал-соціалістичного (нацистського) тоталітарних режимів).
Як повідомляв Укрінформ, Державне бюро розслідувань наразі перевіряє на причетність до державної зради і колабораційної діяльності 1734 громадян.
Фото: СБУ