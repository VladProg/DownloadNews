Вагітність не виписана окремо у Законі як підстава для відстрочки під час мобілізації. Документ ще потребує доопрацювання.

Про це в інтерв'ю Українському радіо повідомила адвокатка Анжела Василевська, передає Укрінформ.
"Вагітність не виписана окремо як підстава для відстрочки під час мобілізації. Закон потребує доопрацювання у цьому напрямку. У будь-якому разі придатність чи непридатність до військової служби визначає військово-лікарська комісія, зокрема ― чи придатна до служби жінка, скажімо, у першому триместрі вагітності", - зазначила адвокатка.
Вона додала, що все ж жінка має право на відстрочку, якщо подасть відповідну заяву. "Заяву можна подати фізично прямо в ТЦК. Але краще буде надіслати заяву з нотаріальними копіями підтверджувальних документів, що засвідчують ваше право на відстрочку, до ТЦК експрес-відправленням з описом вкладення на спеціальному бланку Укрпошти. Це буде доказ того, що ви зверталися із заявою про надання вам відстрочки. Інакше буде важко довести, що вас мобілізували всупереч бажанню і було проігнороване ваше право на відстрочку", - сказала Василевська.
Вона нагадала, що жінки мають такі ж права на відстрочку, як і чоловіки. Не будуть призиватися жінки, які мають трьох та більше неповнолітніх дітей, мають на утриманні дитину з інвалідністю, мають батьків, які потребують постійного стороннього догляду.
Щодо перетину кордону військовозобов'язаними жінками, то, за словами Василевської, гендерних розмежувань немає.
"Зараз ніякої заборони для виїзду жінок за кордон немає. Щодо військовозобов’язаних жінок, то якщо така жінка перебуває на військовому обліку і ця інформація відома прикордонникам, звісно, вони можуть її не випустити за кордон, так само як і чоловіків... Якщо медикиня чи фармацевтка стоять на військовому обліку, то за кордон можуть не випустити, коли не буде підстав ― або у тебе троє дітей, або ти супроводжуєш батьків з інвалідністю, або ти волонтериш", - додала адвокатка.
Як повідомлялося, минулого року Верховна Рада ухвалила зміни до закону про мобілізаційну підготовку й мобілізацію, відповідно до якого жінки, які мають медичну або фармацевтичну спеціальність, підлягають обов’язковому військовому обліку.
Із 1 жовтня 2023 року на військовий облік мають стати всі жінки-медики та жінки-фармацевти, які з певних причин там не перебували.