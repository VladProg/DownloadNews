Уповноважений ВР із прав людини Дмитро Лубінець заявив, що не вірить у те, що зможе через ООН отримати списки депортованих у РФ дітей.

Про це він поінформував на брифінгу, відповідаючи на питання, чи були йому надані ці списки, які ООН мала б отримати від російської сторони, передає кореспондент Укрінформу.
"Відповіді (щодо цього від ООН - ред.) немає. Ми чекаємо. І, якщо чесно, я не вірю у те, що через міжнародну організацію, Організацію Об'єднаних Націй, я особисто зможу отримати хоч якісь списки з території РФ", - сказав він.
Лубінець зазначив, що він продовжує робити спроби отримати цю інформацію.
Відповідаючи на питання, коли Україна може очікувати на остаточне рішення Міжнародного кримінального суду щодо видачі ордера на арешт самопроголошеного президента Білорусі Олександра Лукашенка, омбудсман заявив, що не знає, коли очікувати наступний ордер від МКС і чи буде він щодо Лукашенка, чи ні.
Очільник Офісу Омбудсмана сказав, що він продовжує інформувати міжнародне суспільство, у тому числі МКС, про ті воєнні злочини, які продовжує вчиняти РФ.
"Ми, як держава, вимагаємо, щоб процес видачі ордерів на арешт із боку МКС не зупинявся, бо українських дітей депортували і продовжують депортувати не тільки Путін і Львова-Бєлова. Цей список точно набагато більший", - вважає він.
За словами Лубінця, українська сторона хоче, щоб ордери на арешт кожного дня отримували ті представники РФ і Білорусі, які й натепер беруть участь у депортації українських дітей.
Як повідомлялося, 14 серпня Лубінець заявив, що досі чекає офіційної відповіді від спецпредставниці Генерального секретаря ООН з питань дітей і збройних конфліктів Вірджинії Гамби щодо списків українських дітей, які перебувають у РФ.