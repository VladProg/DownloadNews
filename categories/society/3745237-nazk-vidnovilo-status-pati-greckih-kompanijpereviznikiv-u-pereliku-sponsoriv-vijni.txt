Національне агентство з питань запобігання корупції відновило статус пʼяти грецьких перевізників у переліку міжнародних спонсорів війни, оскільки ці компанії не виконали умови, узгоджені під час переговорів щодо виключення їх з переліку.

Як передає Укрінформ, про це повідомляє НАЗК.
Нещодавно українська та грецька сторони розпочали переговори, де було запропоновано компаніям припинити практики вимкнення транспондерів (пристроїв для відстеження навігації суден); перевантаження вантажу з борту на борт та публічно засудити російську агресію.
Проблему вимкнення транспондерів та перевалки з борту на борт було вирішено у 11-му пакеті санкцій Європейського Союзу. Проте ці пʼять грецьких компаній не виконали у визначений строк вимогу публічного засудження російської агресії. Тому НАЗК відновило їхній статус у переліку “Міжнародні спонсори війни”.
Як нагадали в агентстві, влітку 2022 року НАЗК надало статус спонсорів війни п’яти грецьким компаніям – Dynacom Tankers Management (DTM), Delta Tankers LTD, Thenamaris Ships Management Inc., Minerva Marine і TMC Tankers LTD.
Компанії транспортували російську нафту та нафтопродукти, тим самим поповнюючи бюджет країни-агресора та фінансуючи російське вторгнення. Про те, як саме грецькі судновласники поповнюють бюджет росії попри санкції, можна дізнатися за посиланням.
НАЗК є органом, відповідальним за систему комплаєнсу (відповідність закону діяльності компаній) у приватному секторі. Під час процедур комплаєнсу контрагенти підлягають перевірці на доброчесність, у тому числі соціально відповідальне ведення бізнесу відповідно до стандартів ОЕСР.
Список міжнародних спонсорів війни на порталі “Війна і санкції” є потужним репутаційним інструментом для досягнення доброчесності ланцюжків постачання у міжнародному вимірі, виходу міжнародного бізнесу з Росії, отже зменшення фінансової і технологічної спроможності країни-терориста вбивати українців. Одним з важелів тиску платформи є співпраця з базою даних World-Check, що використовується банками і страховими компаніями для оцінки ризиків.
Саме тому для світових компаній наслідки перебування в переліку стають гіршими, ніж продовження ведення бізнесу з країною-агресором, підкреслили у НАЗК.
Так, нещодавно ірландська компанія з постачання суднового палива Peninsula Petroleum Limited була виключена зі списку міжнародних спонсорів війни, адже виконала усі необхідні умови, обравши шлях соціально відповідального бізнесу.
"Агентство відкрите до співпраці з міжнародним бізнесом та готове провести консультації щодо кроків, необхідних для виключення з переліку", - запевнили у НАЗК.
Як повідомляв Укрінформ, портового оператора Dubai Port World внесли до переліку міжнародних спонсорів війни через співпрацю з РФ.