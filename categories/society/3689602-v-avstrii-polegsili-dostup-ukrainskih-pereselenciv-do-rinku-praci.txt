Вимушені переселенці з України отримають полегшений доступ до австрійського ринку праці.

Як передає Укрінформ з посиланням на АРА, відповідне рішення було прийнято у четвер Національною радою Австрії.
"У майбутньому власники картки переміщеної особи зможуть без дозволу влаштовуватися на будь-яку роботу в Австрії", - йдеться у повідомленні.
Зазначається, що, зокрема, більше не буде необхідною попередня перевірка заробітної плати та умов праці, що вимагається наразі у випадку українських переселенців.
Крім того, парламент полегшив у двох сферах доступ до так званої червоно-біло-червоної карти, яка по-суті надає робочу візу. Так, регулярні сезонні мігранти в майбутньому для її отримання повинні будуть підтвердити знання німецької мови на рівні А1, а не А2. Крім того, для кваліфікованих працівників дефіцитних професій і засновників стартапів знання французької, іспанської та боснійсько-хорватсько-сербської мов на рівні B1 також буде враховуватися в каталозі з п'ятьма балами.
За таке рішення проголосували депутати Австрійської народної партії та "Зелених", які входять до урядової коаліції, а також опозиційна ліберальна партія NEOS. Дві інші опозиційні партії – Соціал-демократична партія Австрії та крайнє права (і проросійська) Австрійська партія свободи – не голосували за зміни.
Як повідомляв Укрінформ, раніше австрійська влада продовжила для українців, які були змушені через війну залишити країну та приїхали до Австрії, право проживати в республіці до 4 березня 2024 року.
За даними МВС Австрії, у період з 24 лютого по 31 грудня 2022 року загалом в Австрії було зареєстровано 90 994 вимушених переселенців з України. Близько 66 тис. з них залишилися в Австрії, інші або повернулися додому, або виїхали до інших країн.