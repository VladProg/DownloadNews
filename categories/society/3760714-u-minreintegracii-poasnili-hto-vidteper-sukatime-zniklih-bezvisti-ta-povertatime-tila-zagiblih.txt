Відтепер розшуком осіб, зниклих безвісти за особливих обставин, займатиметься Міністерство внутрішніх справ, Міністерство оборони, а також Координаційний штаб з питань поводження з військовополоненими.

Як повідомили у Мінреінтеграції, у вівторок уряд своєю постановою розділив функціонал щодо зниклих безвісти, передає Укрінформ.
«Своєю чергою компетенції, пов’язані з діяльністю пошукових груп для пошуку тіл загиблих, передаються Генеральному штабу ЗСУ. Відомство ухвалюватиме рішення про утворення пошукових груп (погодивши його з Координаційним штабом з питань поводження з військовополоненими), визначатиме порядок проведення пошукових робіт, порядок ексгумації. А також проводитиме вилучення (ексгумацію) тіл (останків) загиблих (померлих) осіб та їх транспортування (евакуацію) до державних спеціалізованих установ або місць остаточного поховання», - зазначили у Мінреінтеграці.
Деякі повноваження щодо передачі та репатріації тіл (останків) осіб, загиблих (померлих) у зв’язку зі збройною агресією проти України, передаються до Координаційного штабу з питань поводження з військовополоненими.
Орган також здійснюватиме проведення переговорів із гуманітарними місіями, громадськими об’єднаннями, благодійними організаціями та фізичними особами, які перебувають на ТОТ з метою розшуку зниклих безвісти.
Зі свого боку голова Коордштабу після узгодження з Об’єднаним центром та Офісом генпрокурора ухвалюватиме рішення про затвердження списку для передачі та репатріації тіл (останків).
Як повідомляв Укрінформ, Кабінет Міністрів 12 вересня передав повноваження з координації розшуку осіб, зниклих безвісти за особливих обставин, від Міністерства з питань реінтеграції тимчасово окупованих територій до МВС.