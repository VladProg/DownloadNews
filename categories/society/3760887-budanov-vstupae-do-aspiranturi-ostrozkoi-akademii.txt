Керівник Головного управління розвідки Міністерства оборони Кирило Буданов – у переліку вступників до аспірантури університету "Острозька академія" на Рівненщині.

Як передає Укрінформ, про це Суспільне дізналося з рейтингових списків вступників в аспірантуру НаУОА 2023-2024, а в університеті цю інформацію підтвердили.
За даними рейтингової таблиці, Буданов — перший у списку на спеціальність "Політологія". Формою навчання вказана вечірня.
"У зв'язку з тим, що академію закінчив Головнокомандувач (Валерій Залужний — ред.), дев'ять бойових генералів і командувач 30-ї армії, академія стала популярною. Тут є досить потужний молодий викладацький науковий склад, і абсолютно нічого дивного, що до академії вступають в магістратуру чи аспірантуру найвідоміші особистості в Україні", — розповів Суспільному ректор Острозької академії Ігор Пасічник.
Він зауважив, що це ще не зарахування в аспірантуру, а поки рейтинг тих, хто допущений до аспірантури. Наказу про зарахування ще немає.
"Острозька академія зараз входить у трійку найкращих університетів не тільки в Україні. Якщо УКУ – приватний університет, то залишилися Києво-Могилянська академія та Острозька академія. Цілком закономірно, що до нас ідуть вступати. Тим більше, що ми маємо таку спеціальність, як "Національна безпека" та "Політологія", які якраз пов'язані із питаннями, що стосується військової справи", — додав Пасічник.
У 2007 році Буданов закінчив Одеський інститут Сухопутних військ.