У межах проєкту «Армія відновлення» до виконання суспільно корисних робіт залучено понад 2 тис. безробітних українців, на оплату праці яких спрямовано понад 8,2 млн грн.

Про це повідомляє Державна служба зайнятості, передає Укрінформ.
«Вже понад 2000 безробітних осіб зробили внесок у розв'язання найгостріших проблем України, будучи залученими до суспільно корисних робіт (СКР)», - йдеться в повідомленні.
На першому місці за кількості залучених до роботи людей є Сумська область (664 особи). За нею слідують Київщина (509 осіб) та Полтавщина (313 осіб).
Зазначається, що безробітні працюють на будівництві захисних споруд, на розвантаженні та фасуванні гуманітарної допомоги та залучені до розбору завалів.
Наголошується, що на фінансування заробітної плати за виконані СКР направлено 8,5 млн грн.
Як повідомлялося, в Україні запустили проєкт «Армія відновлення», який дозволяє повернути безробітних до економічно активного життя. участь в суспільно корисних роботах з боку безробітних є добровільною та оплачується на рівні не нижче за мінімальну зарплату, яка на сьогодні складає 6700 грн.
Види суспільно корисних робіт залежать від потреб конкретного регіону. Найчастіше людей залучають до укріплення дамб, розчищення узбережжя біля водойм та річок; заготівлі дров для населення; розвантаження гуманітарної допомоги; ремонтно-відновлювальних робіт у приміщеннях соціальної сфери; упорядкування, відновлення та благоустрою міст.