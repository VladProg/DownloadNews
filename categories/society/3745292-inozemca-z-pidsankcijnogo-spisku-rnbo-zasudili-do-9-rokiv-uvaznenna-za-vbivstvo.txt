За вбивство у центрі Києва до 9 років позбавлення волі засудили іноземця, який перебуває під санкціями Ради національної безпеки і оборони України.

Як передає Укрінформ, про це Київська міська прокуратура повідомляє у Телеграмі.
За підтримання публічного обвинувачення Шевченківською окружною прокуратурою Києва громадянина Республіки Казахстан засуджено за умисне вбивство (ч. 1 ст. 115 Кримінального кодексу України). Йому призначено покарання у вигляді дев'яти років позбавлення волі.
Злочин стався 26 жовтня 2020 року біля ресторану на вулиці Златоустівській у Шевченківському районі столиці.
Прокурор у суді довів, що обвинувачений, перебуваючи в ресторані у стані алкогольного сп’яніння, вступив у конфлікт із потерпілим.
Між чоловіками розпочалася бійка, під час якої обвинувачений вдарив жертву ножем не менше чотирьох ударів у ділянки тіла, де розташовані життєво важливі магістральні артерії. Від отриманих поранень 31-річний чоловік загинув.
Нападник з місця події втік, проте невдовзі був затриманий правоохоронцями.
Відносно обвинуваченого у 2021 році рішенням РНБО були застосовані обмежувальні заходи (санкції) як до особи, яка перебуває у списку кримінальних "авторитетів".
Як повідомляв Укрінформ, у травні з України примусово видворили “злодія в законі” на прізвисько "Серго Самтредський" із санкційного списку РНБО.