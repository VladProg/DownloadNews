Служба безпеки України викрила агентку РФ, яка допомагала загарбникам коригувати російські повітряні атаки на Херсон.

Як передає Укрінформ, про це повідомляє Служба безпеки України.
Встановлено, що після ворожих обстрілів зловмисниця фіксувала місця ударів та їхні наслідки, а потім відправляла відповідний звіт агресору.
За цими даними загарбники могли коригувати обстріли по критичній, соціальній та житловій інфраструктурі обласного центру, а також по місцях дислокації українських військ.
Така діяльність зловмисниці дозволяла загарбникам наводити вогонь та отримувати результати про можливі ураження.
Для здійснення ударів по місту загарбники використовували реактивні системи залпового вогню, ствольну артилерію та дрони-камікадзе.






СБУ затримала коригувальницю російських ударів по Херсону / Фото: СБУ






















Правоохоронці встановили особу коригувальниці, розшукали її та затримали у власному помешканні.
За даними слідства, російською агенткою виявилась місцева жителька, яка з червня цього року за власної ініціативи почала працювати на ворога.
Фігурантка зв’язалася з адміністратором однієї з соцмереж і запропонувала йому свою допомогу у війні проти України. Подальшу комунікацію здійснювали з використанням анонімного чату у месенджері.
Під час обшуку за місцем проживання затриманої виявлено мобільний телефон, який вона використовувала для листування з агресором.
На підставі зібраних доказів слідчі Служби безпеки повідомили їй про підозру за ч. 2 ст. 111 Кримінального кодексу України (державна зрада, вчена в умовах воєнного стану).
Вона перебуває під вартою. Триває розслідування для встановлення всіх обставин злочину. Зловмисниці загрожує довічне ув’язнення.
Як повідомляв Укрінформ, коригувальниця ракетних ударів по Кіровоградщині отримала довічне ув’язнення