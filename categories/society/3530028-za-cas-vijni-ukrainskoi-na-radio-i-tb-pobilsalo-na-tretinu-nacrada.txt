За перше півріччя 2022 року частка україномовного контенту в радіо- та телеефірі зросла у середньому на 30%.

Про це повідомляє пресслужба Нацради з питань телебачення і радіомовлення з посиланням на результати проведеного моніторингу, передає Укрінформ.
«58% усіх пісень, що транслювалися упродовж доби, були виконані українською, що на 23% більше, ніж вимагає квотування. 95% усіх радіопередач звучали українською мовою, що на 35% більше, ніж вимагає законодавство, а середній відсоток ведення телепередач державною мовою склав 98%», - йдеться у звіті.
Згідно з повідомленням Нацради, під час дослідження було залучено 98 супутникових, регіональних і місцевих телеканалів та 202 регіональні й місцеві радіостанції, які знаходяться на підконтрольних Україні територіях, що дало змогу опрацювати в сукупності 15 145 годин ефіру.
За результатами моніторингу, найбільша частка української мови прозвучала в ефірі телеканалів. Зокрема, у 13 областях передачі та новини проводилися виключно державною мовою, а саме: у Вінницькій, Волинській, Івано-Франківській, Рівненській, Тернопільській, Хмельницькій, Черкаській, Чернігівській, Житомирській, Закарпатській, Миколаївській, Львівській, Кіровоградській, а також у місті Київ. Водночас мінімальний показник не долав межі у 85% (Київська область).
Згідно з висновками експертів, мовні зміни відбулися й у контенті радіостанцій. Зокрема, «після російського вторгнення радіостанції відмовилися від російськомовних пісень, а звучали пісні українською або англійською, французькою, німецькою, та іншими мовами ЄС».
Як повідомлялося раніше, у моніторингу за друге півріччя 2021 року взяли участь 148 супутникових регіональних і місцевих телекомпаній, а також 238 регіональних і місцевих радіостанції, що сумарно склало 22289 годин ефіру. Згідно з даними, усього в 9 областях передачі й новини велися виключно українською мовою, для радіостанцій обсяг україномовних пісень склав 56 % (за мінімальної квоти в 35%), а передач – 96 % (за мінімальної квоти у 60%). Згідно із висновком медіа регулятора, лише радіостанція із позивними «Радио Класс» порушила мовні квоти.