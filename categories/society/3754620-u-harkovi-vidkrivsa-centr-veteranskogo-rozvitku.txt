У Харкові на базі Національного університету ім. В. Н. Каразіна відкрився Центр ветеранського розвитку, де можна буде пройти освітні програми чи отримати соціально-психологічну допомогу.

На відкритті були присутні ветерани, військовослужбовці, заступниця міністра у справах ветеранів з питань цифрового розвитку, цифрових трансформацій і цифровізації, посадовці ОВА та міськради, керівництво університету, повідомляє кореспондент Укрінформу.
“Викладачі вміють учити, давати знання. Саме тому у червні цього року вчена рада прийняла рішення, що ми створюємо Центр. Це те, що ми можемо дати нашим військовим, це маленька частка нашої подяки за те, що ви зробили і робите. Мета цього центру - надати індивідуальний професійний розвиток ветеранам і членам їхніх сімей. Окрім освітньої складової, ми готові надавати соціально-психологічну підтримку, правові консультації, бо розуміємо, що вони потрібні”, - сказала ректор ХНУ ім. Каразіна Тетяна Кагановська.






У Харкові відкрився Центр ветеранського розвитку / Фото: Юлія Байрачна, Укрінформ































В освітніх програмах, які пропонуватиме заклад ветеранам, задіяні кілька факультетів, а також Інститут державного управління, який входить у структуру університету.
Організатори запевняють, що можна буде як підвищити рівень кваліфікації, так і змінити фах.
“Йде мова про другу вищу освіту чи здобуття певних компетенцій. Наприклад, підвищення кваліфікації, магістерські та аспірантські програми чи проходження сертифікованих курсів. Зокрема, вчора ми затвердили програми, які точно будуть затребувані: це Law English і Military English”, - зауважив проректор ХНУ ім. Каразіна Валерій Бабічев.
За інформацією начальника Харківської ОВА Олега Синєгубова, наразі на Харківщині зареєстровано понад 930 ветеранів, що звільнилися з військової служби через поранення та інші причини, та понад 1900 членів сімей загиблих захисників.
“Переконаний, що новостворений Центр стане для них місцем реальної підтримки та нових можливостей”, - сказав Синєгубов.
За інформацією заступниці міністра в справах ветеранів Тетяни Калити, харківський центр є вже сьомим подібним закладом, відкритим в Україні, зокрема, вони вже діють у Києві, Львові, Миколаївській області.
Як повідомляв Укрінформ, Центр ветеранського розвитку – це проєкт Мінветеранів на виконання плану заходів на 2023-2024 роки з реалізації Національної стратегії зі створення безбар’єрного простору на період до 2030 року, що реалізується за ініціативи першої леді України Олени Зеленської.