В Україні станом на ранок 13 жовтня внаслідок повномасштабної агресії Російської Федерації загинули 508 дітей, ще 1135 дістали поранення.

Як передає Укрінформ, про це Офіс генерального прокурора повідомляє у Телеграмі.

"Більше ніж 1643 дитини постраждали в Україні внаслідок повномасштабної збройної агресії рф. Станом на ранок 13 жовтня 2023 року, за офіційною інформацією ювенальних прокурорів, 508 дітей загинули та понад 1135 отримали поранення різного ступеня тяжкості", - ідеться в повідомленні.
Дані не є остаточними, оскільки триває робота з їх встановлення в місцях ведення бойових дій, на тимчасово захоплених та звільнених територіях.
Найбільше постраждало дітей у Донецькій області - 492, Харківській - 303, Херсонській - 130, Київській - 129, Запорізькій - 99, Миколаївській - 97, Дніпропетровській - 96, Чернігівській - 72, Луганській - 67.
12 жовтня внаслідок обстрілу росіянами села Багатир Великоновосілківського району Донецької області загинув 11-річний хлопчик. Його 6-річний брат дістав поранення.
Як повідомляв Укрінформ, з початку повномасштабного вторгнення Росії на лікування до закордонних клінік евакуювали понад 1300 українських дітей.