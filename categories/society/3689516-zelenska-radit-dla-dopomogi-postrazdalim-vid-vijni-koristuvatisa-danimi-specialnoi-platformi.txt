На Платформі допомоги врятованим зібрано інформацію про перевірені сервіси та інші необхідні дані для розрахунку допомоги постраждалим від розв'язаної росією війни.

Про це повідомила дружина Президента Олена Зеленська у Телеграмі, передає Укрінформ.
Перша леді нагадала, що торік у цей час українські військові місто за містом, село за селом визволяли Київщину, Чернігівщину, з Сумщини гуманітарними коридорами евакуювали людей. Тоді ж почала відкриватися страшна правда про катування й нелюдську жорстокість, з якою росіяни ставилися до українців на цих територіях.
"Нині, рік потому, докладаємо усіх зусиль, аби допомогти людям, які постраждали від воєнного насилля. Платформа допомоги врятованим — це онлайн-майданчик, де зібрана повна інформація про всі ключові сервіси допомоги постраждалим внаслідок війни", - зазначила Зеленська.
За її словами, на платформі є телефони гарячих ліній та адреси центрів допомоги врятованим, що вже працюють у п’яти містах - Києві, Запоріжжі, Дніпрі, Львові та Чернівцях, є окремі розділи з психологічною та правовою підтримкою.
Дружина Президента підкреслила, що всі сервіси є перевіреними, конфіденційними та безоплатними.
"Діліться інформацією з тими, хто її потребує: зі скривдженими, їх близькими. А також з фахівцями, що надають їм допомогу. На сайті вже розміщенні рекомендації та посібники щодо роботи з потерпілими згідно з найкращими міжнародними стандартами", - додала Зеленська.
Платформа допомоги врятованим створена з ініціативи Офісу віцепремʼєр-міністра з питань європейської та євроатлантичної інтеграції та за сприяння урядової уповноваженої з питань гендерної політики та підтримки UNFPA, Фонду ООН у галузі народонаселення в Україні.
Фото: ОП