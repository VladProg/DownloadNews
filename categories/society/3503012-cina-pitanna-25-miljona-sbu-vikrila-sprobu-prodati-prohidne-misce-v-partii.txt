Служба безпеки України викрила керівників однієї з партій на вимаганні коштів за включенння особи до виборчого списку та «підтримку» в політичній кар’єрі.

Як передає Укрінформ, про це повідомляє СБУ в Фейсбуці.
"За даними Служби безпеки, голова однієї з політпартій та керівник її територіального осередку вирішили заздалегідь «підготуватися» до наступних парламентських виборів і продати нібито «прохідне» місце у своєму списку. Свої послуги вони оцінили у $2,5 млн. Для цього розробили спеціальний маршрут просування політичними сходами: вступ до партії, посада голови районного осередку. Згодом за винагороду навіть бралися призначити чоловіка радником керівника ПрАТ «Київводоканал» – для успішного старту політичної кар’єри", - йдеться у повідомленні.


Як зазначається, кошти повинні були передаватись зловмисникам за графіком, складеним головою партії. Сума першого траншу становила $50 тис. Правоохоронці затримали зловмисників «на гарячому», під час передачі першої частини.

Наразі вирішується питання повідомлення фігурантам про підозру за 2 статтями Кримінального кодексу України: ч.3 ст. 369-2 (прийняття пропозиції, обіцянки або одержання неправомірної вигоди для себе чи третьої особи за вплив на прийняття рішення особою, уповноваженою на виконання функцій держави або місцевого самоврядування, поєднане з вимаганням такої вигоди), ч.4 ст.190 (шахрайство, вчинене в особливо великих розмірах або організованою групою).

Як повідомлялося, співробітники Служби безпеки України викрили понад 160 ворожих ДРГ і повідомили про підозри тисячі зловмисників за злочини проти державної безпеки.