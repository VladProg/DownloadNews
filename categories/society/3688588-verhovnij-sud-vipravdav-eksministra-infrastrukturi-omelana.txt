Верховний Суд підтвердив виправдальний вирок Вищого антикорупційного суду щодо колишнього міністра інфраструктури Володимира Омеляна у справі про зменшення портових зборів у 2017 році.

Про це він повідомив на своїй сторінці у Фейсбуці, передає Укрінформ.
"Сьогодні Верховний Суд поставив остаточну крапку в спекуляціях НАБУ... Рішення кінцеве, перегляду не підлягає, я повністю виправданий обома інстанціями ВАКС і Верховним Судом. Сподіваюся, в НАБУ вистачить мужності публічно вибачитися, а внутрішня перевірка і, незабаром, зовнішній незалежний аудит з’ясують, на виконання чиїх злочинних вказівок детектив займався фабрикацією справи проти мене, а співробітники прес-служби очорнювали моє ім’я", - написав він.
На думку Омеляна, це рішення суду започатковує дуже важливу судову практику, що за реформи судити не можна.
Як повідомляв Укрінформ, у жовтні 2021 року Вищий антикорупційний суд виправдав колишнього міністра інфраструктури Володимира Омеляна у справі про зменшення портових зборів.
Колишньому міністру інкримінували видання наказу про зменшення усіх портових зборів, окрім маякового, на 20%.
За версією слідства, один із цих зборів — адміністративний — є дохідною частиною державного бюджету, тому змінити його розмір могла лише Верховна Рада, а не міністр. Також Міністерство фінансів України виступало проти зменшення усіх портових зборів, з-поміж іншого, наголошуючи на тому, що зменшення саме адміністративного збору призведе до недоотримання доходів у державний бюджет. Про це Мінфін неодноразово інформував міністра інфраструктури, вказували у Спеціалізованій антикорупційній прокуратурі.