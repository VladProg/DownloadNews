Перші засуджені до трьох років позбавлення волі за розгін студентського Майдану “беркутівці” Віктор Ейсмонт і Володимир Мохонь, попри рішення суду, не у в’язниці, а на волі.

Про це розповів в інтерв’ю Укрінформу прокурор у “справах Майдану” Іван Бабенко.
“Мушу відверто сказати, що ні. Після дворічного апеляційного розгляду вирок відносно “беркутівців” Ейсмонта і Мохоня вступив у законну силу ще в червні цього року, але покарання вони не відбувають”, - сказав прокурор, відповідаючи на запитання, чи у в’язниці колишні “беркутівці”.
“При оголошенні апеляційним судом свого рішення прокурор звернув увагу суду на необхідність його негайного виконання, тобто взяття під варту обвинувачених, на що колегія суддів жодним чином не відреагувала, а послалася на те, що це компетенція суду першої інстанції. Прокурор відразу спрямував відповідні листи до Шевченківського районного суду Києва, який виніс вирок, і до Київського апеляційного суду, однак жодних відповідей від суду ми не отримали. За наявною інформацією, справу направили до Верховного Суду для розгляду касаційних скарг. Про звернення судами вироку до виконання нічого не відомо, а прокурор немає законних повноважень самостійно це зробити”, - розповів Бабенко.
Нагадаємо, Шевченківський райсуд столиці у 2021 році засудив до реального терміну - трьох років позбавлення волі колишніх “беркутівців” Віктора Ейсмонта і Володимира Мохоня за силовий розгін студентського Майдану в ніч з 29 на 30 листопада 2013 року.