Середнє подорожчання аптечних препаратів у вересні становило 42,5% порівняно з вереснем 2021 року. Лікарські засоби при цьому зросли в ціні на 30,1%.

Як передає Укрінформ, про це повідомляє аналітичне видання Аптека.ua.
Згідно із оприлюдненими даними дослідження фармацевтичного ринку, середньозважена вартість однієї упаковки лікарського засобу в вересні 2022 року коштувала на 30,1% дорожче, ніж у вересні 2021 року. Дієтичні добавки за рік подорожчали на 43,7%; косметичні засоби, що продаються в аптечних закладах, - на 38,0%. Найбільше зросли в ціні проти вересня минулого року медичні вироби – на 64,0%.
У середньому по ринку аптечні препарати у вересні 2022 року зросли в ціні на 42,5% проти вересня минулого року.
При цьому фармринок України і в натуральному, і грошовому вимірі продовжує демонструвати зменшення обсягів продажу.
Зокрема,ув вересні цього року було продано 97,2 млн упаковок лікарських засобів, що на 36,2% менше, ніж у вересні торік. У грошовому вимірі обсяги продажу скоротилися 9% - з 11,9 млрд грн до 10,9 млрд грн.
Як зазначили аналітики, товари українського походження складають переважну більшість у структурі продажу в натуральному вимірі, натомість у грошовому – дві третини обсягів продажу припадає на продукцію зарубіжних виробників.
Як повідомлялося, Кабінет Міністрів ухвалив зміни до Ліцензійних умов щодо господарської діяльності з виробництва, оптової та роздрібної торгівлі й імпорту лікарських засобів, які передбачають підключення закладу до Електронної системи охорони здоровʼя (ЕСОЗ). Рішення ухвалене з метою забезпечення можливості відпуску рецептурних лікарських засобів в аптеках за електронним рецептом і буде впроваджуватися поступово, з можливістю запровадження перехідного періоду для аптек.