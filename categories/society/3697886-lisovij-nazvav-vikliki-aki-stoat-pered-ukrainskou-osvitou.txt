Перед українською освітою нині багато викликів, спричинених, зокрема, пандемією COVID-19 та повномасштабною російсько-українською війною.

Про це міністр освіти та науки Оксен Лісовий заявив під час презентації результатів дослідження "Освіта під час війни", повідомляє кореспондент Укрінформу.
«Виклик, який стоїть перед країною, саме в царині освіти – неймовірно складний, і будувати будь-які стратегії ми можемо лише за умови наявності якісних прогнозів, за умови наявності експертиз, на презентацію однієї з яких ми сьогодні зібралися» - зазначив він.
Лісовий зауважив, що дестратегування освіти достатньо складне завдання в нинішніх умовах. «COVID-19 – виклик, з яким ледь справились, погасили ці пожежі; війна – виклик, справляємось, гасимо пожежі, як можемо, і далеко не всі пожежі гасимо насправді», - підкреслив міністр.
Наступним викликом, за словами очільника Міністерства освіти та науки, буде перемога України у війні.
«Я впевнений, що вона буде, але це ще один виклик, до якого ми лише готуємось, лише пробуємо усвідомити масштаб цього виклику», - наголосив він.
Лісовий також додав: «Сьогодні ми прогнозуємо дефіцит в кілька мільйонів людей. Ми зробимо все необхідне для того, щоб повернути наших людей із-за кордону, для того, щоб повернути наших людей, які тривалий час знаходяться в окупації на тимчасово окупованих територіях, в український світ. Це теж ще один із викликів. І це виклик саме для освіти».
Як повідомлялося, за даними Міністерства освіти та науки, за кордоном України через повномасштабну російську агресію перебуває 507 058 дітей та 12,5 тис. учителів.
Фото: unn.com