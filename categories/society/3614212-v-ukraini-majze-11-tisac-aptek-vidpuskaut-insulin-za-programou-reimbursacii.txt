В Україні 10,8 тис. аптек відпускають інсулін за програмою реімбурсації, ще в понад 12,5 тис. аптек пацієнти з цукровим діабетом другого типу можуть отримати ліки безоплатно або з незначною доплатою.

Про це на заходах до Всесвітнього дня боротьби з діабетом, які відбулися в Укрінформі, сказала заступниця голови НСЗУ Тетяна Бойко.
"До того, як НСЗУ почала адмініструвати програму реімбурсації інсулінів, у доступі у пацієнтів на всю Україну було 1400 аптек, де відпускали інсулін. У перші місяці, як почалася програма реімбурсації, 5 300 аптек з’явилося в програмі. Наразі в програмі працює 10 800 аптек, які за програмою реімурсації відшкодовують ліки, це у вісім разів більше, ніж було", – сказала Бойко.

За її словами, у січні 2022 року 187 тис. пацієнтів безоплатно отримували інсулін за програмою реімбурсації, зараз – більше 214 тис.
Бойко нагадала, що до програми реімбурсації включено 45 торгових назв препаратів інсуліну. За відпущені інсуліни з початку 2022 року НСЗУ відшкодувала аптекам понад 1 млрд 290 млн грн.
Також ліки безоплатно або з невеликою доплатою отримують пацієнти з діабетом другого типу, які не є інсулінозалежними. Загалом, за словами Бойко, на початку цього року майже 438 тис. пацієнтів з діабетом другого типу отримали необхідні їм препарати в аптеці. На сьогодні до програми включені 53 торгові назви лікарських засобів при діабеті другого типу. З них 15 – безоплатні, решта 38 – з доплатою.
Ліки від діабету другого типу можна отримати в 12 541 аптеці. З початку року аптекам, які відпускають препарати за програмою "Доступні ліки", НСЗУ виплатила майже 565 млн грн.
Також Бойко поінформувала, що у 2023 році за програмою "Доступні ліки" будуть відшкодовувати вартість тест-смужок для вимірювння рівня цукру в крові. "Ми плануємо запустити цей механізм з середини 2023 року, для цього зараз активно відпрацьовуються всі електронні інструменти. Також розробляється сама політика відшкодування тест-смужок", – сказала Бойко.
Бойко наголосила, що на час воєнного стану відпуск інсуліну та препаратів за програмою "Доступні ліки" був максимально спрощений. Пацієнти з діабетом можуть отримати препарати як за електронним, так і за паперовим рецептом. У разі перебоїв з електроенергією чи інтернетом лікар зможе виписати паперовий рецепт, а аптека – його погасити. Якщо пацієнту потрібно виписати рецепт за вже встановленим планом лікування, лікар може зробити це дистанційно.
14 листопада відзначається Всесвітній день боротьби з діабетом – одним із найпоширеніших захворювань у світі. Його мета – привернути увагу державних і політичних діячів, вчених, медиків та керівників лікувально-оздоровчих установ до забезпечення повноцінного життя хворих на цукровий діабет. У рамках Дня діабету проводяться різноманітні заходи, які сприяють налагодженню конструктивного діалогу громадських організацій та хворих на цукровий діабет з представниками медичних закладів. Цьогорічна тема Дня діабету – «100 років інсуліну. Знання сьогодні для захисту завтра».