Товариства Червоного Хреста України разом з Міністерством ветеранів запустили нову соціальну програму для людей з інвалідністю та ветеранів війни, яким будуть виплачувати фінансову допомогу у розмірі 4 тисячі гривень щомісяця.

Як заявив віцепрезидент Товариства Червоного Хреста України Павло Розенко в коментарі Укрінформу, прийом заявок відкритий.
“Ми запустили нову програму. Платимо по 4 тисячі грн на місяць людям з інвалідністю першої та другої групи, учасникам війни. Профінансуємо всіх наявних таких людей”, - сказав Розенко і додав : “Попередньо ми оцінювали цю програму приблизно у пів мільярда гривень. А скільки реально буде — важко сказати, але забезпечимо всіх”.
За його словами, у рамках програми вже було прийнято певну кількість заявок, а потім її призупинили, аби Мінветеранів та територіальні органи мали час та можливість опрацювати заявки й усі документи та виплатити перші транші. “Відучора відновили прийом документів та заявок на продовження цієї програми для нових учасників”, - додав віцепрезидент Товариства Червоного Хреста України.
Розенко зазначив, що організація також продовжує надавати фінансову підтримку у розмірі 2 тисяч грн внутрішньо переміщеним особам. Представники Червоного Хреста не припиняли свою діяльність у небезпечних регіонах. “Зокрема, у місті Херсоні. Навіть під час окупації досить активно працювали. Ми не змінювали своєї підпорядкованості, не відмовлялися від своєї назви Червоний Хрест України. Ми справді працюємо. На жаль, маємо й жертви. У Херсоні загинули наша волонтерка. Ця діяльність досить непроста”, - сказав він, додавши, що організація розробляє такі маршрути доставки гуманітарної допомоги, які будуть більш безпечними. Відповідно до міжнародних конвенцій організація робить відповідні попередження про доставлення таких товарів.
“Ми продовжуємо процес евакуації цивільного населення. Він триває щодня. Ми із Харківської, Луганської, Донецької областей вивозимо людей, дітей, родини із дітьми, людей з інвалідністю для переселення в інші більш безпечні регіони. Зі свого боку закликаємо там, де наближаються бойові дії чи ведуться, все ж таки евакуйовуватися”, - наголосив він.
Віцепрезидент організації зазначив, від початку повномаштабного вторгнення росії на території України Червоний Хрест вивіз близько 450 тисяч українців, нині ж кількість евакуйованих зменшилася. Але волонтери та психологи організації, місцеві органи влади продовжують вмовляти громадян виїжджати, задля того, щоб зберегти своє життя.
Як повідомляв Укрінформ, Товариство Червоного Хреста України застерегло українців щодо шахраїв, які пропонують громадянам "виплати" після сплати за "юридичні послуги". У Червоному Хресті наголошують, що ніколи не беруть плату за юридичні послуги.
Про всі програми й грошову підтримку Червоного Хреста можна дізнатися на офіційних джерелах організації.