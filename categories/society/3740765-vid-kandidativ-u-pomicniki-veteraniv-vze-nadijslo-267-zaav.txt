Від кандидатів на посаду "помічник ветерана" надійшло 267 заяв.

Про це повідомила заступниця міністра у справах ветеранів Тетяна Калита в ефірі Українського радіо, передає Укрінформ з посиланням на пресслужбу Мінветеранів.
“Експеримент впроваджується у чотирьох пілотних областях — Вінницькій, Дніпропетровській, Львівській та Миколаївській. Кандидатами у помічники у переважній більшості є ветерани й ветеранки та члени їхніх сімей. У цих регіонах спеціально створені комісії вже проводять співбесіди з кандидатами. Вже у серпні обрані учасники розпочнуть навчання у новостворених Центрах ветеранського розвитку та згодом будуть працевлаштовані у сервісних центрах”, – зазначила Калита.
Вона також нагадала, що майбутні помічники працюватимуть з ветеранською аудиторією, зокрема, консультуватимуть з питань працевлаштування, навчання, аспектів соціального захисту та реабілітації, покращення стану здоров’я, загалом реалізації своїх прав та пільг у різних галузях.
Калита додала, що Мінветеранів налагодило співпрацю із місцевими ЦНАПами, що можуть бути однією з точок дотику в громаді для відповідної категорії людей.
Як повідомляв Укрінформ, за підтримки ПРООН в Україні Міністерство у справах ветеранів проводило навчання для тренерської команди майбутніх помічників ветерана.