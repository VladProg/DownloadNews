Верховна Рада України ухвалила проєкт закону «Про внесення змін до деяких законів України щодо визнання результатів навчання осіб, які проживають на тимчасово окупованій території України».

Про це повідомив народний депутат України від парламентської фракції «Голос» Ярослав Железняк у Телеграмі, передає Укрінформ.
Він уточнив, що законодавча ініціатива №9591 була підтримана 264 голосами народних депутатів.
Метою закону є забезпечення безперешкодної реалізації права громадянам України, які проживають на тимчасово окупованій території України, на продовження освіти шляхом відновлення механізму проходження атестації для визнання результатів такого навчання. Для цього запроваджується механізм, що визначає процедуру проходження такої атестації та продовження навчання в українських закладах освіти.
Законом передбачено відновлення можливості проходження атестації для визнання результатів навчання осіб, які проживають на тимчасово окупованій території України.
Зокрема документом пропонується встановити, що особи, які проходили навчання на тимчасово окупованій території України можуть пройти атестацію для визнання результатів навчання та кредитів ЄКТС (періодів навчання) в порядку, визначеному Кабінетом Міністрів України.
Водночас передбачається, що особам, які проходять атестацію для здобуття вищої освіти, можуть бути зараховані результати навчання та кредити ЄКТС в обсязі не більше 75 відсотків загального обсягу освітньої програми.
Зазначається, що атестація не буде проводитись зі спеціальностей (професій), перелік яких затвердить Кабмін.
Окрім того, змінами до другого читання передбачене право громадян України, які проживають на тимчасово окупованій території, на здобуття або продовження здобуття освіти на території інших регіонів України коштом державного та/або місцевого бюджету з наданням місця в гуртожитку.
Очікується, що ухвалення закону та створення дієвого механізму захисту права особи на освіту, сприятиме процесу реінтеграції мешканців тимчасово окупованої території України.