У Міністерстві соціальної політики оприлюднили алгоритм ввезення в Україну гуманітарної допомоги з 1 грудня 2023 року.

Як передає Укрінформ, про це йдеться у Фейсбуці міністерства.
“Надаємо покроковий алгоритм, як з 1 грудня ввозити і які документи подавати: входиш в Автоматизовану систему за допомогою КЕП. Вітаємо, ти став отримувачем, внесеним в Єдиний реєстр отримувачів гуманітарної допомоги. Тепер ти можеш ввозити гуманітарну допомогу. Вносиш в систему перелік товарів, які планується завозити, автоматично формується Декларація”, - ідеться в повідомленні.
У Мінсоцполітики наголошують, що при цьому не потрібно гарантійних листів, довідок, запитів, планів про розподіли і інших бюрократичних документів.
Зазначається, що після виконання вказаних вище пунктів можна ввозити в Україну гуманітарну допомогу, але при цьому треба узагальнено показати, де і скільки допомоги роздано, що і є звітом.
“Наразі єдина автоматизована система обліку гуманітарної допомоги знаходиться у стані розробки. Зміни запрацюють з 1 грудня”, - підкреслюють у Мінсоцполітики.
Як повідомлялося, на початку вересня 2023 року Кабінет міністрів ухвалив постанову, яка змінює правила ввезення та обліку гуманітарної допомоги в Україні.
Відповідно до постанови, змінюються правила ввезення та обліку гуманітарної допомоги, а інформація про неї буде оцифрована в автоматизованій системі. Термін запуску системи – 1 грудня 2023 року.