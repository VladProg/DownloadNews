У разі радіаційної аварії люди мають негайно знайти укриття, в цьому питанні головним критерієм є хвилинна доступність. Це може бути сховище, підвал або центр бетонних будівель.

Про це у Телеграмі інформує Державна служба України з надзвичайних ситуацій, передає Укрінформ.
«Помітивши спалах, не дивіться у його сторону. Це загрожує опіком рогівки, спалаховою сліпотою та опіком очей. Знайдіть у секундній доступності заглиблення або виступ, за яким можна сховатись. Лягайте обличчям донизу, руки під себе», - йдеться у повідомленні.
Якщо людина у момент радіаційної аварії перебувала у машині, то їй необхідно закрити вікна та двері, прийняти захисну позу (закрити голову руками та опустити лікті на коліна).
Також радять прикрити рот і ніс маскою, тканиною або хусткою і дихати через них.

Найбезпечнішою дією у цьому випадку буде залишатися у приміщенні або терміново зайти у нього. «Найкраще перебувати у підвалі чи всередині будівлі. Тримайтесь подалі від вікон, стін та даху. Зачиніть вікна та двері, герметизуйте отвори (скотчем, мокрою тканиною), вимкніть кондиціонери та обігрівачі», - радять у ДСНС.
Також рекомендують громадянам тримати домашніх тварин поруч і не дозволяти їм гуляти на вулиці.
Люди мають стежити за офіційними джерелами інформації: увімкнути радіо, телебачення, моніторити офіційні акаунти у соцмережах і виконувати вказівки місцевої влади та рятувальників.
Громадяни мають знезаразити себе: зняти верхній шар одягу, і робити це обережно і повільно, щоб не розтрусили радіоактивний пил. Після цього одяг необхідно помістити у пластиковий пакет чи герметичний контейнер і тримати його подалі від людей і домашніх тварин.
«Вимийте з милом відкриті частини тіла (обличчя, руки). За можливості прийміть душ. Голову мийте з шампунем, але без кондиціонеру», - зазначається у повідомленні.
Потім радять одягти чистий одяг і допомогти близьким зробити те саме.
У ДСНС заявили, що водопровідну воду, допоки не буде повідомлено про її безпечність, можна використовувати для прийняття душу та побутових потреб, але не вживати.
Людям радять вживати лише ту воду та продукти, які зберігалися у герметичному пакуванні. Безпечними є вода з пляшок чи кулера, індивідуально запаковані продукти, консерви, їжа з банок, пляшок, продукти з холодильника та морозилки.
«Перед тим, як вживати будь-що, протирайте пакування вологою серветкою чи тканиною. Складайте їх та пакування у пакет і тримайте його подалі від дітей і тварин», - рекомендують у ДСНС.
Також радять підготуватися до евакуації.
«Керуйтеся вказівками місцевої влади чи рятувальників щодо місця та початку евакуації. Зберіть тривожну валізу. Усі речі запакуйте у поліетиленові мішки та пакети. Для дітей та тварин підготуйте записки з їхніми даними та контактами близьких і прикріпіть до одягу», - зазначається у повідомленні.
Людям рекомендують перед виходом з дому вимкнути водо-, електро- та газопостачання і потурбуватися про захист органів дихання – респіратор, маску, вологу пов’язку і за наявності – одягти захисний одяг (плащ, дощовик, гумові чоботи).
«З прибуттям на нове місце проведіть всю процедуру знезараження (зніміть одяг, вимийте/обробіть відкриті ділянки шкіри)», - радять рятувальники.
Як повідомлялося, Президент України Володимир Зеленський у вечірньому відеозверненні заявив, що світ приділяє недостатньо уваги російській загрозі на Запорізькій атомній електростанції.