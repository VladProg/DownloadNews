У Києві, в Укрінформі, відбулася презентація збірника "Диктатори ХХ-ХХІ століть: тоталітарні режими та наслідки для суспільства".

Про це повідомляє кореспондент агентства.
"У нас сьогодні відбувається презентація матеріалу міжнародної наукової конференції "Диктатори ХХ-ХХІ століть: тоталітарні режими та наслідки для суспільства". Ось ця наукова конференція відбулась 22 листопада 2022 року у Києві. А сьогодні ми презентуємо вже матеріали з цієї конференції", – сказав д.ю.н., професор Національної академії правових наук України Анатолій Колодій.

Редактор Іванківської райгазети Павло Смовж зазначив, що потрібно обов'язково продовжувати роботу над подібними збірниками, і ця робота має бути систематичною. "Цю роботу потрібно продовжувати постійно, документувати. Ця робота важлива не тільки для сучасників, а ще більше вона важлива для наших наступників. Бо молодь не буде знати того всього, що ми бачили та пережили. А також, що наші попередники пережили. Тому це – дуже важлива робота, і її треба продовжувати", – сказав він.

Академік Національної академії правових наук, завідувач кафедри криміналістики Національного юридичного університету ім. Ярослава Мудрого Валерій Шепітько зауважив, що діяльність тоталітарного режиму пов'язана з вчиненням найбільш тяжких злочинів: злочину агресії, злочину геноциду, злочину проти людяності та воєнних злочинів.
"Застосування сучасних наукових даних та проведення судових експертиз дозволяє встановлювати факти щодо кількості загиблих людей, загибелі певних груп населення, причин настання смерті, матеріальних збитків, створення тяжких життєвих умов, скорочення дітонародження тощо. Встановлення історичної правди є кроком до відновлення справедливості, побудови вільної України", – сказав Шепітько.

Основу збірника склали доопрацьовані авторами виступи, доповіді, статті учасників конференції – правників, істориків, журналістів, лікарів, слідчих, військових, які досліджують злочини, вчинені диктаторами XX-XXI століть, і розкривають причини та наслідки Голодомору-геноциду 1932-1933 рр. і геноциду українців 2022 р.
Матеріали конференції доповнено висновками комплексних судових експертиз.
Як повідомлялося, у Львові презентували книгу про найбільші воєнні злочини Росії проти України.