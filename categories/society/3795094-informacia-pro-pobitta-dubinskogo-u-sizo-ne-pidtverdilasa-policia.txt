Поліція після перевірки не підтвердила повідомлення про нанесення тілесних ушкоджень у СІЗО народному депутату, який затриманий СБУ за підозрою у державній зраді.

Як передає Укрінформ, про це Поліція Києва повідомляє у Фейсбуці.
"До поліції Києва надійшло повідомлення від адвоката про те, що протягом двох діб його підзахисному, народному депутатові, раніше затриманому СБУ за підозрою у державній зраді, під час перебування у слідчому ізоляторі наносили тілесні ушкодження", - зазначили у поліції.
Слідчо-оперативна група поліції Києва прибула до пенітенціарної установи для з’ясування обставин події.
"За результатами перевірки, судово-медичного дослідження інформація, викладена у повідомленні, не підтвердилась", - заявили у поліції.
Як повідомлялося, 2 грудня народний депутат Олександр Дубінський, підозрюваний у державній зраді та підробленні документів, заявив про побиття у слідчому ізоляторі. Про це повідомили адвокати депутата в його Телеграмі.
У Головному управлінні Національної поліції в місті Києві підтвердили, що до них надійшло звернення про побиття народного депутата Олександра Дубінського в Лук‘янівському СІЗО і поінформували, що на місце події одразу було скеровано слідчо-оперативну групу.