В Ізраїлі загинули двоє громадян України, вживаються заходи щодо організації репатріації тіл загиблих.

Про це повідомили у посольстві України в Ізраїлі, передає Укрінформ з посиланням на "Інтерфакс-Україна".
"Посольство України отримало підтвердження від поліції Ізраїлю щодо загибелі двох громадян України. Вживаються заходи щодо організації репатріації тіл загиблих", - йдеться в повідомленні.
Інформація про наявність громадян України серед поранених або зниклих безвісти наразі відсутня, додали у посольстві.
Речник МЗС Олег Ніколенко підтвердив Укрінформу інформацію про загибель двох українок в Ізраїлі.
«Маємо підтверджену інформацію про загибель двох українок в Ізраїлі. Обидві громадянки тривалий час проживали в країні», - зазначив він.
Речник МЗС поінформував, що українські консули надають необхідну консульську допомогу і підтримують зв‘язок із родичами.
Як повідомлялося, вранці 7 жовтня палестинське ісламістське угруповання ХАМАС розпочало атаку на Ізраїль. Бойовики вторглися в країну, одночасно завдаючи масованого ракетного удару.
Армія Ізраїлю оголосила про початок контртерористичної операції «Залізні мечі» у відповідь на атаку ХАМАС, а прем'єр-міністр Беньямін Нетаньягу заявив, що країна перебуває у стані війни, розпочато зачистку терористів.
Водночас кількість загиблих в Ізраїлі внаслідок атаки ХАМАС досягла 300, понад 1400 поранених.
США, ЄС, Україна та низка інших держав засудили атаки по Ізраїлю.