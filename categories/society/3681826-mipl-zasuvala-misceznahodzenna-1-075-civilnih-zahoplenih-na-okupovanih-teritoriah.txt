Медійна ініціатива за права людини (МІПЛ) станом на минулий тиждень ідентифікувала 1075 цивільних – громадян як нашої держави, так і інших країн, які були захоплені на окупованих територіях і вивезені звідти.

Про це під час брифінгу в Медіацентрі Україна - Укрінформ заявила координатор Медійної ініціативи за права людини (МІПЛ) Ольга Решетілова.

«Щодо цивільних заручників, то станом на минулий тиждень наша організація ідентифікувала місцезнаходження 1 075 цивільних осіб, громадян України та інших країн, до речі, які були захоплені на окупованих територіях і вивезені, (будучи - ред.) затриманими», - сказала Решетілова.

За словами Решетілової, ця цифра далеко не остаточна, бо інформацію з окупованих територій отримувати дуже важко.
«Дуже часто сім’ї бояться про це повідомляти. Або навіть були ситуації, коли, наприклад, на Херсонщині затримували людей цілими сім’ями, і немає навіть кому повідомити про їхнє затримання», - поінформувала правозахисниця.
Вона уточнила, що наразі (дієвого – ред.) механізму звільнення цивільних немає.
Окремо представниця МІПЛ зазначила, що раніше організація, яку вона представляє, інформувала про секретну російську в’язницю - брянське СІЗО № 2 у новозибкові, і уточнила, що там, за їхньою інформацією, утримують 640 громадян України.
За інформацією Решетілової, українських військовополонених дуже багато, росіяни розвозять їх по всій території своєї країни. Вона підкреслила, що кожна людина, яка знаходиться у полоні, є надзвичайно цінною.
«Хочу наголосити, що звільнені будуть усі. Ми над цим працюємо як правозахисна спільнота, над цим працює Українська держава. Це має бути чіткий меседж для рідних, які чекають: (їхні родичі – ред.) будуть звільнені рано чи пізно», - запевнила координатор МІПЛ.
Як повідомлялося, Уповноважений Верховної Ради з прав людини Дмитро Лубінець заперечив інформацію у росЗМІ, що російський омбудсмен тетяна москалькова "майже щодня" обговорює з ним питання повернення цивільних полонених.