В одному з райвідділень поліції Дніпра проходять обшуки. Про підозру повідомили чотирьом поліцейським: керівнику підрозділу, двом заступникам та оперативнику за «кришування» злочинного угруповання та приховування злочину.

Як передає Укрінформ, про це міністр внутрішніх справ Ігор Клименко повідомляє у Телеграмі.
"Саме зараз тривають обшуки в одному з райвідділень поліції Дніпра. Оголошують підозру чотирьом поліцейським: керівнику підрозділу, двом заступникам та оперативнику за кришування злочинного угруповання та приховування злочину”, - повідомив Клименко
Документували правоохоронців Департамент внутрішньої безпеки Національної поліціі спільно зі слідчими Державного бюро розслідувань. Процесуальне керівництво - Офіс генерального прокурора.
Клименко нагадав, що “у березні 2022 року група зловмисників, видаючи себе за тероборонівців, викрали в Дніпрі подружжя та катуванням змушували виплатити викуп з подальшим сплачуванням щомісячної данини".
“Сусіди потерпілих, які стали свідками злочину, заявили в поліцію. Тож постраждалих запросили до райвідділу для слідчих дій. А там вони зіткнулися зі своїми вимагачами, яких вже затримали. Але ненадовго: зловмисники просто в коридорі “вирішували” питання з поліцейськими. За 20 тисяч доларів катівників відпустили, а провадження навіть не реєстрували”, - зауважив очільник МВС.
За його словами, “внутрішня безпека поліції чітко спрацювала: на першому етапі розкрили розбійний напад і затримали всіх учасників банди, а сьогодні надали оцінку діям поліцейських у вигляді підозри”.
“Кожен має врешті розуміти, що переступати закон заборонено всім без винятку. Хто досі ходить по лезу ножа між злочином і відданістю присязі, довго на службі та на волі не затримається”, - наголосив Клименко.
Він також додав, що керівник підрозділу затриманий.

Як повідомляє Офіс генерального прокурора у Телеграмі, чотирьом керівникам одного з відділень поліції Дніпропетровської області повідомлено про підозру за фактами одержання неправомірної вигоди, приховування злочину, службового підроблення (ч. 3 ст. 368, ст. 396, ст. 366 Кримінального кодексу України).

Під час проведення обшуків за місцем роботи працівників поліції виявлено факт укриття ними злочину, передбаченого ст. 121 ККУ (умисне тяжке тілесне ушкодження), шляхом неправильної кваліфікації кримінального провадження за ч. 1 ст. 122 ККУ (умисне середньої тяжкості тілесне ушкодження) та подальшого його закриття.
Раніше прокурорами Офісу Генпрокурора повідомлено про підозру сімом особам за розбій, незаконне позбавлення волі, вимагання (ч. 4 ст. 187, ч. 2 ст. 146, ч. 4 ст. 189 КК України.
Наразі підозрюваних затримали, проводяться невідкладні слідчі дії та вирішується питання про обрання їм запобіжних заходів.
Як повідомляв Укрінформ, у липні Служба безпеки України затримала посадовця одного з районних управлінь поліції Чернівецької області, який вимагав у місцевої жительки 40 тисяч євро за не притягнення її до кримінальної відповідальності та закриття "справи ухилянтів".