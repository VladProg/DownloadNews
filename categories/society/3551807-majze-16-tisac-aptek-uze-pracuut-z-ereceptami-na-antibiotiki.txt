В Україні майже 16 тисяч аптек уже працюють з електронними рецептами на антибіотики.

Про це повідомляє Міністерство охорони здоров'я, передає Укрінформ.
"Сьогодні динаміка підключення аптек є позитивною: майже 16 тис. аптечних пунктів уже працюють із системою. Це число включає більшість великих аптечних мереж в Україні", - йдеться у повідомленні.
За даними МОЗ, за 15 днів від початку впровадження функціоналу по всій країні було виписано понад 32 тис. електронних рецептів на антибіотики.
Електронний рецепт – це долучення України до міжнародних медичних стандартів, де антибіотики відпускають виключно за рецептами, аби запобігти розвитку резистентності бактерій до антибіотикотерапії.
Протягом перехідного періоду всі аптечні заклади мають підготуватися до нових умов відпуску антибіотиків та зареєструватися в електронній системі охорони здоровʼя (ЕСОЗ).
У міністерстві наголошують, що процес роботи з електронними рецептами є простим та зрозумілим для працівників аптек. Технічно процес погашення рецепта не займає більше кількох хвилин, а функціонал дозволяє пацієнту розділити покупку на кілька разів.