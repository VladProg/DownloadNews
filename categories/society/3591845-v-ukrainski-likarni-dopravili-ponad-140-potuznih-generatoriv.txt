До українських лікарень за останні місяці доставлено понад 140 потужних генераторів.

Про це повідомляє Міністерство охорони здоров'я, передає Укрінформ.






В українські лікарні доправили понад 140 потужних генераторів / Фото: МОЗ



















"За останні місяці в українські лікарні доставлено понад 140 потужних дизельних генераторів на випадок відсутності централізованого електропостачання. ...Завдяки автономним джерелам живлення у разі надзвичайної ситуації зможуть безперебійно працювати відділення інтенсивної терапії, операційні та критично важливе обладнання", - йдеться у повідомленні.
У МОЗ зауважили, що генератори змінного струму надійшли в межах проєкту «Забезпечення енергетичної стабільності лікарень України», що виконується Управлінням ООН з обслуговування проєктів в Україні (UNOPS) за підтримки Українського гуманітарного фонду (UHF).
Більша їх частина встановлена у лікарнях у прифронтових і фронтових регіонах та на деокупованих територіях. Решту розвезли по медичних закладах на заході України, які зараз приймають найбільше пацієнтів.
Загалом, за даними МОЗ, від початку повномасштабної війни за допомогою різних міжнародних організацій до українських лікарень доставлено майже 400 генераторів.
Як повідомляв Укрінформ, зранку 10 жовтня росія здійснила масовану ракетну атаку по території України, унаслідок якої загинуло 19 людей, понад сто осіб дістали поранення. Внаслідок обстрілів постраждали об'єкти критичної інфраструктури, в окремих областях виникли перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.