Ефективна оборона неможлива без хорошої національної освіти, але і хорошої національної освіти не буде без ефективної оборони.

На цьому у своєму відеозверненні наголосив Президент Володимир Зеленський, говорячи про два професійні свята, які відзначаються у неділю – День учителя і День Сил тероборони, передає кореспондент Укрінформу.
«Звичайно, сказано вже багато добрих і теплих слів і для освітян, і для наших тероборонців. Але хочу дещо додати. Ефективна оборона неможлива без хорошої національної освіти. А хорошої національної освіти не буде без ефективної оборони. На щастя, ми маємо обидва ці елементи», - підкреслив Зеленський.

За його словами, завдяки професійності та сумлінності українських вихователів, вчителів, викладачів у нас є воїни, які знають, що таке людяність, і цінують усе те, що уособлює собою Україна.
У свою чергу, завдяки нашим хоробрим воїнам українська освіта на українській землі передаватиме наші цінності усім поколінням нашого народу, зазначив Зеленський.
Глава Української держави подякував кожному українському вихователю, вчителю і викладачу, та кожному нашому захиснику і кожній захисниці.
«Дякую воїнам 127-ї бригади тероборони за захист Харкова і звільнення території Харківщини. Воїнам 110-ї бригади, які хоробро дають відсіч окупантам на Запорізькому напрямку. Воїнам 129-ї бригади мого рідного Кривого Рогу, які відзначились хорошими результатами й звільнили зокрема Архангельське та Миролюбівку», - уточнив він.
Зеленський подякував і воїнам 115-ї бригади тероборони, які зробили чималий внесок у захист Житомирщини, а також - воїнам 117-ї бригади, які захищають північно-східний напрямок на Сумщині.
Як повідомлялося, День територіальної оборони України відзначається щорічно у першу неділю жовтня, як і День працівників освіти.
Фото: Офіс Президента