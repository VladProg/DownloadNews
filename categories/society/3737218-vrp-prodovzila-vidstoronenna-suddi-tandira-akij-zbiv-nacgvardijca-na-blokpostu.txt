Вища рада правосуддя продовжила до 26 серпня відсторонення судді Макарівського райсуду Київської області Олексія Тандира від здійснення правосуддя.

Про це інформує пресслужба відомства, передає Укрінформ.
"18 липня 2023 року Вища рада правосуддя продовжила до 26 серпня 2023 року тимчасове відсторонення від здійснення правосуддя судді Макарівського районного суду Київської області Олексія Тандира у зв’язку з притягненням до кримінальної відповідальності", – йдеться у повідомленні.
Як повідомляв Укрінформ, 17 липня Печерський райсуд столиці продовжив тримання під вартою до 26 серпня ексголові Макарівського районного суду Тандиру, який підозрюється у вчиненні смертельної ДТП у стані алкогольного сп’яніння.
У ніч проти 26 травня Тандир збив на смерть 23-річного нацгвардійця на блокпосту в столиці. Правоохоронці суддю затримали. Той відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. 3 ст. 286-1 (Порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя надала згоду на арешт Тандира. Того ж дня Печерський районний суд на засіданні обрав йому запобіжний захід – тримання під вартою до 21 липня без можливості внесення застави.
29 травня на зборах суддів Макарівського районного суду звільнили суддю Тандира з посади голови суду.
2 червня Вища рада правосуддя відсторонила до 25 липня 2023 року Тандира від здійснення правосуддя у зв’язку з притягненням його до кримінальної відповідальності.
Як повідомили у ДБР 11 липня, експертиза показала, що Тандир перебував у стані алкогольного сп’яніння, коли збив на смерть 23-річного нацгвардійця на блокпосту в столиці.