Міністерство соціальної політики посилює співпрацю з Програмою розвитку ООН з метою удосконалення надання соціальних послуг українцям.

Про це повідомляє пресслужба Міністерства соціальної політики України, передає Укрінформ.
«Міністр соціальної політики Оксана Жолнович та виконувачка обов’язків постійного представника ПРООН в Україні Манал Фуані підписали меморандум про взаєморозуміння між Міністерством соціальної політики України та та Програмою розвитку Організації Об’єднаних Націй. Метою меморандуму є розширення спільних проєктів, зокрема, щодо удосконалення надання соціальних послуг та цифровізації процесів у соціальній сфері», - йдеться в повідомленні.

За словами міністра, нові цифрові моделі підтримки в соціальній сфері, які виникнуть у результаті співпраці між Мінсоцполітики та ПРООН в Україні, забезпечать зручні та ефективні сервіси для громадян, а в майбутньому можуть стати прикладом для інших країн.
Зокрема, зазначається, що співпраця установ сприятиме посиленню системи надання комплексу соціальних послуг на національному та місцевому рівнях через надання експертної та технічної підтримки в процесі нормотворчості. Йдеться також про посилення співпраці з надавачами соціальних і реабілітаційних послуг, в тому числі з громадськими організаціями.
Крім того, будуть створені пакети клієнтоорієнтованих комплексних соціальних послуг, в тому числі із застосуванням цифрових технологій, побудованих навколо життєвих ситуацій.
Як повідомлялося, Міністерство енергетики та ПРООН домовилися про реалізацію нової Програми відновлення енергетичного сектору та зміцнення його стійкості. Програма зосереджуватиметься на проєктах швидкого відновлення енергетичних об‘єктів. У перспективі розглядається також реалізація проєктів із післявоєнної відбудови об’єктів критичної енергетичної інфраструктури на основі новітніх технологій та принципів сталого розвитку.