Оцінити прогрес України та особисто підтримати українців, які чинять опір та захищають спільні європейські цінності - так визначила мету свого перебування в Україні Хаджа Лабіб, глава МЗС Бельгії.

Про це вона заявила у Києві під час підходу до преси на засіданні Європейської Ради з питань закордонних справ, повідомляє Укрінформ.
«Я скористаюсь цією нагодою, щоб зустрітися з жінками та дітьми, які також є мовчазними жертвами цієї війни. Ви знаєте, що є сотні, тисячі дітей, депортованих з України. І лише деяких вдалось повернути. І це надзвичайно важливо для майбутнього України», - підкреслила Хаджа Лабіб.
Бельгія також вирішила інвестувати в енергетичну систему України, вже наступного місяця там обіцяють повідомити подробиці співпраці.
Як повідомлялось, 2 жовтня 27 міністрів закордонних справ Європейського Союзу прибули до Києва на історичну зустріч.