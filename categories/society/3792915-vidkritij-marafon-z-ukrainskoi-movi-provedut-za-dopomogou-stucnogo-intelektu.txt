IV Відкритий марафон з української мови, який стартує 1 грудня, відбудеться за допомогою штучного інтелекту (ШІ) на спеціальній платформі.

Про це Укрінформу повідомили організатори марафону.
«Ми постійно працюємо над впровадженням сучасних технологій у систему освіти, і, звичайно, використання штучного інтелекту є важливим кроком до трансформації освіти. Рішення провести у цьому році Всеукраїнський марафон з української мови саме із застосуванням цієї технології відкриває можливості організовувати різноманітні конкурси для здобувачів освіти, використовуючи ШІ на постійній основі», - сказала виконавча директорка Асоціації інноваційної та цифрової освіти, координаторка Мережі українських освітніх хабів Марія Богуслав.
Зазначається, що Відкритий марафон з української мови пройде упродовж грудня у чотири етапи серед учнів 3-11 класів закладів загальної середньої освіти, а також серед здобувачів професійно-технічної та вищої освіти.
На кожному етапі учасники відповідатимуть на питання онлайн і зможуть одразу побачити свій рейтинг та загальну турнірну таблицю всіх учасників у своїй категорії.
Очікується, що участь у марафоні візьмуть близько 50 000 дітей та підлітків.
Організаторами марафону виступили: Міністерство освіти і науки, Інститут модернізації змісту освіти, Асоціація інноваційної та цифрової освіти і компанія Ubos.
Як повідомляв Укрінформ, з 1 до 24 грудня 2023 року триватиме IV Відкритий марафон з української мови.