Служба безпеки України заблокувала ще три схеми ухилення українських громадян від мобілізації в умовах війни.

Як передає Укрінформ, про це СБУ повідомляє у Телеграмі.






СБУ ліквідувала ще три схеми ухилення від мобілізації/Фото: СБУ




























«У результаті слідчо-оперативних заходів повідомлено про підозру п'ятьом організаторам оборудок. Вони пропонували військовозобов’язаним уникнути мобілізації на підставі підроблених документів та шляхом нелегального перетину кордону», - ідеться в повідомленні.
Вартість «послуг» становила від 3 до 6 тис. доларів. Сума залежала від терміновості «вирішення питання».
Так, у Києві співробітники СБУ викрили дві злочинні схеми. Першу - організував голова військово-лікарської комісії одного із районів столиці.
За гроші він безпідставно оформляв своїм «клієнтам» документи про зняття з військового обліку за станом здоров’я.
Зловмиснику повідомили про підозру за ч. 3 ст. 368 Кримінального кодексу України (прийняття пропозиції, обіцянки або одержання неправомірної вигоди службовою особою).
Іншу схему налагодив керівник псевдоблагодійної організації, який пропонував громадянам виїхати за межі України як водії гуманітарних перевезень. Його спільницю СБУ викрила ще у грудні 2022 року.
Крім того, у Закарпатській області затримали адвоката і власницю готелю, яка сама підшукувала «кандидатів» на втечу за кордон.
Зловмисники намагались приховано переправити військовозобов’язаних до Євросоюзу поза контрольно-пропускними пунктами.
Фігурантам повідомили про підозру за двома статтями Кримінального кодексу України: ч. 1 ст. 114-1 (перешкоджання законній діяльності ЗСУ та інших військових формувань); ч. 3 ст. 332 (незаконне переправлення осіб через державний кордон України).
Як повідомляв Укрінформ, співробітники Державної прикордонної служби щодоби затримують близько 20 осіб за спробу незаконно перетнути кордон. На початку повномасштабного вторгнення росії таких порушників було 60-70 щодня.