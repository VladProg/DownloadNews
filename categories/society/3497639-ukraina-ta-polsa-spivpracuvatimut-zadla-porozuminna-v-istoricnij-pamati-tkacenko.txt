Україна та Польща співпрацюватимуть у напрямку порозуміння у питанні історичної пам’яті, відтак сфера, яку російські спецслужби намагались зробити між українцями та поляками приводом для сварок, відходить у минуле.

Як передає Укрінформ, про це повідомив міністр культури та інформаційної політики Олександр Ткаченко у Телеграмі.
Зокрема, Ткаченко розповів, що МКІП із Міністерством культури та національної спадщини Польщі підписали меморандум про співробітництво у сфері національної пам'яті, і це вкрай важливо, адже врегулювання історії є не лише питанням гуманітарним, але і безпековим.

"Меморандум передбачає роботу в напрямку порозуміння в питанні історичної пам’яті - легалізацію, впорядкування та догляд за місцями пам’яті, що усуне тривалі дискусії та непорозуміння. Таким чином питання, які російські спецслужби довгий час намагались зробити між нашими країнами привідом для сварок - відходять в минуле", - написав Ткаченко.
Він також наголосив, що поляки вже на весь світ заявили про свою солідарність з нашою країною і довели це діями.

Як повідомлялося, у середу в Києві відбулися міжурядові консультації України та Польщі за участю прем'єр-міністрів Дениса Шмигаля та Матеуша Моравецького. Уряди України і Польщі після консультацій підписали вісім угод про співпрацю у різних сферах. Зокрема, щодо енергетики, військово-оборонного комплексу, транскордонного та митного співробітництва, екологічної політики, відбудови України, а також співробітництва у питаннях національної пам'яті.
Фото: Олександр Ткаченко