Резиденція «Межигір'я» вже невдовзі може отримати статус пам'ятки садово-паркового мистецтва загальнодержавного значення, підготовлено відповідний проєкт указу Президента.

Про це в ефірі телемарафону сказав міністр Кабінету міністрів Олег Немчінов, передає Укрінформ
"Це буде називатися парк-пам’ятка садово-паркового мистецтва загальнодержавного значення «Межигір’я». З кінця 2021 року ми активно працювали над вирішенням комплексу проблем, оскільки є і рішення судів по частині об'єктів цього комплексу, документи, які були віднайдені в кримінальних справах, коли вони передавалися при утворенні Спеціальної антикорупційної прокуратури тощо... Від травня за дорученням Прем'єр-міністра ми сформували робочу групу, й одним з її напрацювань є те, що уряд спочатку надав дозвіл на створення такої пам’ятки, потім підготував проєкт указу Президента, зараз він опрацьовується з усіма службами в Офісі Президента і ми чекаємо на ухвалення фінального рішення", - поінформував Немчінов.
За його словами, координацію діяльності парку-пам'ятки, згідно з законодавством, здійснюватиме Міндовкілля.
Втім, за словами Немчінова, у разі проведення реорганізації функціоналу органів виконавчої влади міністерства позбудуться непритаманних їм функцій, зокрема щодо ведення господарської діяльності. Тоді керувати природоохоронним фондом, до якого буде віднесено і Межигір'я, буде новоутворена спеціальна агенція.
Він додав, що на території Межигір'я знаходиться велика кількість об'єктів, в тому числі й ті, які становлять певний інтерес для безпекової складової під час воєнного стану.
"Ці території будуть управлятися відповідними структурами. Усе решта, включаючи загальновідому хонку, зоопарк тощо, буде передано в управління адміністрації, буде сформовано офіційний штат", - сказав Немчінов.
Він додав, що, як і в більшості таких парків, громадяни зможуть отримати до нього доступ для відпочинку.
Як повідомляв Укрінформ, Кабінет Міністрів наприкінці червня погодив клопотання Міністерства захисту довкілля та природних ресурсів про створення парку-пам’ятки садово-паркового мистецтва загальнодержавного значення на території урядової резиденції «Межигір’я».