Під час зустрічі з українською молоддю Папа Франциск запевнив у своїй молитві за Україну та попросив у молоді вибачення за "неспроможність зробити щось більше".

Про результати зустрічі української молоді з УГКЦ і РКЦ зі Святішим Отцем Франциском в Апостольській нунціатурі в Лісабоні інформує пресслужба Української греко-католицької церкви, передає Укрінформ.
"Ця зустріч була дуже емоційна. Папа уважно слухав і вдивлявся, втирав сльози української молоді, яка прийшла розповісти йому правду про війну, про те, що росія руйнує життя в Україні. Папа Франциск дуже коротко говорив, запевняючи у своїй молитві за Україну. Також Святіший Отець попросив у молоді вибачення за свою неспроможність зробити щось більше, наголошуючи, що зло дуже жорстоке", - зазначив заступник голови Патріаршої комісії у справах молоді УГКЦ отець Роман Демуш.

За його словами, у зустрічі з Франциском узяли участь 500 молодих людей. Молодь подарувала Папі символічні подарунки - сніп пшениці, коровай, зарваницьку воду, говорячи про те, що сьогодні в Україні існує небезпека загинути не лише від російських ракет і куль, а й від голоду.

Також повідомляється, що серед делегації була "священнича сімʼя". Зокрема, Ірина Більська передала Папі уламки ракет, які впали на подвірʼя церкви в Бериславі, що на Херсонщині, й розповіла, що їхній храм став пристанищем для кількох тисяч людей. Також вона наголосила на тому, як страждають українські сімʼї, що через війну не мають можливості бути разом.
Як повідомляв Укрінформ, Папа Римський Франциск у зверненні до португальської влади повторив заклик до Європейського Союзу розвивати дипломатію миру, спрямовану на врегулювання конфліктів, зокрема у контексті війни в Україні.
Фото: УГКЦ