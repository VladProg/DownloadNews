На станції “Академік Вернадський”, де зараз зима, 3 липня українські вчені зафіксували найвищу липневу температуру за весь час спостережень.

Як передає Укрінформ, про це Національний антарктичний науковий центр повідомляє у Фейсбуці.
“На нашій станції "Академік Вернадський" зафіксовано новий рекорд, 3 липня температура повітря сягнула +8,7°С. Це найбільша максимальна температура в липні за всі роки спостережень”, - ідеться в повідомленні.
Попереднє найвище значення було зафіксовано +5,6°С аж у липні 1965 року, коли станція ще належала Великій Британії.

В Антарктичному науковому центрі зауважили, що зараз в Антарктиці – зима, тож такий “плюсовий” рекорд та ще й одразу на 3,1 градуса вищий, є дуже тривожним сигналом. Також науковці припускають, що, можливо, до кінця місяця будуть нові погодні “сюрпризи”, адже липень тільки почався.
Минула зима в районі "Вернадського" стала найтеплішою: середня температура повітря становила -2,13°С, а абсолютний мінімум ледь перетнув позначку -8°С.
У лютому минулого року українські вчені на станції зафіксували найвищу температуру за всі роки спостережень +12,7°С. Попередній рекорд був +11,7°С у 1985 році.
У листопаді минулого року на "Вернадському" був зареєстрований сніговий рекорд, висота снігу сягнула 345 см.
“Це було майже на пів метра більше, ніж попередній максимум (3 метри в грудні 2021-го). Науковці вважають такий факт прямим наслідком потепління, через яке з поверхні океану випаровується більше вологи і, відповідно, випадає більше опадів, ніж було раніше”, - пояснили в Антарктичному науковому центрі.
Як повідомляв Укрінформ, цьогорічний червень став найспекотнішим червнем за всю історію спостережень у світі.