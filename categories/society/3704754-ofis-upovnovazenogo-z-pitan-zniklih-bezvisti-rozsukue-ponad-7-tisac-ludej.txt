Офіс уповноваженого з питань осіб, зниклих безвісти за особливих обставин, нині розшукує понад 7 тисяч людей.

Про це уповноважений Олег Котенко сказав у інтерв’ю, яке транслювалося в ефірі телемарафону «Єдині новини», передає Укрінформ.
«Трохи більше ніж 7 тисяч людей ми зараз розшукуємо, родичі яких звернулися до нас для того, щоб почати пошук їхніх рідних. Якщо брати відсотково, то десь 15% - це цивільні, а інші – звернення (щодо) наших військових, яких ми розшукуємо», - сказав Котенко.
За його словами, за період повномасштабного вторгнення було заведено понад 15 тисяч справ про зникнення безвісти. В Офіс уповноваженого з питань зниклих безвісти за особливих обставин звертаються українці, рідні яких перебувають у полоні також, а коли людину вдалося повернути на Батьківщину, справу закривають. Близько 1,5 тисячі тіл загиблих захисників вдалося повернути. Після деокупації низки територій також було знайдено тіла загиблих воїнів. «Є ще невеликий відсоток, коли люди до нас звернулися, а рідні зникали, просто немає радіозв'язку. Просто буває таке, що немає по тижню, по два або навіть по місяцю немає радіозв'язку з людиною. В цю цифру також входять, якщо ми на 100% знаємо, що людина знаходиться у полоні, є відеодокази, фотодокази та підтвердження Міжнародного Комітету Червоного Хреста», - додав Котенко.
Як повідомляв Укрінформ, в Україні дані про зниклих з 2 травня 2023 року вносяться в єдиний реєстр зниклих безвісти, розроблений Міністерством внутрішніх справ спільно з уповноваженим зі зниклих безвісти й іншими відомствами.
Станом на початок травня через війну росії в Україні вважаються зниклими безвісти 23 760 людей.