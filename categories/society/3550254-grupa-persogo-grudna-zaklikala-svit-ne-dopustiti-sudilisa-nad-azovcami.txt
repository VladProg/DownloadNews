Ініціативна група “Першого грудня” звернулась до політичних і громадських діячів світу припинити безкарність росії і не допустити проведення так званого “трибуналу” над над бійцями полку “Азов”.

Як передає Укрінформ, про це йдеться у зверненні групи.
“Ми звертаємося до вас у справі, про яку вже добре відомо: в окупованому Маріуполі російська адміністрація облаштовує клітки та інші “судові” декорації, щоб провести показовий суд над захисниками Маріуполя і, зокрема “Азовсталі”. Цим росія вкотре порушує свої домовленості – цього разу з Міжнародним комітетом Червоного Хреста та ООН, які обіцяли провести подальший обмін військовополонених, що самі захисники і все українське суспільство сприйняли як гарантії. Порушує росія і Женевські конвенції 1949 року, які гарантують права військовополонених. Правова нікчемність планованого судилища очевидна”, - ідеться у зверненні.
Автори документа закликають підняти хвилю протестів в усьому світі і не допустити проведення такого “трибуналу”, який абсолютно суперечить загальновизнаним міжнародним законам про поводження з військовополоненими; захистити цих конкретних людей, які виявили чудеса героїзму та витривалості, і не допустити їхнього психічного та фізичного знищення.
"Пам’ятаймо, що росія вже знищила понад пів сотні військовополонених із Маріуполя та “Азовсталі”, підірвавши їх 28 липня в ув’язненні в Оленівці, – і цей злочин доповнив усі попередні, які залишилися безкарними", - зазначили у групі "Першого грудня".
Члени групи наголошують: “Якщо міжнародні інституції вступають у якісь домовленості з російською владою, вони мають усвідомлювати, що вони є співвідповідальними за дотримання цих домовленостей. Не можна лише розвести руками й розписатися у власному безсиллі. За час російської війни в Україні московська влада так часто принижувала міжнародні інституції та окремих західних політиків, що у світі мають врешті згадати про таке поняття, як честь”.
“Знаємо, що російській пропаганді вдалося причепити до бійців “Азову” відлякувальний ярлик “неонацисти”. Проте в очах українського народу це патріоти, які на найвищому рівні жертовності виконували свій воєнний обов’язок і склали зброю лише після того, як міжнародною спільнотою їм було гарантоване життя. Прирівнювати їхню самопожертву до “нацизму” є жалюгідною спробою кремлівських пропагандистів вигадати “вірогідну” підставу для ведення війни з Україною, що, своєю чергою, є злочинним”, - заявили у групі.
На думку авторів звернення, ярлик “неонацистів” став для деяких політиків у світі зручною “ширмою”, за якою легко сховати свою бездіяльність.
У групі "Першого грудня" пропонують всім, кого турбує ідеологічна постава “азовців”, відкинути упередженість і приглянутися до їхніх конкретних дій та порівняти з діями російської влади та російських воєнних злочинців, на тлі яких бліднуть злочини нацистів Другої світової війни.
На думку членів групи, черговий злочин, що його готує росія в Маріуполі, є лише яскравим штрихом у ширшій картині тої моральної катастрофи, в якій опинився російський народ з волі свого керівництва.
“Ми згодні з Прем’єр-міністеркою Естонії Каєю Каллас, що, “щоб зупинити воєнну машину кремля та притягнути воєнних злочинців до відповідальності, нам потрібно зрозуміти коріння російського імперіалізму”. І ми вдячні високим представникам Естонії, Латвії, Литви, Польщі та Румунії, які підписали спільне звернення до Євросоюзу, в якому фактично визнають, що нинішні воєнні злочини росії в Україні закорінені у незасудженості злочинів комуністичного режиму, якими так пишаються справжні неонацисти в кремлі”, - заявили у групі.
“Настав час усвідомити, що слід негайно творити світовий простір порозуміння і взаємодії, щоб почати формувати нову систему безпеки. Інакше кремль і далі знущатиметься з міжнародного права, впиваючись своєю безкарністю, як це заплановано на найближчі дні в Маріуполі. росія не лише поставила себе за рамки людської цивілізації, а й загрожує самому існуванню цієї цивілізації. Отож притягнути її до відповідальності слід уже зараз, поки вона не вчинила непоправного”, - ідеться зверненні.
Як повідомляв Укрінформ, у тимчасово захопленому Маріуполі росіяни планують влаштувати показовий “суд” над українськими захисниками, які понад 80 днів тримали оборону міста. 16 травня за наказом вищого військового керівництва та під гарантії міжнародних гуманітарних організацій вони погодилися на евакуацію з комбінату “Азовсталь”. Українські військові потрапили у в’язниці росії і “днр”.
У ніч проти 29 липня на території колишньої колонії в тимчасово захопленій Оленівці Донецької області у будівлі, де росіяни утримували українських військовополонених, стався потужний вибух. Загинули щонайменше 50 полонених.
За інформацією української розвідки, вбивство в Оленівці скоїли найманці зі складу приватної військової компанії “Вагнер”.
Фото: PAP/EPA