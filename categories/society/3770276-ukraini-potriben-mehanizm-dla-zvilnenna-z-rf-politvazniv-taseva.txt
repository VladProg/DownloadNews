Україні потрібен ефективний механізм для звільнення з РФ українських політв'язнів. Але це важко зробити, бо з країною-агресором домовитися про будь-яку спільну роботу неможливо.

На цьому наголосила постійна представниця Президента України в АР Крим Таміла Ташева на пресконференції в Укрінформі.
«Нам потрібно продумати ефективний механізм для звільнення цивільних заручників. Це складно. Тому що списки цивільних заручників, у тому числі й список політичних в'язнів, куди включений весь перелік журналістів, постійно оновлюється в Офісі Президента, комунікується з координаційним центром. Але тут, на превеликий жаль, недостатньо волі лише Української держави. Тут ключова історія з РФ», - сказала вона.
«Ми не можемо взаємно звільняти полонених, ми не можемо робити так званий обмін цивільних на військових, або навпаки. Ми зі свого боку готові здійснювати таке взаємне звільнення цивільних на цивільних, але РФ хоче наших цивільних обмінювати на військовополонених, що неправильно згідно з міжнародним правом», - додала представниця Президента в АРК.
При цьому Ташева закликала міжнародних партнерів долучитися до роботи з визволення незаконно ув'язнених РФ українських громадян.
«Ми закликаємо наших міжнародних партнерів долучатися до цього процесу. Тому що лише спільними зусиллями ми можемо якимось чином впливати на РФ», - наголосила вона.

Ташева поінформувала, що на сьогодні представництво Президента в Криму працює над верифікацією списків українських полонених. «Зараз ми говоримо про 186 політичних в'язнів, 126 із них є кримськими татарами, а насправді цифра значно більша. Ми працюємо над цими уточненнями», - запевнила вона.
За даними Кримської правозахисної групи, нині Росія незаконно утримує щонайменше 173 кримських політичних в’язнів у місцях позбавлення волі на території півострова та на території РФ. Серед них — 15 кримських журналістів. Деякі з них мають серйозні захворювання та не отримують медичну допомогу, а це - загроза для їхнього життя.