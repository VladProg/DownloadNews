Верховна Рада підтримала у першому читанні законопроєкт про внесення змін до деяких законодавчих актів щодо застосування обмежувальних заходів протидії домашньому насильству.

Про це повідомив народний депутат з фракції «Голос» Ярослав Железняк у Телеграмі, передає Укрінформ.
Він уточнив, що законодавчу ініціативу №5629 підтримали 238 народних депутатів.
Метою проєкту закону є врегулювання питання застосування обмежувальних заходів протидії домашньому насильству.
Законопроєктом пропонується внести зміни до низки законодавчих актів у частині застосування електронних засобів контролю, які відстежують виконання кривдником вимог обмежувальних приписів та обмежувальних заходів і стосуються заборони наближатися до потерпілої особи.
Зазначається, що такий обмежувальний захід застосовується до засудженого лише за наявності письмової згоди на це особи, яка постраждала від домашнього насильства, або її законного представника, крім випадку, коли законним представником є засуджений. При застосуванні цього обмежувального заходу на засудженого покладається обов’язок носити електронний засіб контролю.
Автори законопроєкту вважають, що його ухвалення сприятиме розв'язанню питань щодо вироблення ефективних засобів доказування та відповідного контролю в контексті протидії домашньому насильству, спираючись на позитивний досвід європейських країн.