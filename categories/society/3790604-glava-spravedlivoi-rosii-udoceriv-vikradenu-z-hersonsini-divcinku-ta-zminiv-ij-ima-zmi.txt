Голова партії «Справедлива Росія – За правду» Сергій Миронов таємно удочерив викрадену під час окупації Херсонської області російськими військами 10-місячну дівчинку та змінив їй ім'я і громадянство.

Як передає Укрінформ, про це йдеться у розслідуванні російського опозиційного видання «Важные истории».
У розпорядженні видання опинилися документи про те, що 70-річний депутат та його дружина усиновили вивезену з України 10-місячну Маргариту Прокопенко, яка перебувала у дитячому будинку у Херсоні під час окупації міста російською армією. Звідти її вивезли до Росії та таємно змінили ім'я та громадянство: так вона стала росіянкою Мариною Мироновою.
«Це перший документально доведений випадок усиновлення української дитини російським політиком такого рангу. За словами опитаних нами юристів, з точки зору міжнародного права, це може кваліфікуватися як воєнний злочин і вважається геноцидом», – йдеться у публікації.
Як зазначається, наприкінці серпня 2022 року дружина Миронова Інна Варламова приїхала до Херсонської області разом із його першою заступницею у Держдумі Яною Лантратовою. Вони відвідали Херсонську обласну дитячу лікарню, де проходили лікування 10-місячна Маргарита Прокопенко та дворічний Ілля Ващенко. Відразу після виписки дітей забрали з будинку дитини та вивезли до Москви для «обстеження, визначення подальшої тактики лікування та проходження реабілітації».
У розпорядженні «Важных историй» є документи, які вказують, що через місяць після рішення суду у грудні 2022 року Сергій Миронов та Інна Варламова удочерили вивезену з Херсона Маргариту Прокопенко. Їй було трохи більше року. На прохання усиновлювачів особисті дані дитини можна змінити, що і було зроблено: дівчинка стала Мариною Сергіївною Мироновою. Їй змінили не лише ім'я та по батькові, а й місце народження: замість українського Херсона – підмосковний Подольськ.
Знайоме з ситуацією Маргарити та Іллі джерело повідомило «Важным историям», що біологічна мати Маргарити позбавлена батьківських прав, а батько помер, проте дитина має інших родичів.
Доля Іллі до кінця невідома. «Важные истории» встановили, що лише через рік після депортації у вересні 2023 року він отримав нове свідоцтво про народження. З нього випливає, що Ілля перебуває у Московській області.
Як повідомляв Укрінформ, депортація українських дітей стала причиною для видачі 17 березня 2023 року Міжнародним кримінальним судом у Гаазі ордера на арешт уповноваженого президента РФ з прав дитини Марії Львової-Бєлової та самого Володимира Путіна.