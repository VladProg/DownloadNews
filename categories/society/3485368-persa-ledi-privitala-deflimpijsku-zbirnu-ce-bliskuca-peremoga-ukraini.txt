Дружина Президента Олена Зеленська привітала збірну України з абсолютною перемогою на Дефлімпійських іграх у Бразилії, яка є черговим свідченням визнання українських спортсменів та надзвичайної сили українців.

Про це вона написала у Телеграмі, повідомляє Укрінформ.
«Чергова перемога України на міжнародній арені. Чергове світове визнання наших спортсменів. Учора збірна України стала абсолютним чемпіоном Дефлімпійських ігор у Бразилії, здобувши рекордну кількість нагород», - зазначила перша леді.

За її словами, українці побили власний рекорд, який встановили на Дефлімпіаді-2017, де здобули 99 нагород. Так, вона нагадала, що на змаганнях у Бразилії збірна України здобула 138 медалей, з яких 62 золотих, 38 срібних та 38 бронзових.
Дружина Президента відзначила, що українська збірна з футболу стала чемпіонами турніру уперше за 13 років, тріумфально для України завершилось і змагання з баскетболу, де у фінальному матчі українці перемогли команду із США і отримали "золото".
«Це блискуча перемога України й свідчення надзвичайної сили наших людей. А крім того — ще один дуже важливий крок до безбар‘єрності. Бо суспільство повинно знати: інвалідність не має бути бар‘єром, щоб стати чемпіоном світового рівня», - підкреслила Олена Зеленська.
Вона додала, що Дефлімпійські ігри, або ж Дефлімпіада — це спортивні змагання найвищого рівня для людей, які не чують, й українська збірна багато років поспіль серед лідерів ігор.
Як повідомляв Укрінформ, збірна України виграла 138 медалей і посіла перше місце у загальнокомандному заліку та за загальною кількістю здобутих нагород на XXIV літніх Дефлімпійських іграх у бразильському Кашіас-ду-Сул.