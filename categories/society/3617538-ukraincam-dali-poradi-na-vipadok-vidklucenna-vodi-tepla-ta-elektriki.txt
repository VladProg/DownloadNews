Державна служба України з надзвичайних ситуацій (ДСНС) оприлюднила рекомендації населенню у разі зникнення електро-, тепло- і водопостачання.

Про це поінформувала пресслужба рятувальників, передає Укрінформ.
“Дії населення у разі відключення водопостачання: зробіть запас питної води на 2-3 доби; використовуйте питну воду з бюветів, колодязів, криниць; знайдіть пункт розливу води; зробіть запас технічної води; використовуйте технічну воду з відкритих водойм” - йдеться у повідомленні.
Громадянам також радять: зберігати воду у закритих ємностях (рекомендовано позначити воду бірками: “Для пиття”, “Для технічних потреб”); кип'ятити воду для пиття та приготування їжі (кип'ятіння є ефективним методом знезараження води); та зберігати знежаражену воду не більше доби.

У разі відключення теплопостачання людям рекомендують: обрати одне приміщення в оселі для обігріву (облаштувати там спальне місце); щільно закрити вікна шторами, жалюзі, або ролетами (найбільші тепловтрати — саме через вікна); увімкнути додаткові джерела тепла (але не більше одного електрообігрівача — може не витримати мережа).

Також варто використовувати теплий одяг, термобілизну, флісовий одяг; пити та їсти гаряче; берегти тіло від переохолодження; за можливості переїхати до родичів або знайомих, у яких є опалення; дізнатися від місцевої влади про розміщення пунктів обігріву.

У разі відключення електропостачання громадянам радять вимкнути електропобутові прилади з розеток, щоб запобігти їхньому виходу з ладу; підготувати заздалегідь автономні джерела освітлення (ліхтарі, свічки тощо); використовувати електрогенератор поза межами приміщення; завчасно зарядити мобільні телефони та тримати зарядженими павербанки, акумулятори.
При цьому людям не варто відкривати холодильник або морозильник без необхідності.
“Запасіться продуктами, яким не потрібне охолодження або підігрівання. Не користуйтеся ліфтами (через загрозу там застрягти в момент екстреного відключення світла). За потреби йдіть у громадське місце, де є електроенергія”, - додали у ДСНС.
Як повідомлялося, у МВС надали людям поради щодо поведінки під час відключення електроенергії і тепла.