Група українців подала скаргу до міграційної служби Фінляндії на центр прийому біженців у громаді Кіркконуммі у зв'язку з неодноразовими затримками грошової допомоги.

Як передає Укрінформ, про це повідомляє Yle.
У скарзі вказується, що, наприклад, у серпні біженці отримали гроші лише на третьому тижні місяця. Через затримки вони змушені були звертатися по безплатні продукти харчування. Заявники також повідомляють, що співробітники центру поводилися з ними неввічливо.
У міграційній службі заявили, що скарга, пов'язана з виплатою допомоги, має винятковий характер.
За роботу центру в Кіркконумі відповідає приватна компанія Babando Oy, уточнює видання. Її виконавчий директор Даніель Рахман каже, що затримка пов'язана з браком електронних чипів, що ускладнює видачу клієнтам карток передоплати.
Пояснення Рахмана у міграційній службі назвали «неспроможним». Наголошується, що центр прийому повинен сплатити допомогу клієнтам готівкою, якщо переказ грошей на картку з якоїсь причини неможливий.
Міграційна служба має намір простежити, аби компанія виправила недоліки в роботі. Вона також збирається вимагати від центру офіційних пояснень і при потребі проведе перевірку на місці, аби переконатися, що недоліки будуть усунені.
Як додає Yle, Рахман надіслав на адресу видання електронного листа, в якому повідомив, що виплата грошей за вересень розпочалася цього тижня.
Фото: Beata Zawrzel, АА