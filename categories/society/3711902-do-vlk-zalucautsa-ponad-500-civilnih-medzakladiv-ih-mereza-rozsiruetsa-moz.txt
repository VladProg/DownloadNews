До оглядів військово-лікарських комісій (ВЛК) залучається більше 500 цивільних медзакладів, їх мережа розширюється на запит Медичних сил ЗСУ. Також до кінця травня планується запровадити електронні черги у всіх гарнізонних ВЛК.

Про це в ефірі загальнонаціонального телемарафону "Єдині новини" сказала заступниця міністра охорони здоров'я Марина Карчевич, передає Укрінформ.
"Фактично, якщо говорити про медичні огляди, то зараз ми залучаємо більше 500 цивільних закладів для таких оглядів і для роботи при центрах комплектування. Разом з командуванням Медичних сил ЗСУ ми моніторимо мережу і навантаження, оскільки є регіони, де навантаження значно більше, є регіони, де навантаження менше. Відповідно, на запит Збройних сил ми надаємо перелік мережі цивільних закладів, які залучаються до роботи ВЛК. Найперше, це гарнізонні і госпітальні військово-лікарські комісії", - сказала Карчевич.
Окрім цього, зазначила заступниця міністра, планується використати досвід роботи електронної системи охорони здоров'я (ЕСОЗ), де є всі дані про кожного пацієнта, і для військової медицини.
"Щоб дані про пацієнта, про військовослужбовця зберігалися у захищеному вигляді і доступ до них мав лікар, щоб не потрібно було возити паперові документи з одного місця в інше. І так само це питання електронного документообігу, над яким зараз працюємо з колегами з Міноборони, щоб власне не перевозити документ в папері, а був документообіг в електронному вигляді між військовими частинами, військово-лікарськими комісіями і закладами охорони здоров'я", - сказала Карчевич.
Наразі в пілотному режимі запроваджені електронні черги і до кінця травня планується охопити ними всі гарнізонні ВЛК.
Карчевич нагадала, що нещодавно було впроваджено в Програму медгарантій новий пакет, який дозволяє фінансувати роботу ВЛК на базі цивільних медзакладів.
Також вона нагадала, що Верховна Рада ухвалила два законопроєкти, які стосуються можливості залучення цивільних медичних закладів до роботи ВЛК і спрощення оформлення певних документів, зокрема довідки №5 про обставини травми, отримання якої потребувало багато часу. Парламент скоротив процедуру і спростив її отримання.