У Міністерстві розвитку громад та територій України розпочав роботу оперативний штаб, який створить базу наявних будівельних матеріалів.

Як передає Укрінформ, про це заявила заступниця міністра розвитку громад та територій України Наталія Козловська, повідомляє Міністерство розвитку громад та територій.
“У Мінрегіоні розпочав роботу оперативний штаб із забезпечення будівельними матеріалами, що сприятиме відновленню будівель та споруд, пошкоджених внаслідок збройної агресії рф”, - ідеться в повідомленні.
На установчому засіданні під головуванням Козловської був затверджений його склад.
Як зауважується, оперативний штаб розпочав роботу щодо моніторингу ринку будівельних матеріалів.
“Ми плануємо започаткувати проведення на постійній основі моніторингу поточного стану ринку будівельних матеріалів: наявних виробничих потужностей, фактичної наявності тих чи інших будівельних матеріалів, логістики їх постачання”, — повідомила Козловська.
За її словами, це робочий інструмент, який дозволить пришвидшити відновлення об’єктів житлової, соціальної та критичної інфраструктури, а також будівництво нових споруд та будівель різноманітного призначення у регіонах.
Штаб на наступному засіданні планує заслухати одну із профільних асоціацій з аналізом ринку будівельних матеріалів. Він утворений як консультативно-дорадчий орган Кабінету Міністрів. Очолює його Козловська.
Як повідомляв Укрінформ, на початку липня Міністерство розвитку громад та територій домовилось із міжнародними організаціями про фінансову допомогу для компенсації витрат громадянам, які безоплатно прихистили внутрішньо переміщених осіб.