Предстоятель Православної церкви України, митрополит Епіфаній разом з колишнім держсекретарем Сполучених Штатів Майком Помпео в одному з лікувальних медичних закладів Києва відвідали захисників України.

Про це повідомляє пресслужба ПЦУ, передає Укрінформ.
«Завдяки вашому героїчному подвигу та завдяки підтримці наших міжнародних друзів ми маємо зараз свободу і єдину Українську державу. На нашому боці правда, а де правда - там Бог і завжди буває перемога. Ми постійно молимося за вас, і я бажаю, щоби Господь і надалі давав сили й терпіння йти до нашої повної перемоги. Нехай Господь і надалі благословляє нашу Україну та Сполучені Штати Америки, всіх людей доброї волі. Слава Україні!», – сказав Епіфаній.
Крім того, Предстоятель ПЦУ висловив вдячність Помпео та в його особі американському народу, за допомогу українцям у цей непростий час.






Митрополит Епіфаній та ексдержсекретар США Помпео відвідали поранених захисників України / Фото: ПЦУ































«Дух має властивість перемагати навіть найсучаснішу зброю. Ми встояли. І я переконаний, що ми морально перемогли. Світ повинен зберегти той порядок, завдяки якому збудовані міжнародні відносини та архітектура безпеки. І ми відчуваємо підтримку Сполучених Штатів Америки та раді, що маємо двопартійну підтримку. Тому ми впевнені у перемозі правди та демократії. Зло завжди буває переможене», – наголосив Епіфаній.
Як повідомлялося, Президент України Володимир Зеленський провів зустріч із делегацією політиків, бізнесменів і представників благодійних організацій Сполучених Штатів Америки, яку очолив колишній державний секретар США Майк Помпео.