Регіональний директор Світового банку у справах країн Східної Європи Аруп Банерджі підтвердив готовність продовжувати співпрацю з Україною у медичній сфері.

Про це заявив він розповів під час підсумкової онлайн-зустрічі з міністром охорони здоров’я Віктором Ляшком у межах місії Світового банку з підтримки реалізації проєктів, передає Укрінформ із посиланням на МОЗ.
За оцінкою Світового банку, потреби України в необхідних інвестиціях на відновлення уже оцінюються на рівні 15 млрд доларів, з яких 1 млрд – це термінові потреби. Уже є попереднє повідомлення про можливість отримання грантової підтримки за програмою GFF (Global Financing Facility) для сектору охорони здоров’я України.
Зі свого боку МОЗ представило Світовому банкові стратегічне бачення щодо спрямування коштів на критичні потреби галузі під час війни. Стратегія відновлення фокусується не лише на відбудові зруйнованої інфраструктури, а й враховує можливість інвестувати кошти у вцілілі об’єкти у межах госпітальних округів, щоб забезпечити вищу якість та ефективність медичної допомоги населенню.
Серед пріоритетних напрямів роботи міністерства: розвиток первинної ланки медико-санітарної допомоги.
Також Ляшко презентував ініціативу команди МОЗ щодо створення і реалізації проєкту, який охопить усю Україну та дасть змогу значно посилити спроможності сфери охорони здоров’я, створюючи нові можливості в короткій та довгостроковій перспективі залучати кошти від різних донорів і фондів. Деталі та перспективи проєкту сторони обговорять додатково, зазначили у МОЗ.
За його словами, “багаторічна співпраця уряду України та Світового банку в підтримці проєктів у сфері охорони здоров’я дає очікувані результати. Зокрема в контексті реформування галузі та покращення матеріально-технічної бази закладів, а також у налагодженні та дотриманні маршрутів пацієнта, насамперед із серцево-судинними та онкологічними захворюваннями”.
У міністерстві нагадали, що МОЗ спільно зі Світовим банком втілює два масштабні проєкти за п’ятьма угодами про позику на загальну суму 681,1 млн доларів.
“Вдячний команді Світового банку за постійну дієву підтримку нашій системі охорони здоров’я України. Ми високо цінуємо багаторічну співпрацю та допомогу у реформуванні системи охорони здоров’я, як під час викликів, спричинених пандемією коронавірусу, так і в цей складний для країни період повномасштабної війни. Країна-терорист прицільно нищить медичну інфраструктуру, вже понад 1000 закладів охорони здоров’я зруйновано, з них - 137 вщент, але наші медики продовжують працювати та дивувати світ своїм героїзмом. Тому подальша співпраця та підтримка від Світового банку для нас надзвичайно важлива, адже навіть в умовах війни ми продовжуємо реформувати та модернізувати медичну сферу”, – наголосив Ляшко.
Один зі спільних зі Світовим банком проєктів – “Поліпшення охорони здоров’я на службі у людей” – стартував у 2015 році. З того часу модернізовано заклади охорони здоров’я у 8 областях, у тому числі Запорізькій, Дніпропетровській та Полтавській, які сьогодні активно надають допомогу постраждалим від війни.
Завдяки додатковому фінансуванню цього проєкту у 2022 році придбано близько 6 тисяч одиниць критично необхідного медичного обладнання на 37,7 млн доларів. Закупівля відбулась із застосуванням механізму розширеної підтримки впровадження проєктів, які фінансуються Світовим банком у сфері охорони здоров’я України.
Другий проєкт, який втілює МОЗ за підтримки Світового банку, – “Екстрене реагування на COVID-19 та вакцинація в Україні” – дозволяє посилювати спроможність в протистоянні хворобі, особливо в умовах повномасштабної війни.
Завдяки спільній командній роботі експертів Світового банку, МОЗ та групи впровадження проєктів реалізація спільних проєктів вийшла на якісно новий рівень. Так, реструктуризація поточних проєктів та запуск нових стали можливими навіть в умовах воєнного стану. Зокрема угода про додаткове фінансування проєкту “Поліпшення охорони здоров’я на службі у людей” була підписана 8 березня цього року, тобто вже після початку повномасштабного вторгнення рф в Україну.
Як повідомлялось, 11 медичних закладів Черкаської області отримали медичне обладнання, закуплене МОЗ та Світовим банком.