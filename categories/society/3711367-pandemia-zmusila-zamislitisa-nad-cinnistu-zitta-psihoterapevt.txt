Пандемія змусила людей замислитися над цінністю життя.

Таку думку в інтервʼю Укрінформу висловив доктор медичних наук, завідувач кафедри медичної психології, психосоматичної медицини і психотерапії медико-психологічного факультету Національного медичного університету імені О. О. Богомольця Олег Чабан.
«Коли цінність – саме життя, яке ми не цінували в гонитві за кар’єрою, навчанням, досягненнями, матеріальними статками. І раптом питання: ти цінуєш своє життя чи ні?» - сказав він.
На переконання Чабана, досвід перенесення пандемії також примусив замислитися про співіснування всього живого.
«Банальна річ: у кишківнику людини живе 50 трильйонів бактерій, а у всьому нашому організмі (якщо взяти все: шкіра, кров, м’язи, кістки, волосся) немає стільки клітин! Людина прийшла у світ, де за мільйони років до нас вже все було перенасичене вірусами і бактеріями, і сказала: «Я – найрозумніша істота, я господар на планеті Земля», а COVID-19 сказав: «Не думаю. Давай я тебе зменшу мільйонів на 25, щоб ти задумався, хто в кого у гостях», - зазначив доктор наук.
За його словами, віруси можуть змінювати поведінку вищих тварин. «Ви лише уявіть, цей такий собі шматочок одноланцюжкової РНК в білковій оболонці – нейротропний (вражає нервову систему) вірус сказу - поселяється в тварині (або людині) і вона стає безстрашною, готова померти, але піти і покусати когось! Інфікований дикий лис виходить в село до людей, де його заб’ють, але він встигне покусати і передати заразу далі. Тобто, вірус змінив поведінку тварини», - наголосив Олег Чабан.
Як повідомлялося, в Україні за минулий тиждень зареєстровано понад 4,7 тис. нових випадків захворювання на COVID-19 і 44 летальні випадки.