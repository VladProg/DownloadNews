Міністерство освіти і науки затвердило Календарний план організації незалежного тестування професійних компетентностей учасників сертифікації педагогічних працівників у 2022 році.

Про це повідомляє Міністерство освіти та науки, передає Укрінформ.
"Згідно з планом, цьогоріч незалежне тестування вчителів початкової школи відбудеться 10 вересня", - йдеться у повідомленні.
Зазначається, що тест міститиме 100 завдань із вибором однієї правильної відповіді, на виконання яких буде відведено 180 хвилин. Результати тестування визначатимуть на підставі набраної учасником сертифікації кількості балів за виконання всіх тестових завдань.
Результати та інформацію про допущення/недопущення до наступного етапу буде розміщено в кабінетах учасників сертифікації до 28 вересня.
У МОН нагадали, що сертифікація складається з трьох етапів: незалежне тестування учасників сертифікації (проводить Український центр оцінювання якості освіти); самооцінювання учасниками сертифікації власної педагогічної майстерності (проводить Державна служба якості освіти); вивчення практичного досвіду роботи учасників сертифікації (проводить також ДСЯО).
Реєстрація на сертифікацію триватиме 1-15 серпня та проходитиме у два етапи: 1-8 серпня – у межах граничної кількості для кожного регіону; 9-15 серпня – у межах загальної граничної кількості (2500 учителів).
Також зазначається, що реєстрацію на сертифікацію-2022 буде припинено достроково, якщо бланки реєстраційних карток-заяв сформують 2500 осіб.