У Києві, Харкові та Львові за підтримки уряду Німеччини відкриються центри передових досліджень.

Про це міністр освіти і науки України Оксен Лісовий повідомив у Фейсбуці за підсумками 14-го засідання українсько-німецької робочої групи з науково-технологічного співробітництва, передає Укрінформ.
За даними Лісового, на втілення цих проєктів Німеччина виділила близько 10 мільйонів євро.
Роботу центрів фінансуватиме німецька сторона. Працюватимуть вони під керівництвом провідних німецьких й українських учених.
У Львові відкриються дві такі установи – Центр передового дослідження природних сполук CENtR та Центр передового дослідження німецько-української та європейської історії ХХ століття ЕUU20.
Фахівці першого розроблятимуть стратегії відкриття та медичного застосування нових біоактивних протиінфекційних засобів. Його головним партнером у Німеччині виступатиме Інститут фармацевтичних досліджень імені Гельмгольца (Саарланд).
Співробітники Центру передового дослідження німецько-української та європейської історії ХХ століття ЕUU20 вивчатимуть правління двох основних злочинних режимів європейської історії минулого століття — нацистської Німеччини та Радянського Союзу часів Йосипа Сталіна. Головним партнером стане Мюнхенський університет Людвіга-Максиміліана.
У Києві буде побудований Центр передового дослідження квантових матеріалів GU-QuMat. Займатиметься він пошуком нових квантових матеріалів для створення технологій майбутнього. Головний партнер – Інститут дослідження твердого тіла та матеріалів імені Лейбніца (Дрезден).
У Харкові відкриється Центр передового дослідження плазмових технологій PLASMA-SPIN-ENERGY. Спільно з Інститутом мікроструктурної фізики імені Макса Планка (Мюнхен) він працюватиме над використанням плазмових технологій у виробництві спінтронних компонентів, які, зокрема, є основою для комп’ютерів наступного покоління.
Як зауважив Лісовий, ці центри допоможуть українським ученим вивести дослідження та знання на новий рівень, відкриють можливість поспівпрацювати з німецькими науковцями, обмінятися досвідом та здобути нові навички.
Очільник Міносвіти висловив переконання, що результатом цього проєкту стануть прикладні й ефективні наукові рішення, які потрібні світу вже зараз.
Він подякував своїй німецькій колезі Беттіні Штарк-Ватцінґер та народу Німеччини за всю надану підтримку.
«Знаю, що співпраця між нашими країнами стане надійним фундаментом для нових звершень, розвитку інновацій, розбудови миру й безпеки», – наголосив міністр.
Як повідомляв Укрінформ, 8 листопада міністр освіти та науки України Оксен Лісовий і міністерка освіти на наукових досліджень ФРН Беттіна Штарк-Ватцингер підписали спільну декларацію про наміри щодо співробітництва.
Фото: Фейсбук Оксен Лісовий