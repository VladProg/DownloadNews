Уповноважений ВРУ з прав людини Дмитро Лубінець і представник Головного управління розвідки Міноборони України Андрій Юсов закликали журналістів хоча б два тижні утриматися від спілкування зі звільненими з полону рф українськими захисниками.

Про це Юсов і Лубінець заявили під час брифінгу у Медіа Центрі Україна - Укрінформ, відповідаючи на питання, коли журналісти зможуть поспілкуватися з тими, хто був у полоні рф.
«Насамперед перший період, дійсно — це період реабілітації. І по-людськи є прохання: щоб перші два тижні ця комунікація була якомога менша. Бо це дуже важливий період і адаптації, і реабілітації, і роботи з фахівцями», - уточнив Юсов.
Представник ГУР Міноборони зазначив, що військовослужбовці при цьому так чи інакше будуть питати згоди у своїх командирів. «Це і позиція самих людей. Хтось схоче спілкуватися із задоволенням, хтось скаже, що він поки що просив би утриматися (від цього — ред.)», - заявив Юсов.
Зі свого боку Лубінець уточнив, що якийсь час має пройти для наших звільнених з російського полону громадян у закритому або напівзакритому режимі, щоб організм відновився у медичному сенсі. І це стосується також родичів звільнених військовополонених.
«Тобто, вони (родичі — ред.) з собою привозять якісь цукерки, якусь домашню їжу, а потім... через 2 дні або на наступний день у них (звільнених з полону рф наших співгромадян — ред.) ще додатково (можуть з'явитися — ред.) проблеми з травленням через велику калорійність, жирну їжу, ці цукерки. Тому при всій повазі - якийсь час має бути такий напівзакритий (для звільнених громадян — ред.) режим», - сказав він.
Іншим важливим аспектом щодо цього він назвав юридичну складову.
«Поки хлопці повернулися, то вони дуже короткий час все пам'ятають, - з ким вони перебували, кого вони бачили і з ким вони спілкувалися. А нам їх треба опитати. Нам треба встановити додаткову інформацію щодо наших героїв, які продовжують, зокрема, залишатися у полоні», - уточнив Лубінець.
Український омбудсман заявив, що у психологічному розумінні людина буде пам'ятати ці речі невеликий час, оскільки так працює мозок — він швидко намагається забути всі жахливі речі, які сталися, після того, як з атмосфери такого жорстокого утримання людина повернулася додому і може розслабитися.
«І нам потрібно це пропрацювати, - потрібно оглянути і зафіксувати сліди побоїв, жорстокого поводження, тортур, - зокрема, ці численні порізи, застосування шокерів, побиття. У нас є один хлопець, у якого на голові численні рубці, через те, що його били не один раз залізними палками. І це теж все треба фіксувати», - додав Уповноважений ВРУ з прав людини.
Лубінець зазначив, що він при всій повазі до представників ЗМІ має попросити їх дати звільненим захисникам якийсь час відновитися після пережитого.
«І ми коли спілкувалися з медиками, то особливо психологи і психіатри кажуть, що вони намагаються поспілкуватися із (тим чи іншим звільненим з російського полону українцем — ред.), щоб людина не згадувала (про те, що пережила, оскільки — ред.), її потрібно повернути у нормальне життя. А як тільки підходить журналіст — то перше питання на кшталт «Як вас тримали там?» автоматично може повернути людину у той же самий стан ( як одразу після повернення з російського полону — ред.)», - сказав Лубінець.
Як повідомлялося, 21 вересня в результаті обміну вдалося повернути із російського полону більш як 200 українських захисників, а також 10 іноземців, які воювали на боці ЗСУ. Серед них – громадяни США, Британії, Марокко, Швеції, Хорватії.
П'ятеро командирів «Азову» перебуватимуть до кінця повномасштабної війни України і рф у Туреччині під особистими гарантіями безпеки її Президента Реджепа Таїпа Ердогана.