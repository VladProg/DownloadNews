Україна продовжує перераховувати кошти на рахунки 649 лікарень, що працюють на тимчасово захоплених територіях та в зоні проведення бойових дій.

Про це сказав заступник міністра охорони здоров’я Олексій Яременко під час телемарафону "Єдині новини", повідомляє МОЗ, передає Укрінформ.
Яременко зазначив, що з моменту повномасштабного вторгнення рф в Україні 649 медичних закладів продовжують працювати на тимчасово захоплених росіянами територіях та в зоні проведення бойових дій.
За його словами, Україна продовжує перераховувати кошти на рахунки кожного медичного закладу на тимчасово захоплених територіях, з яким встановлено належний зв’язок.
"Щомісяця медичні заклади на тимчасово окупованих територіях та ті, які дотичні до лінії фронту, отримують 1/12 обсягу річного фінансування. За рахунок цих коштів, зокрема, виплачується заробітна плата медикам, які працюють в окупації. Це наша принципова позиція — підтримувати кожну лікарню, у якій працюють наші медики й надають медичну допомогу нашим пацієнтам, які опинилися в тимчасовій окупації», — наголосив Яременко.
У МОЗ зазначають, що за минулий місяць таким лікарням Національна служба здоров’я перерахувала понад 2,6 млрд гривень, водночас за пів року ця сума становить понад 17 млрд гривень за Програмою медичних гарантій.
Яременко також підкреслив, що тисячі українців, які опинилися у вимушеній окупації, стали заручниками медичного тероризму росіян через блокування з боку рф постачання ліків.
Як повідомлялося, міністр охорони здоров'я Віктор Ляшко зазначив, що блокування росією постачання ліків, зокрема й життєво необхідних, з підконтрольних Україні територій на тимчасово окуповані, є актом тероризму проти цивільного населення.