Глава Української греко-католицької церкви Блаженніший Святослав назвав незаконне рішення про анексію територій чотирьох областей України «безсоромною крадіжкою на державному рівні».

Про це він сказав під час зустрічі з духовенством Київської архиєпархії, коментуючи слова Папи Франциска перед молитвою «Ангел Господній» минулої неділі, а також пояснив позицію УГКЦ щодо незаконного рішення про анексію росією нових територій України, повідомляє Укрінформ з посиланням на департамент інформації УГКЦ.
«Ми стали свідками безпрецедентної події в історії сучасного людства – безсоромної крадіжки на державному рівні», – заявив Блаженніший Святослав, коментуючи спробу анексії російською федерацією захоплених територій Луганської, Донецької, Запорізької та Херсонської областей України.
«Господь Бог наказав людині: не кради! Коли крадіж стає політикою якоїсь держави, ба більше, представляється як велика перемога, то ця держава і її політика, за словами святого папи Івана Павла ІІ, стає структурою гріха у світі», – сказав глава УГКЦ.
Блаженніший Святослав наголосив, що Українська греко-католицька церква рішуче засуджує анексію території України. Її позиція висловлена, зокрема, у спільному зверненні Всеукраїнської ради церков і релігійних організацій. «Територія України в межах міжнародно визнаного та закріпленого Конституцією кордону є цілісною і недоторканною. Розв’язана росією повномасштабна війна проти України має на меті всупереч міжнародному праву захопити частину території України і знищити Українську державу», – йдеться в документі.
Незаконне рішення про анексію, зауважив предстоятель УГКЦ, стала головною темою роздумів Папи Франциска перед молитвою «Ангел Господній» минулої неділі. Такий жест Святішого отця є безпрецедентною подією, адже зазвичай цій молитві передує недільна проповідь.
Святіший отець, зокрема, сказав: «Я рішуче засуджую серйозну ситуацію, що останніми днями створилася через чергові дії, суперечні з принципами міжнародного права. Вона насправді посилює загрозу ядерної ескалації, аж до побоювання неконтрольованих і катастрофічних наслідків на світовому рівні».
«Посилаючись на міжнародне право, Папа Франциск визнає непорушність міжнародно визнаних кордонів України, а називаючи Маріуполь і Запоріжжя українськими містами, висловлює свою незгоду з анексією», – пояснив Блаженніший Святослав.
Глава УГКЦ звернув увагу й на асиметричність звернень Папи Римського до президентів росії та України. Святіший Отець закликав президента російської федерації негайно зупинити «цю спіраль насильства та смерті». Водночас засмучений величезними стражданнями українського народу «внаслідок зазнаної агресії», він закликав Президента України «бути відкритим до серйозних мирних пропозицій».
«Очевидно, Папа розуміє, що для України серйозність цих мирних пропозицій означає пошук механізмів повернення суверенітету нашої держави до кордонів, визначених у 1991 році. Важливо теж зауважити, що Апостольська столиця ніколи не визнавала спроб окупації росією українського Криму і в минулому, а дипломатія, як інструмент досягнення миру у світі, до якої закликає Святіший отець, завжди основується на повазі та неухильному дотриманні норм міжнародного права», – сказав Блаженніший Святослав.
Шлях до миру, за словами предстоятеля УГКЦ, лежить через припинення агресором бойових дій, бо «потрібно перестати нас вбивати», через засудження воєнного злочинця та його ідеології і відшкодування заподіяної шкоди.
Як повідомляв Укрінформ, Папа Римський Франциск у своїх роздумах перед проказуванням молитви «Ангел Господній» у неділю, 2 жовтня, засудив нові спроби захоплення росією українських територій і закликав путіна зупинити війну, а Володимира Зеленського – бути відкритим до серйозних пропозицій миру.
Фото: ugcc.ua