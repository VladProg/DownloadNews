Президент України Володимир Зеленський наголошує, що нині Україна потребує фахових рішень для оборони та ліквідації наслідків війни, і попри складність ситуації здобутки українських науковців стають фундаментом багатьох таких рішень.

Як передає Укрінформ, про це Глава держави заявив у своєму вітанні з нагоди Дня науки, повідомляється на сайті Президента.
"Нині Україна потребує фахових рішень для оборони та ліквідації наслідків війни. Попри складність ситуації ви продовжуєте свою діяльність, а ваші наукові здобутки стають фундаментом багатьох таких рішень", - сказав Зеленський.
За його словами, без потужної передової науки надзвичайно важко повноцінно захищати державу від зазіхань агресора, забезпечувати її сталий розвиток та гідне майбутнє. Саме професійність досвідчених науковців у поєднанні з креативністю молодих вчених розширюють горизонти наукових досліджень, дають змогу ставити амбітні цілі й гідно відповідати на непрості виклики сьогодення, зазначив Президент.
"Пишаюся вами й сердечно дякую за кропітку щоденну працю і самовідданість, за ваш внесок у відстоювання нашої незалежності. Щиро бажаю вам новаторських проектів, нових звершень і відкриттів", - наголосив Зеленський.
День науки в Україні відзначають щороку третьої суботи травня згідно з указом Президента України від 14 лютого 1997 року.