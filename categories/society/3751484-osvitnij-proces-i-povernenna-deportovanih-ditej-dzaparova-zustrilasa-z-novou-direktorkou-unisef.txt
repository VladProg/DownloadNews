Перша заступниця міністра закордонних справ України Еміне Джапарова провела зустріч з новопризначеною регіональною директоркою ЮНІСЕФ в Європі та Центральній Азії, спеціальною координаторкою з питань реагування на потреби біженців та мігрантів у Європі Регіною де Домінічіс.

Про це повідомила пресслужба Міністерства закордонних справ, передає Укрінформ.
«Сторони обговорили пріоритетні напрями взаємодії, серед яких - забезпечення безперервності освітнього процесу в Україні, повернення незаконно депортованих до РФ українських дітей та підтримка процесу їхнього возз’єднання з родинами», - поінформували у зовнішньополітичному відомстві.

Перша заступниця міністра та регіональна директорка ЮНІСЕФ відзначили ефективну координацію та синергію зусиль уряду України та фонду, спрямовані на захист дітей в Україні в умовах війни.

Джапарова подякувала команді фонду за підтримку діяльності уряду в забезпеченні прав дитини та подоланні гуманітарних наслідків повномасштабної збройної агресії Росії проти України.
Джапарова та де Домінічіс висловили сподівання на подальшу активну співпрацю та успішну реалізацію проектів ЮНІСЕФ в Україні.
Як повідомлялося, у Харківській області спільно з ЮНІСЕФ реалізують програму «Кращий догляд для кожної дитини». Харківщина є першою зі звільнених від російських загарбників областей, де реалізується ця програма.
Фото: МЗС