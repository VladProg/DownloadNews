Програма "U-LEAD з Європою" та благодійний фонд SavED підготували в електронному вигляді посібник, у якому діляться досвідом зі створення освітніх центрів.

Про це повідомляє Укрінформ із посиланням на сторінку U-LEAD у Фейсбуці.
"Посібник зі створення освітніх центрів – не лише покрокова інструкція. Він також стане в пригоді всім освітянам, які налагоджують навчальні процеси під час війни”, – йдеться у повідомленні.

З нього можна дізнатися про те, як краще побудувати навчальні процеси за дистанційної або змішаної форми навчання; які моменти (безпекові, технічні, освітні та психологічні) варто врахувати; як розподілити обов’язки та побудувати графік роботи вчителів; як зробити освітній процес цікавим, а графік – зручним для дітей та освітян; як варто інформувати дітей та батьків про заходи.
"Хендбук містить рухливі, психологічні та розвивальні ігри для дітей, вправи на заспокоєння та концентрацію їхньої уваги. У ньому також можна знайти посилання на мобільні застосунки для самостійної роботи учнів та учениць, а також поради щодо активностей для навчання разом із ними – очно або дистанційно. Посібник допоможе вам організувати кіноклуби, читацькі гуртки, майстер-класи, вивчити англійську мову та навіть створити власний подкаст", – зазначили в U-LEAD.
Крім того, у посібнику є назви та описи ініціатив та проєктів, з якими школа може укласти постійне або разове партнерство – і організовувати для дітей тренінги на різні теми – від тактичної медицини до мистецтва.
Як зазначається, цей довідник доступний для кожного. Він допоможе освітянам відірватися від рутини та подивитися на навчальний процес свіжим поглядом.
Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: ULEAD з Європою