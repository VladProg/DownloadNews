Національне агентство з питань запобігання корупції вітає рішення першої інстанції Вищого антикорупційного суду (ВАКС) щодо виплати винагороди викривачу.

Про це повідомляє Укрінформ із посиланням на сайт НАЗК.
«Це без перебільшення історична подія, яка фундаментально закріплює формування культури викривання в Україні й стимулює викривачів повідомляти про факти корупції, які їм вдалося зафіксувати», - підкреслили в агентстві.
Йдеться про затвердження угоди про визнання винуватості, яку укладено між прокурором САП та колишнім першим заступником начальника київської податкової служби. Тут зазначається і про виплату винагороди викривачу, яка становить 13 млн 299 тис. 950 грн, що є першим позитивним рішенням.
Водночас у НАЗК підкреслили, що вирок може бути оскаржено в Апеляційній палаті ВАКС протягом тридцяти днів з дня його проголошення.
Викривачу за законодавством винагорода виплачуватиметься коштом Державного бюджету України органами державного казначейства за процедурою безспірного списання.
«Тож НАЗК покладається на органи державного казначейства в питанні забезпечення виконання судового рішення після набрання ним законної сили», - додали в агентстві.
Викривання – це один із найдієвіших методів боротьби з корупцією. А ефективний засіб протидії їй – це своєчасна поінформованість компетентних органів про факти вчинення корупційних злочинів. Практика цивілізованих країн довела, що викривання корупції є основою для побудови безпечних і заможних суспільств.
Як повідомлялося, Колегія суддів Вищого антикорупційного суду затвердила угоду про визнання винуватості, укладену між прокурором Спеціалізованої антикорупційної прокуратури і колишнім першим заступником начальника київської податкової служби у справі спроби підкупу за 6 млн дол. керівників антикорупційних органів. Уперше суд ухвалив рішення про виплату винагороди викривачу у розмірі 13 млн 299 тис. 950 грн.
6 вересня 2023 року НАЗК запустило Єдиний портал повідомлень викривачів, на якому громадяни можуть повідомляти про факти корупції, свідками яких вони стали. Портал забезпечує цілодобовий відкритий доступ для подання повідомлень (у тому числі анонімних) через внутрішні канали повідомлення про можливі факти корупційних або пов’язаних з корупцією правопорушень.
Фото: Shutterstock