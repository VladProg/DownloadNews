Сьогодні стартувало голосування за найкращий ескіз до поштової марки "Доброго вечора, ми з України!".

Як передає Укрінформ, про це генеральний директор акціонерного товариства "Укрпошта" Ігор Смілянський повідомив у Телеграмі.
Голосування триватиме по 15 червня. Віддати голос за той чи інший ескіз можна у застосунку "Дія" або на сторінках Укрпошти у Фейсбуці та Інстаграмі.
Результати голосування Смілянський повідомить 14 червня.
Гендиректор Укрпошти нагадав, що нова марка є першою повністю народною: тематику та ескіз обиратимуть українці.
"До нас надійшли близько 1500 ескізів, щасливий, що в Україні так багато талановитих художників, деяких із них запримітив для подальшої співпраці та про це згодом, коли переможемо", – наголосив він.
Також Смілянський опублікував ескізи, винесені на голосування.
"У нас п'ять ескізів, майже 7 днів, щоб обрати переможця, і вже в липні очікуємо на 3-й (чи 4 – як пощастить) поштовий випуск", – додав голова Укрпошти.
Як повідомлялося, 12 квітня Укрпошта ввела в обіг першу українську поштову марку в умовах воєнного стану "Русскій воєнний корабль, іді…!".
23 травня у продаж була випущена марка "Русскій воєнний корабль… ВСЬО!". За перший день продажів АТ "Укрпошта" реалізувало близько 800 тисяч цих марок. Останні продажі марки "Корабель Всьо" заплановані на 10 червня.
27 травня був анонсований конкурс на ескіз марки "Доброго вечора, ми з України!". За словами Смілянського, за цю тему проголосували понад 200 тисяч українців.