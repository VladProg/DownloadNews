Польща змінила правила ввезення домашніх тварин з України.

Як передає Укрінформ, про це Міністерство з питань реінтеграції тимчасово окупованих територій повідомляє у Телеграмі.
«Раніше українці, які подорожували до Польщі, могли перетнути кордон зі своїми улюбленцями за спрощеними умовами. Дозволялося перевозити собак, котів і тхорів із мінімальним пакетом документів. Потрібні були лише наявність чипа, щеплення проти сказу, а також ветеринарного паспорта європейського зразка», - йдеться у повідомленні.
Однак нещодавно країна скасувала це правило. Відтепер для громадян України діятимуть загальні умови ввезення тварин, які чинні на території Європейського Союзу.
Зазначається, що до переліченого вище списку документів на тварину додалися сертифікат здоров’я та письмова декларація, яка підтвердить, що ввезення чотирилапого не є комерційним. А також результати тестування рівня антитіл проти сказу.
Як повідомляв Укрінформ, зоозахисний рух UAnimals планує зібрати 500 тис. грн із продажу колекції худі й футболок «Твоє худі — їхня домівка», щоб побудувати домівки для безпритульних тварин у прифронтовій зоні.