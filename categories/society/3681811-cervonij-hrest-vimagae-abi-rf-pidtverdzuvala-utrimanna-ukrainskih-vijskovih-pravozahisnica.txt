Серед мінімальних речей, які може робити Міжнародний Комітет Червоного Хреста, є вимога від росії підтвердження утримання українських військовослужбовців.

Про це під час брифінгу у Медіацентрі Україна - Укрінформ заявила координаторка Медійної ініціативи за права людини (МІПЛ) Ольга Решетілова.
«Мінімум, який може робити МКЧХ, – це вимагати у рф підтвердження утримання (українських – ред.) військовослужбовців. Це для нас, як мінімум, є гарантія того, що, по-перше, людина жива. По-друге, оскільки вона підтверджена, то рф уже відповідальна за ситуацію з тим чи іншим військовослужбовцем, за його стан, здоров’я і життя. Це – надзвичайно важливо. І тут нам іноді здається, що МКЧХ не надто активний у цьому», - сказала представниця МІПЛ.
Вона уточнила, що серед інших речей, які мають робити міжнародні організації, у тому числі МКЧХ, які спеціально були для цього створені, – це здійснювати моніторингові візити, місії, займатися питанням доступу до людей, отримувати підтвердження щодо утримання тих чи інших осіб.
«Зрозуміло, що вести перемовини з рф – це надзвичайно складно, там ламають будь-які правила і не слідують цим правилами. Але… це - їхній мандат (міжнародних організацій, зокрема МКЧХ – ред.), і вони зобов’язані це робити», - заявила правозахисниця.
У свою чергу адвокат, експерт Медійної ініціативи за права людини Андрій Яковлєв уточнив, що Червоний Хрест єдиний має доступ до військовополонених, і потрібно використовувати цей ресурс.
Зі свого боку, колишній полонений Богдан Пантюшенко висловив думку, що МКЧХ є дуже кволою організацією, яка має набагато більші ресурси, чим вона використовує.
«Вони (МКЧХ – ред.) дуже неефективні. Але вони можуть щомісяця завозити туди (до місць тримання полонених – ред.) передачі, відвозити листи. Вони можуть бути набагато ефективнішими, але на них треба тиснути реально з усіх сторін. Коли на них тиснуть – то вони починають рухатися», - вважає Пантюшенко.
Як повідомляв Укрінформ, 11 березня у Координаційному штабі з питань поводження з військовополоненими заявили, що представникам Міжнародного комітету Червоного Хреста (МКЧХ) протягом останнього місяця вдалося відвідати місця утримання полонених у тимчасово окупованих росіянами Донецьку та Горлівці.