Прапори України з Бахмута і Гостомеля продали на аукціоні в Нью-Йорку за 500 тисяч доларів.


Як передає Укрінформ, про це повідомляє міжнародна організація HealthRigh International.
“HealthRight International провела щорічний благодійний аукціон в рамках гала-вечора Health & Human Rights Award. Його метою був збір коштів на реалізацію проєктів представництва HealthRight в Україні задля подолання наслідків війни", - ідеться у повідомленні.


Лотами аукціону стали прапори України та прапор Гостомельської громади, які були передані в Нью-Йорк представництвом HealthRight в Україні напередодні події. Загальна сума збору склала 500 тисяч доларів.

Як поінформували у представництві, прапор України з Бахмута Донецької області був переданий Київському офісу Health Right солдатами та офіцерами Збройних сил України, які перебувають у зоні бойових дій – а саме на першій лінії фронту Бахмутського напрямку.

Військовослужбовці, які залишили свої підписи на прапорі, захищають Україну з моменту повномасштабного вторгнення та останні кілька місяців героїчно тримають оборону Бахмута.
Прапор Гостомельської громади з Гостомеля Київської області передав колишній начальник селищної військової адміністрації Сергій Борисюк.
“Цей прапор став символом незламності українського народу і особливо Гостомельської громади, яка прийняла на себе найперший удар війни у лютому 2022 році. Прапор знаходився у будівлі військової адміністрації селища Гостомель на момент початку повномасштабного вторгнення і продовжував підіймати дух українців під час періоду окупації майже до кінця березня 2022 року. Там же він залишився, коли місто було визволене від російських військ”, - ідеться у повідомленні.
Також прапор України Гостомельської громади з населеного пункту Мощун на Київщині.
Село Мощун знаходиться за кілька кілометрів на північ від Києва та належить до Гостомельської громади Київської області. З початку війни і до 21 березня 2022 року Мощун було тимчасово захоплене російськими загарбниками. 85% будівель у селі були зруйновані.
"Цей прапор є нагадуванням про героїзм та мужність українців, які захищали рідну землю, ціною власного життя. Саме через Мощун пролягала перша лінія фронту у березні 2022 року. Місцевими жителями тут створений Меморіал пам’яті тим, хто загинув у боях за Київщину", - зазначається у повідомленні.
Прапор був переданий від Гостомельської селищної військової адміністрації та підписаний представниками місцевої територіальної оборони, а також жителями села Мощун, які пережили тимчасове захоплення.
Міжнародна організація HealthRight International (Право на здоров’я) працює вже понад 30 років задля розширення доступу вразливих груп населення до якісних послуг з охорони здоров’я у 30 країнах світу. У 2022 році організації HealthRight International із місцевою неурядовою організацією МБФ "Українська фундація громадського здоров’я" охопили своїми програмами понад 400 000 людей в Україні.
Як повідомляв Укрінформ, майже 400 тисяч гривень зібрали у Черкасах під час благодійного аукціону, ініційованого рідними загиблих воїнів. Ці кошти передали на купівлю дронів.
Фото: HealthRigh International