Цьогоріч кількість українських біженців, які виїжджають за кордон через розв'язану росією війну, може сягнути близько 8,3 мільйона осіб.

Оновлений прогноз на брифінгу повідомила речниця Управління Верховного комісара ООН у справах біженців Шабія Манту, передає Укрінформ із посиланням на Reuters.
В УВКБ ООН зауважили, що за останні два місяці понад 12,7 мільйона українців залишили свої домівки внаслідок воєнних дій, з них 7,7 мільйона стали біженцями всередині країни, а більш як 5 мільйонів осіб виїхали за кордон.
«Такого масштабу кризи, зокрема швидкості виїзду людей, ми не бачили за останній час», - зазначила Манту.
Наприкінці лютого, відразу після нападу росії на Україну, в УВКБ ООН прогнозували, що кількість біженців сягатиме 4 мільйонів.
Згідно з офіційними даними ООН, станом на 25 квітня з Українивід початку повномасштабного російського вторгнення виїхало 5 264 767 осіб.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.