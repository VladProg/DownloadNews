Президент України Володимир Зеленський пояснив, чому відхилив закон про виділення 573,9 млн грн на музей Голодомору.

Як передає Укрінформ, про це йдеться у картці законопроєкту на сайті Верховної Ради.
«Не заперечуючи необхідності забезпечення завершення реконструкції та будівництва Національного музею Голодомору-геноциду, не можу погодитись із запропонованим Законом способом вирішення зазначеного питання в умовах широкомасштабної збройної агресії Російської Федерації проти України», - зазначив Зеленський.
Він наголосив, що найважливішими функціями держави є захист суверенітету та територіальної цілісності України.
«Наразі першочерговим завданням та обов’язком держави є належне забезпечення національної безпеки і оборони для відсічі збройної агресії, насамперед потреб збройних сил України, інших утворених відповідно до законів України військових формувань в озброєння військовій та іншій техніці, продовольстві, речовому майні, інших матеріальних ресурсах», - підкреслив Президент.
Також він зазначив, що резервний фонд бюджету формується для здійснення непередбачених видатків, що не мають постійного характеру і не могли бути передбачені під час складання бюджету.
«Зважаючи на викладене вважаю, що зусилля усіх державних органів та органів місцевого самоврядування мають бути спрямовані на прийняття життєво необхідних рішень насамперед тих, що наближають перемогу України, тож пропоную закон відхилити», - підсумував Президент.
Як повідомляв Укрінформ, Верховна Рада ухвалила відповідний законодавчий акт 13 липня. Він передбачає виділення 573 883,3 тисячі гривень на добудову Музею Голодомору. Ці кошти мали бути спрямовані на реконструкцію першої черги та будівництво і введення в експлуатацію другої черги музею.
Українське суспільство неоднозначно сприйняло цей факт. Окремі громадяни висловлювалися щодо недоречності витрачати кошти на добудову музею під час війни.
28 липня Президент Володимир Зеленський повернув до Верховної Ради зі своїми пропозиціями закон про виділення понад 570 мільйонів гривень на добудову Національного музею Голодомору-геноциду.