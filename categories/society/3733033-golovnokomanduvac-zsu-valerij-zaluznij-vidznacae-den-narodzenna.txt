Головнокомандувач Збройних сил України Валерій Залужний сьогодні, 8 липня, відзначає День народження.

Про це повідомляє Укрінформ з посиланням на сторінку Генштабу у Фейсбуці.
"Нас пов’язують довгі роки спільної служби та міцної дружби. Разом ми переживали щасливі й важкі часи. Відчували біль втрат і радість перемог. Ухвалювали складні рішення. Попереду ще довга й важка дорога, яку маємо здолати разом", - наголосив у привітанні начальник Генерального штабу ЗСУ Сергій Шаптала.
"З днем народження, пане головнокомандувачу! Дякую, як найкращому другові, надійному бойовому товаришу та людині, яка уособлює чесність, обов’язок, службу, країну. Знаю, найбільшою почестю і нагородою для Вас стане перемога над окупантом", - підкреслив він.
За словами Шаптали, доля полководця – виправдати сподівання війська і суспільства.
“Переконаний, Ви зможете, а ми допоможемо. Вас підтримує Генеральний штаб Збройних сил України – злагоджена команда однодумців, Вас підтримують командувачі й командири. Маємо одну Україну, один виклик, одну мету, тож разом до Перемоги", - додав він.
Зауважимо, 8 липня головнокомандувачу ЗСУ генералу Залужному виповнилося 50 років.
Як повідомлялося, Залужний народився 8 липня 1973 року у Новоград-Волинському (нині Звягель) Житомирської області. Перебуває на посаді головнокомандувача ЗСУ з 27 липня 2021 року.
23 травня 2022 року він увійшов до списку 100 найвпливовіших людей за версією журналу Time.
Залужного називають одним із найбільш відкритих генералів, який розуміє проблеми солдатів і молодших офіцерів.