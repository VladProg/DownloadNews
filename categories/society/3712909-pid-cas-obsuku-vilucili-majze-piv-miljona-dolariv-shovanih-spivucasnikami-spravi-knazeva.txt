Національне антикорупційне бюро України і Спеціалізована антикорупційна прокуратура вилучили майже пів мільйона доларів, схованих учасниками злочину у справі колишнього голови Верховного Суду Всеволода Князєва.

Як передає Укрінформ, про це НАБУ повідомляє у Телеграмі.
“НАБУ і САП під час обшуку вилучили велику суму готівки у майже пів мільйона доларів США, сховану учасниками злочину у справі за підозрою голови Верховного Суду”, - ідеться в повідомленні.
НАБУ і САП досліджують джерело походження і приналежність цих коштів.
Згідно з опублікованими світлинами, кошти були вилучені з банківських скриньок.


Як повідомили в НАБУ, обшук був проведений 22 травня у межах досудового розслідування отримання 2,7 млн доларів США неправомірної вигоди ексголовою ВС і адвокатом. Гроші передавали голові ВС в обмін на рішення на користь одного з українських бізнесменів.

Як повідомляв Укрінформ, 15 травня, НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн доларів.
16 травня 2023 року під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.
Раніше Вищий антикорупційний суд обрав запобіжний захід у вигляді тримання під вартою з альтернативою внесення 80 млн грн застави адвокату, викритому разом із колишнім головою Верховного Суду Всеволодом Князєвим у корупції.
18 травня Вищий антикорупційний суд обрав Князєву запобіжний захід у вигляді тримання під вартою з можливістю внесення 107 млн 360 тис. грн застави.