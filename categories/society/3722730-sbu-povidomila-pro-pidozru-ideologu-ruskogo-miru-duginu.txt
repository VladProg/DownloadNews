Служба безпеки України повідомила про підозру очільнику прокремлівської міжнародної організації "Євразійський рух" Олександру Дугіну, який є одним з основних ідеологів так званого "руського миру".

Як передає Укрінформ, про це СБУ повідомляє у Телеграмі.
"Фігурант є одним з ключових ідеологів агресивної політики рф і геноциду українського народу. У своїх численних виступах, друкованих виданнях і публікаціях він вже понад 10 років заперечує існування України як суверенної держави і закликає до її збройного захоплення російськими військами", - ідеться у повідомленні.

На початку повномасштабного вторгнення Росії в Україну Дугін одним з перших публічно підтримав угруповання країни-агресора та виправдовував воєнні злочини проти України.
Ініційовані СБУ мовно-лінгвістичні експертизи підтвердили факти злочинної діяльності Дугіна.
Як у Телеграмі повідомляє Офіс генерального прокурора, із травня 2022 року пропагандист створював і поширював у забороненій в Україні соцмережі "Вконтакте" публікації, у яких закликав "освободить» всю Україну, а не тільки Херсон та Донбас, та разом з Росією створити "Новое Государство, настоящую Империю, с миссией и Духом, православное Царство".
Крім того, підозрюваний поширював публікації із закликами знищити ворога – Україну та її жителів до останнього, завдавати ракетні удари по містах України, зокрема по центру Києва.
Слідчі СБУ повідомили Дугіну про підозру за двома статтями Кримінального кодексу України: ч. 2 ст. 110 (посягання на територіальну цілісність і недоторканність України); ч. 2. ст. 442 (геноцид).
Оскільки зловмисник переховується від правосуддя на території Росії, СБУ проводить комплексні заходи для його притягнення до відповідальності за злочини проти України.
Як повідомляв Укрінформ, СБУ заочно повідомила про підозру керівнику федерального агентства морського та річкового транспорту РФ (Росморрічфлот) Захарію Джіоєву, який забезпечив поромне перекидання російських військ в Україну.