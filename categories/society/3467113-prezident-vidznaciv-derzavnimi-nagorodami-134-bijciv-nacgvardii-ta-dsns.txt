Президент Володимир Зеленський відзначив державними нагородами 134 бійців Національної гвардії та Державної служби з надзвичайних ситуацій, 16 із них - посмертно.

Як передає Укрінформ, відповідний указ опублікований на сайті глави держави.
Зокрема, за особисту мужність і самовіддані дії, виявлені у захисті державного суверенітету та територіальної цілісності України, вірність військовій присязі, Президент постановив нагородити орденом «За мужність» ІІІ ступеня 72 осіб, серед яких 16 - посмертно.
Орденом Данила Галицького нагороджено полковника Сергія Гриценка.
Медаллю «За військову службу Україні» Президент нагородив 56 бійців, медаллю «Захиснику Вітчизни» - двох нацгвардійців і капелана.
Крім того, орденом княгині Ольги ІІІ ступеня нагороджено речницю управління ДСНС у Київській області Вікторію Рубан і керівника пресслужби Головного управління ДСНС у м. Києві Світлану Водолагу.
Як повідомляв Укрінформ, 25 квітня Президент Володимир Зеленський присвоїв звання Героя України підполковнику Богдану Лещишину посмертно.