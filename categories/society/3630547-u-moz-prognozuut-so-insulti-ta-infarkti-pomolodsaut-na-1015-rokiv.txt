В Україні у майбутньому значно помолодшають деякі серцево-судинні захворювання, зокрема, - інсульти та інфаркти, років на 10-15.

Такий прогноз у телемарафоні озвучив міністр охорони здоров'я Віктор Ляшко, передає кореспондент Укрінформу.
“Щодо серцево-судинних захворювань, то це одна з топ-тем, над якою ми наразі працюємо, щоб бути готовими до тих викликів, які нас будуть (очікувати — ред.) після перемоги України. Інсульти і інфаркти у нас значно помолодшають, років на 10-15. Тобто, категорія людей, у яких зустрічаються ці хвороби, буде набагато молодша”, - сказав він.
Також Ляшко додав, що у четвер під головуванням Прем'єр-міністра України Дениса Шмигаля і за ініціативи та присутності Першої Леді Олени Зеленської відбулася чергова міжсекторальна зустріч по Національній програмі психічного здоров'я.
“На ній ми вчергове показали і існуючі потреби, і потреби, які нас очікують після нашої перемоги. Саме по ментальному здоров'ю скажу, що десь орієнтовно 10 мільйонів людей будуть потребувати психологічної допомоги. І ми до цього наразі готуємося, щоб потім це не стало окремими викликом”, - заявив чиновник.
За його словами, у МОЗ України готуються і до зростання кількості онкологічних хвороб. Він поінформував, що серед факторів, які ускладнюють раннє виявлення і проведення скринінгу — і два роки коронавірусу, і повномасштабна війна з рф, яка триває вже 10 місяців.
“І ми також маємо підготувати і нашу онкологічну службу, щоб адекватно реагувати на зростання кількості онкологічних захворювань”, - уточнив міністр.
Як повідомлялося, Міністерство охорони здоров’я та Бюро Всесвітньої організації охорони здоров’я (ВООЗ) в Україні підписали меморандум про співпрацю у сфері психічного здоров’я.