Працівники посольства України в Австрії разом з делегацією співвітчизників узяли участь у щорічній церемонії вшанування пам’яті жертв концтабору "Маутгаузен".

Як передає Укрінформ, про це повідомив у Фейсбуці посол України в Австрії Василь Химинець.
"Посольство України разом з багаточисельною делегацією співвітчизників взяло участь в заходах уряду Австрії з вшанування пам'яті жертв концентраційного табору "Маутгаузен". Урочистості ми розпочали покладанням вінків та квітів біля Українського монумента", - написав дипломат.

Він відзначив те, що в церемонії вшанування українських жертв "Маутгаузена" взяли участь практично всі посольства країн ЄС, а також посли США і Великої Британії.
"У своєму виступі в рамках церемонії відзначив важливість зберігати пам'ять як про жертв Другої світової війни, так і українців і українок, які віддали своє життя за вільне майбутнє України і Європи у війні проти російського агресора", - зазначив Химинець.
За традицією вінки українською делегацією були покладені до пам’ятника не лише українським в’язням, а й загиблих представників інших народів.
Участь у заході на території меморіального центру "Концентраційний табір "Маутгаузен" узяли близько 5 тис. осіб, включаючи численні іноземні делегації. Цього року Послів рф та білорусі в Австрії організатори вирішили не запрошувати через розв’язану росією війну проти України.
Концентраційний табір "Маутгаузен" був створений у 1938 році. Його в'язнями стали близько 335 тис. осіб, з яких загинуло щонайменше 122 тис., у тому числі понад 32 тис. вихідців із СРСР. Табір визволили американські війська 5 травня 1945 року.