На сьогодні до Києва повернулись 32 дипломатичних представництва, які надійно охороняються спеціальними підрозділами.

Про це сказав командир 22-ї окремої бригади з охорони дипломатичних представництв і консульських установ іноземних держав Віталій Стецик під час брифінгу в медіацентрі Україна - Укрінформ на тему: «Охорона дипломатичних представництв і консульських установ підрозділами Національної гвардії України».

«На сьогодні до столиці нашої держави повернулись 32 дипломатичних представництва. Сподіваємось, що найближчим часом і решта представників дипломатичних представництв повернуться до своїх амбасад і відновлять роботу у звичному режимі», - сказав Стецик.
Він зазначив, що головним завданням для його бригади під час воєнного стану було запобігти спробам диверсантів чи інших правопорушників проникнути на територію закордонних дипустанов, запобігти різного роду провокаціям та можливим мінуванням тощо.
«Гвардійці чітко впоралися з цією задачею і жодне посольство руйнувань чи нападів не зазнало. Зокрема, і завдяки тісній взаємодії з іншими військовими й правоохоронними відомствами, місцевими органами виконавчої влади, органами місцевого самоврядування», - сказав Стецик.
Він нагадав, що під охороною у столиці зараз перебуває понад 100 дипломатичних представництв і консульських установ іноземних держав. Охорона цих об’єктів зазвичай здійснюється наступними способами: оперативним чергуванням, патрулюванням (пішим або на транспортному засобі), виставленням військових нарядів, змішаним способом.
«Але з початком військової агресії російської федерації охорона дипломатичних представництв почала здійснюватися виключно виставленням військових нарядів зі значним збільшенням кількості сил та засобів із залученням мобільних груп швидкого реагування на броньованій техніці», - розповів Стецик.
За його словами, особовий склад озброєний стрілецькою вогнепальною зброєю як ближнього, так і дальнього ураження, а також посилений протитанковими засобами для знешкодження ворожої бронетехніки.
«Перед поверненням дипломатичних місій разом з представниками моніторингових груп безпекового сектору дипломатичних представництв працюють офіцери бригади, метою роботи яких є проведення аналізу безпекової ситуації в державі та безпосередньо в місті Київ», - сказав Стецик.
Він нагадав, що напередодні збройної агресії та на початку воєнних дій дипломатичні представництва, піклуючись за безпеку персоналу, евакуйовувались у західні регіони України, деякі за кордон.
«З метою забезпечення охорони членів диппредставництв і членів їхніх сімей та дипломатичного майна особовим складом бригади здійснювалось супроводження колон автомобільної техніки. Таке супроводження буде забезпечуватись і під час їхнього повернення до столиці», - запевнив командир 22-ї окремої бригади з охорони дипломатичних представництв і консульських установ іноземних держав.
Як повідомлялося, з 24 лютого триває повномасштабне російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет. В Україні запроваджено воєнний стан і загальну мобілізацію.