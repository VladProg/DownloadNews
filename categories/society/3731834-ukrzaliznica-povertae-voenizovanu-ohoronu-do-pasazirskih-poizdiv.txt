Укрзалізниця посилює безпекові заходи, зокрема з 30 червня 2023 року поновила супровід воєнізованою охороною пасажирських поїздів, яка вже працює у поїздах №81 Київ — Ужгород, №41 Дніпро — Трускавець та № 712 Київ – Краматорськ.

Про це повідомляє пресслужба УЗ, передає Укрінформ.
«Продовжуємо працювати над питаннями безпеки наших пасажирів. Разом із жіночими купе поновили охорону в окремих поїздах. Працівники відомчої охорони вже здійснили 17 рейсів та долучилися до вирішення декількох конфліктних ситуацій. Найближчим (часом - ред.) будемо масштабувати проєкт з урахуванням результатів першого тижня», — зазначив голова правління АТ «Укрзалізниця» Євген Лященко.
Упродовж рейсу в поїзді двоє працівників воєнізованої охорони здійснюють постійний контроль за порядком та патрулюють вагони. Усі співробітники воєнізованої охорони забезпечені спецформою, знаками розрізнення та проходять інструктаж перед кожним рейсом.
Щоб викликати працівників воєнізованої охорони, слід звернутися до провідника або начальника поїзда.

Під час рейсу працівники відомчої воєнізованої охорони мають право здійснювати заходи фізичного впливу та використовувати спеціальні засоби, а також розглядати справи про адміністративні правопорушення та накладати адміністративні стягнення. Вони можуть також затримувати та передавати правопорушників до правоохоронних органів, проводити особистий огляд і огляд речей.
Як повідомлялося, Укрзалізниця у 2020 році запровадила пілотний проєкт з охорони пасажирських поїздів у русі силами воєнізованої охорони компанії. Працівники цього підрозділу супроводжували загалом 10 пасажирських поїздів. Під час повномасштабного вторгнення цей проєкт було призупинено.