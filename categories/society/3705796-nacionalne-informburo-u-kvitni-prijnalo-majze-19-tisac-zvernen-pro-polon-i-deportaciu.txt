Національне інформаційне бюро за квітень прийняло близько 19 тисяч звернень про зникнення, потрапляння в полон, депортацію та примусову мобілізацію громадян на тимчасово захоплених росією територіях України.

Як передає Укрінформ, про це Міністерство з питань реінтеграції тимчасово окупованих територій повідомило у Фейсбуці.
Зокрема, понад 10 тисяч дзвінків минулого місяця прийняли оператори цілодобової гарячої лінії бюро "1648".
Більш ніж 600 звернень надійшли через онлайн-форму на сайті НІБ, ще понад 3 тисячі – через чат-боти в Телеграмі та Вайбері.
Близько 5 тисяч звернень були відправлені на електронну пошту: info@nib.gov.ua.

Як повідомляв Укрінформ, Національне інформаційне бюро при Мінреінтеграції створене урядом 17 березня 2022 року. За перші 12 місяців роботи воно сприяло визволенню з полону майже двох тисяч людей.