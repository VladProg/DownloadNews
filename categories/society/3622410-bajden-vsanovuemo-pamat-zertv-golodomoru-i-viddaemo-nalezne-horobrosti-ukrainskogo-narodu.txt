Сполучені Штати в дев’яності роковини початку Голодомору 1932-33 років в Україні вшановують пам’ять жертв Великого голоду і віддають належне стійкості та хоробрості українського народу.

Про це йдеться в опублікованій на сайті Білого Дому заяві президента Джо Байдена, передає Укрінформ.
«Ми вшановуємо всіх загиблих у цій безглуздій трагедії та віддаємо належне стійкості українського народу, який витримав спустошення і тиранію, щоб зрештою створити вільне та демократичне суспільство», - йдеться в заяві.
У Білому Домі зазначили, що режим йосипа сталіна нав’язав Україні жорстку та репресивну політику, створивши навмисний голод у 1932-33 роках, унаслідок якого загинули мільйони невинних українських жінок, чоловіків і дітей.
«У листопаді виповнюються (90-ті – ред.) роковини Голодомору - «голодної смерті». І незважаючи на те, що хоробрий український народ продовжує захищати свою демократію та свободу від жорстокої агресії росії, ми зупиняємося, щоб також вшанувати жертв минулих несправедливостей і жахів, заподіяних Україні», - сказав президент США.
«Цього місяця ми згадуємо жертв Голодомору. Ми підтверджуємо нашу непохитну відданість суверенітету та територіальній цілісності України. І ми вшановуємо хоробрий український народ, який продовжує мужньо протистояти нападу росії на його демократію», - наголошується в заяві Байдена.
Як повідомляв Укрінформ, сьогодні Україна закликала світ визнати організований тоталітарним комуністичним режимом сталіна Голодомор 1932-1933 років геноцидом Українського народу.