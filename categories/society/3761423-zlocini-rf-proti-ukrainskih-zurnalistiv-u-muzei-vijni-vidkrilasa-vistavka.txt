У виставковому центрі на території Національного музею історії України у Другій світовій війні «Україна розп'яття» відкрилась виставка матеріалів, що свідчать про злочини Росії проти українських журналістів.

Про це повідомляє пресслужба Міністерства культури та інформаційної політики, передає Укрінформ.
"14 вересня у виставковому центрі на території Національного музею історії України у Другій світовій війні «Україна розп'яття» відкрилась виставка матеріалів, що свідчать про злочини Росії проти українських журналістів. Це реальні експонати, передані з деокупованих Сумщини, Миколаївщини, Херсона, а також Маріуполя та інших тимчасово окупованих територій України", - йдеться у повідомленні.

Т. в. о. міністра культури та інформаційної політики України Ростислав Карандєєв висловив глибокі співчуття близьким тих українських журналістів, які віддали свої життя заради перемоги, та подякував Національній спілці журналістів за лідерство у питаннях висвітлення проблем у сфері медіа.
«Фронтові журналісти виконують надважливу державну місію – висвітлюють світові об’єктивну інформацію про війну, показують те, чим живуть наші воїни та в яких умовах знаходяться цивільні. Ця робота дає нам можливість відчувати солідарність з українським фронтом», – сказав Карандєєв.






Злочини РФ проти українських журналістів: у Музеї війни відкрилася виставка матеріалів / Фото: МКІП








































Як зазначається, НСЖУ документує злочини проти медіа. Зокрема в рамках ініціативи вже записані свідчення понад 100 журналістів. Ці дані передадуть до правозахисної ініціативи «Трибунал для Путіна», Міжнародної та Європейської федерації журналістів та інших міжнародних інституцій.
На виставці представлені матеріали, пов'язані з ризикованою роботою журналістів в Україні. Це техніка, пошкоджена під час виконання професійних обов'язків на передовій, захисне спорядження, одяг, пам'ятні предмети, які належали загиблим (Максу Левіну, Івану Шульзі) і полоненим журналістам (Сергію Цигіпі, Дмитру Хилюку, Людмилі Гусейновій), інформація про українських та іноземних журналістів, які загинули внаслідок російської агресії, та про тих, кого нині переслідує російська влада, зокрема в Криму.
Крім того, розміщена інформація про полонених медійників та медійниць, документальні відеосвідчення потерпілих журналістів, знімки, які ілюструють роботу українських воєнних журналістів та журналісток.
Як повідомлялося, у будинку-музеї Лесі Українки відкрилася історична виставка про репресії української інтелігенції.