Міністерство освіти та науки працює над тим, щоб підлаштувати освітній процес під графіки відключень електрики.

Про це в ефірі телемарафону заявив міністр освіти та науки Сергій Шкарлет, передає кореспондент Укрінформу.
"Сьогодні ми збиралися з директорами департаментів освіти і науки і обговорювали особливості (освітнього процесу - ред.) з областями, де постійно відбувається відключення. Ми працюємо з Міненерго, щоб створити чіткі графіки відключення і під це підлаштувати освітній процес. У багатьох школах ми на сьогодні переходимо на змінність навчання, враховуючи графіки відключень: старша школа - друга зміна, початкова школа - перша зміна. Зсунули трошки графіки навчального процесу - не з 8-ї, а з 9-ї години, залежно від графіків відключень", - розповів Шкарлет.
За його словами, в умовах відключення електрики й відсутності інтернету учні можуть опановувати навчальну програму завдяки застосункам, які не потребують підключення до мережі. Крім того, в мережу викладено 1335 підручників.
"Ми на сьогодні зробили дуже багато деяких інтерактивних додатків, які не вимагають інтернету. При цьому в офлайн-режимі, на гаджеті, ми можемо використовувати якісний діджитал-контент, який і без інтернету працює, для опанування тієї чи іншої освітньої програми. Ми працюємо сьогодні в рамках електронної бібліотеки із завантаженими електронними підручниками - у нас 1335 різних назв з 1-го по 11-й класи завантажені в мережу, яка не вимагає доступу до інтернету. Декілька наших видавництв забезпечують додаткові освітні матеріали. Ми працюємо над тим, щоб перевести матеріали Всеукраїнської школи онлайн в гейміфіковані контенти, які не вимагають підключення до інтернету ... і можуть використовуватися в освітньому процесі", - зазначив міністр.
Шкарлет наголосив, що в нинішніх умовах також зросла роль батьків, які можуть допомоги дитині опанувати навчальну програму.
Як повідомляв Укрінформ, за останніми даними МОН, освітній процес відбувається у 12 923 школах: у 3178 у традиційному форматі; 6169 - в онлайн-режимі; 3 576 - у змішаному.