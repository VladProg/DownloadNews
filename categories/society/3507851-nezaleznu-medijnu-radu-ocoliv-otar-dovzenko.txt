Головний редактор «Детектор медіа» Отар Довженко обраний головою Незалежної медійної ради (НМР) більшістю голосів.

Про це повідомляє Укрінформ із посиланням на «Детектор медіа».
Термін повноважень голови НМР - два роки. Від серпня 2020-го її очолювала медіаюристка Антоніна Черевко. Як зазначається, вона мусила скласти повноваження та вийти зі складу НМР, бо стала старшою радницею Уповноваженої ОБСЄ з питань свободи медіа. А правила роботи в ОБСЄ не дозволяють сумісництва.
Новою членкинею НМР стала юристка Центру демократії та верховенства права Тетяна Авдєєва.
Отар Довженко - редактор, журналіст, медіатренер і дослідник медіа. Він є членом НМР з грудня 2015 року, делегований до складу ради Фундацією «Суспільність».
Незалежна медійна рада складається з 15 членів. Це громадський моніторинговий та консультативний орган, який розглядає спірні ситуації щодо недотримання медійного законодавства, міжнародних стандартів висвітлення інформації у ЗМІ, порушень норм журналістської етики, а також надає рекомендації стосовно вдосконалення регулювання у медійній сфері.