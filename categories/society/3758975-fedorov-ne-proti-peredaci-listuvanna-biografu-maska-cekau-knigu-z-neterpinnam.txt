Віцепрем'єр-міністр України Михайло Федоров офіційно дав свою згоду щодо передачі біографу глави SpaceX Ілона Маска їхнього листування.

Про це Федоров написав у Х (колишній твіттер), передає Укрінформ.
"Я офіційно даю дозвіл на публікацію історії моїх текстових повідомлень із @elonmusk у новій книзі про нього. Чесно кажучи, я з нетерпінням чекаю на книгу", - йдеться у дописі.

I officially give permission to publish my texting history with @elonmusk in a new book about him Honestly, I’m looking forward to the book.
— Mykhailo Fedorov (@FedorovMykhailo) September 8, 2023

Як раніше повідомляло агентство, глава SpaceX Ілон Маск передав своєму біографу Вальтеру Айзексону приватне листування щодо обмеження інтернет-сервісу Starlink із віцепрем'єр-міністром України Михайлом Федоровим без його дозволу.
Федоров заявив виданню Financial Times у п'ятницю, що йому не було відомо про те, що Вальтер Айзексон отримав і опублікував приватні повідомлення в біографії Маска, яка пишеться при повній співпраці з мільярдером. Він також зазначив, що мав тривалі та часті розмови через текстові повідомлення з Маском після початку повномасштабного вторгнення Росії в Україну в лютому 2022 року.