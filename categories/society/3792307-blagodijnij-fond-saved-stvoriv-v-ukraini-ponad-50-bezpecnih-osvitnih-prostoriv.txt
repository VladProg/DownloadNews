Благодійний фонд SavED створив по всій території України понад 50 безпечних освітніх просторів, у яких різноманітними активностями можуть займатися і діти, і дорослі.

Про це під час форуму "Сьогодні заради майбутнього: освіта у воєнний та післявоєнний час", який був проведений за підтримки USAID та Програми U-LEAD, заявила керівниця регіонального розвитку міжнародного благодійного фонду SavED Анна Пуцова, передає Укрінформ.
"Благодійний фонд SavED займається створенням безпечних освітніх просторів, у тому числі, в укриттях, де це потрібно. І також частково, звісно, ми облаштовуємо певні цифрові освітні простори, як ми їх називаємо. Нашим фондом створено вже понад 50 цих центрів", - сказала вона.

За її словами, загальна концепція їхньої діяльності полягає у тому, щоб дати громадянам "першу швидку допомогу" у доступі до освіти.
"Тобто, основна модель (роботи - ред.) покладена у тому, щоб надати (людям - ред.) освітні активності, надати доступ до тих гаджетів, які були розкрадені (з початку повномасштабної війни - ред.) або якщо у батьків дітей просто немає можливості їх придбати", - заявила Пуцова.
Керівниця регіонального розвитку SavED зазначила, що для того, щоб створити цей простір в укритті, необхідно кілька складових, одна з яких - наявність міжнародних партнерів, які дали на це гроші. Вона розповіла, що одним із прикладів цього партнерства є співпраця з Програмою U-LEAD.
Іншою важливою складовою цього процесу Пуцова назвала питання взаємодії з місцевою владою, від якої благодійники завжди очікують адекватного партнерства і допомоги у отриманні інформації та розуміння, чи є у них можливість трохи підключитися фінансово, якщо це складний об'єкт, що саме робитимуть представники SavED, який набір робіт.
"Третій момент - це робота безпосередньо із ДСНС. І у нас немає ніяких прямих стосунків із ДСНС. Тому, звісно, нам тут треба максимальне включення місцевої влади, щоб вони пропрацювали (це питання - ред.) і дали нам на початку ремонтних робіт список рекомендацій від ДСНС-ників, що ми маємо (у приміщенні - ред.) зробити, щоб це потім кваліфікувалося як укриття і ми там могли збирати дітей", - поінформувала керівниця регіонального розвитку SavED.
За її словами, іншим важливим моментом щодо цієї роботи є те, що у будь-якому просторі безпека може бути забезпечена лише якщо у ньому є відповідальна за це особа.
"У нашому випадку у нас є ця можливість. Ми зазвичай закладаємо у наш концепт роботу тьюторів - це адміністратори центрів, люди, які безпосередньо працюють із технікою, дітьми, батьками, інформацією, наповненням розкладу. Тобто, це ті люди, які безпечно намагаються сформувати сам цей простір", - заявила вона.
Пуцова розповіла, що основна модель роботи освітніх центрів наразі пов'язана з тим, щоб дати дітям можливість доступу до гаджету, до освітніх і позашкільних активностей. За її словами, діти у цих центрах можуть надавати перевагу настільним іграм, творчій майстерності. Це стосується і питання їхньої соціалізації, зазначила представниця SavED.
Вона поінформувала, що якщо їхній центр - це єдине місце, куди можуть приходити навчатися діти, то до нього можуть прийти і вчителі і займатися у підвалі академічною програмою.
"Ми на це не впливаємо. Але після цього ми, звісно, можемо зробити якісь години, наприклад, доступу до математичних платформ, англійської мови тощо", - розповіла Пуцова.
За її словами, коли відбувається їхній перший контакт із громадою і сторони обговорюють, чи хоче громада, щоб на її території був створений цей простір, обговорюється і питання того, наскільки її представники готові, щоб цей простір був відкритий для різних активностей.
"І у нас є приклад центру, де (після очікування - ред.), поки у дітей закінчаться (заняття по - ред.) розкладу, туди приходять батьки, бо там є клуб в'язання, і вони там це роблять. Це питання тільки співпраці у громаді.", - зазначила вона.
Окремо Пуцова пояснила, що інколи цей благодійний фонд через нестачу можливостей і ресурсу робить лише інфраструктурну частину цієї роботи. "Але на етапі ремонту ми обов'язково проговорюємо це все з викладачами, адміністрацією школи тощо", - заявила представниця SavED.
Як повідомлялося, Програма для України з розширення прав і можливостей на місцевому рівні, підзвітності та розвитку "U-LEAD з Європою" спільно фінансується ЄС і його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: Програма "U-LEAD з Європою"