Петиція на платформі Change.org під назвою «Жодної роботи у західних ЗМІ для Марини Овсяннікової та інших кремлівських пропагандистів» набрала майже 5200 підписів із необхідних 7500.

Про це повідомляє Укрінформ із посиланням на Change.org.
Після того, як ексредакторка пропагандистського російського "Першого каналу" Овсяннікова поїхала з рф, її взяло на роботу німецьке видання Die Welt.
«Ми рішуче засуджуємо це рішення та закликаємо скасувати це призначення з таких причин: …як до, так і після початку російської військової агресії проти України в 2014 році, Овсяннікова брала активну участь у кампанії ненависті до України та українців. Наприклад, вона була причетна до виготовлення сумнозвісної фейкової новини про «російського хлопчика, розіп’ятого у Слов’янську українськими націоналістами»», - йдеться у петиції.
Як зазначає автор петиції Іван Козаченко, Овсяннікова визнає свою активну участь у щоденній російській пропаганді, яка розпалювала ненависть до українців і, зрештою, проклала шлях до повномасштабного російського вторгнення в Україну 24 лютого 2022 року.
«Однак цей фон не змусив її покинути роботу у ЗМІ. Навпаки, зараз вона активно прагне вплинути на ЗМІ на Заході, хоча очевидно, що вона не має ні продемократичної активності, ні збалансованої журналістики. Смішно, справді образливо, очікувати від неї будь-якого виваженого внеску щодо росії і, особливо, України», - наголошується у петиції.
Поблажливе ставлення до Овсянникової з боку путінського режиму, що різко контрастує з поводженням щодо інших, справжніх антивоєнних активістів у росії, є серйозною підставою вважати, що її дії і тоді, і зараз є частиною добре спланованої кампанії Кремля щодо вибілення себе та впливу на громадську думку на Заході, вважає автор петиції.
«Враховуючи все вищесказане, ми закликаємо скасувати призначення Овсяннікової в Die Welt і не дати іншим кремлівським пропагандистам голос чи роботу в західних ЗМІ», - наголошується у петиції.
Як повідомляв Укрінформ, Марину Овсяннікову звільнили з російського "Першого каналу" після того, як у прямому ефірі програми "Час" вона розгорнула антивоєнний плакат і вигукнула антивоєнні гасла. Останкінський райсуд Москви оштрафував її на 30 тисяч рублів. Також її визнали винною в організації неузгодженої публічної акції.
Овсяннікова виїхала за межі росії, у квітні вона стала позаштатною кореспонденткою «Die Welt» і телеканалу «Welt», які належать до медіаконцерну «Axel Springer SE».
Коли німецька Weimer Media Group визначила лауреатами цьогорічної «Премії ЗМІ за свободу» Президента України Володимир Зеленського, колишню кандидатку в президенти Білорусі Світлану Тихановську та Овсяннікову, Національна рада України з питань телебачення та радіомовлення закликала відмовитися від вручення премії Овсянніковій. Нацрада наголосила, що "вважає неприйнятним зрівнювати внесок у просування демократії та миру у Європі Президента України та російської пропагандистки, яка упродовж багатьох років працювала на одному з найбільших російських пропагандистських каналів".
5 червня вранці Овсяннікова написала в соцмережах, що приїхала у Київ. Раніше вона повідомляла про те, що відвідала Одесу. Ця інформація викликала в соцмережах неабиякий резонанс.
Фото: delfi.ee