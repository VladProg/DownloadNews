У Міністерстві внутрішніх справ України поінформували про правила в'їзду в Україну дитини — громадянина нашої держави з іноземним свідоцтвом про народження.

Про це пресслужба відомства поінформувала у Телеграмі, передає Укрінформ.
“Правила в’їзду в Україну дитини - громадянина України, яка народилася за кордоном і має іноземне свідоцтво про народження - наступні: у супроводі своїх законних представників, наприклад батьків, опікунів тощо, на підставі посвідчення особи на повернення в Україну. Його можна отримати в найближчій українській дипломатичній установі у державі, де ви перебуваєте”, - уточнили у МВС.

За даними міністерства, можливий ще один варіант - якщо інформацію про дитину внесено у закордонний паспорт її законного представника під час воєнного стану та упродовж року з дня його припинення або скасування.
“Тобто для того, щоб приїхати з дитиною, народженою за кордоном, в Україну, обов’язково необхідно отримати підтверджуючий документ”, - зазначається у повідомленні.
Як повідомлялося, 27 жовтня у МВС України поінформували, що після виїзду за кордон із дитиною не можна нікому віддавати свої документи.