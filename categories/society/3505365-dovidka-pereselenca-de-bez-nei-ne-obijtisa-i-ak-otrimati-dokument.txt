У Міністерстві з питань реінтеграції тимчасово окупованих територій України нагадали громадянам про порядок одержання та користування довідкою внутрішньо переміщеної особи (ВПО).

Про це поінформувала пресслужба Мінреінтеграції, передає Укрінформ.
"У застосунку "Дія" внутрішньо переміщені особи можуть скористатися низкою корисних електронних послуг. Тут - поради щодо проходження авторизації у "Дії". Ми розповімо і про порядок одержання та користування довідкою ВПО", - поінформували у відомстві.
Там нагадали, що зазначений документ дає змогу отримувати передбачені державою соцвиплати. Уточнюється, що спочатку громадянам необхідно встановити застосунок "Дія" на смартфон та пройти авторизацію. Через банк-ID "Дія" автоматично відобразяться всі дані про особу та документи, які є в доступі.
У "Дії" довідка ВПО відображається, як і будь-який інший документ – паспорт, водійські права тощо – у електронному вигляді.
Зазначається, що після авторизації у застосунку довідка переселенця підтягується у "Дію" за наявності всіх відомостей у відповідних реєстрах. Якщо довідка не відображається, то громадянам слід звернутися до органів соцзахисту за місцем проживання.
За інформацією міністерства, послуга щодо отримання довідки ВПО через "Дію" доступна для громадян, які перемістилися з території громад, розташованих у районах проведення бойових дій, або які перебувають у тимчасовому захопленні, облозі.
Для того, щоб одержати довідку ВПО у "Дії", громадянам потрібно перейти у розділ Послуги – Отримати статус ВПО – і подати заявку.
Потім необхідно вказати такі дані: поточне місце перебування (підтвердити за допомогою геолокації); дані дітей, що перебувають із громадянами; дані картки єПідтримки; потреби на місці перебування (в медичному обслуговуванні, освіті або гуманітарній допомозі тощо).
Упродовж кількох днів довідка ВПО має з’явитися у "Дії", а після опрацювання інформації на картку єПідтримки перерахують кошти.
У Мінреінтеграції також заявили, що те, що іноді під час оформлення статусу ВПО через "Дію" програма видає помилку, може бути пов’язано з перевантаженням системи, коли велика кількість користувачів намагаються зайти одночасно. У такому разі громадянам радять повторити спробу через деякий час.
Також зареєструватися як ВПО люди можуть і в управлінні соцзахисту та праці за місцем перебування.
За даними міністерства, ще можна одержати довідку ВПО у виконавчих органах сільських, селищних, міських рад; у центрах надання адмінпослуг; у структурних підрозділах з питань соцзахисту населення районних, районних у місті Києві та Севастополі держадміністрацій, виконавчих органів міських, районних у містах (у разі їх створення) рад.
Саму послугу можна замовити, подавши заяву на одержання послуги особисто чи за допомогою законного представника. Цю послугу надають безоплатно.
Довідка ВПО потрібна для: відкриття рахунків у банках; відновлення або вклеювання фотокартки у паспорт громадянина України; отримання соцвиплат і компенсацій; сплати податків за місцем проживання; у сервісних центрах МВС; при зарахуванні до школи або дитсадка.
У відомстві також пояснили, що юридична сила довідки ВПО у "Дії" визначена постановою уряду від 1 жовтня 2014 р. № 509.
Окремо уточнюється, що у підготовці та реалізації низки проєктів застосунку "Дія" разом із фахівцями Мінцифри брав участь Директорат цифровізації Мінреінтеграції. Зокрема, спеціалісти Мінреінтеграції опрацювали зміни до нормативно-правових актів, розробляли і погоджували технічні завдання тощо.
Як повідомляв Укрінформ, віцепрем'єр-міністр – міністр з питань реінтеграції тимчасово окупованих територій України Ірина Верещук заявила, що уряд шукає комплексні підходи для розв'язання проблем людей під час внутрішнього переміщення.