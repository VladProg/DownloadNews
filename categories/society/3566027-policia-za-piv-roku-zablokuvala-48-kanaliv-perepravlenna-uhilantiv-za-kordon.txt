Українські поліцейські за пів року заблокували 48 каналів незаконного переправлення осіб через державний кордон.

Про це у Телеграмі повідомив Департамент стратегічних розслідувань Національної поліції, передає Укрінформ.
«За пів року заблоковано 48 каналів незаконного переправлення осіб через державний кордон», - ідеться в повідомленні.
Починаючи з 24 лютого, за матеріалами Департаменту стратегічних розслідувань 58 фігурантів кримінальних проваджень отримали підозри, до суду було скеровано дев'ять обвинувальних актів.
Установлено, що організатори незаконних схем знаходили «клієнтів» у соцмережах та закритих групах месенджерів, де і пропонували свої послуги.
«Зловмисники забезпечували нелегалів фіктивними документами для безперешкодного виїзду, здійснювали їх супровід до місць перетину та зустрічали по той бік кордону. Вартість послуг коливалась від однієї до двадцяти тисяч доларів з особи», - поінформували у поліції.
За даними правоохоронців, найчастіше фігуранти справи обирали для «трансферів» Чернівецьку, Львівську та Закарпатську області, де було заблоковано 11, 10 та 9 каналів відповідно.
У поліції нагадують, що за незаконне переправлення осіб через держкордон України законодавством передбачено відповідальність у вигляді позбавлення волі терміном від семи до дев'яти років.
Фото: Shutterstock