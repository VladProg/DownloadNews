Цьогоріч за шкільні парти вдалося повернути близько пів мільйона українських дітей, які продовжують навчання аудиторно.

Про це розповів в ефірі телемарафону "Єдині новини" міністр освіти і науки Оксен Лісовий, повідомляє Укрінформ.
"Цього навчального року нам вдалося повернути за парти близько пів мільйона дітей. Так ми і планували. І перше завдання, яке ми ставили перед собою, - це безпека дітей. На жаль, далеко не усі регіони можуть вивести сьогодні дітей в аудиторне навчання", - сказав Лісовий.
Відео: Телемарафон "Єдині Новини"
За його словами, МОН акцентувало увагу саме на аудиторному навчанні, оскільки це найкращий інструмент подолання освітніх втрат і розривів та подолання проблеми якості освіти.
Міністр також розповів, що на сьогодні 40% дітей в Україні навчається у дві зміни аудиторно, 30% - у змішаному форматі і 25% - онлайн.
Він пояснив, що однією з проблем, яка обмежує розширення аудиторного навчання дітей, - це місткість укриттів, а такі області, як Харківська, Запорізька не можуть вивести дітей у школи навіть, якщо вони мають укриття, оскільки час підльоту ракет не дозволяє просто встигнути туди спуститися.
Лісовий також підкреслив, що держава активно продовжує будівництво укриттів у школах. 1,5 мільярди субвенцій було виділено на ці цілі у цьому році, а в наступному році бюджет для освіти є достатньо оптимістичним, сказав він. У державному кошторисі на наступний рік передбачено 2,5 млрд грн на будівництво укриттів у закладах освіти.
"Тому я сподіваюся, що нам пощастить вивести за парти ще більше дітей, ніж цього року", - зазначив міністр.
Як повідомляв Укрінформ, у Києві 1 вересня всі 420 столичних шкіл розпочали свою роботу. Абсолютна більшість з них — в очному форматі.

Фото:УНН