Дитячий фонд ООН (ЮНІСЕФ) у межах міжнародної ініціативи COVAX доставив в Україну 400 тисяч доз мРНК-вакцини проти COVID-19 Comirnaty виробництва Pfizer-BioNTech.

Як передає Укрінформ, про це повідомляє Міністерство охорони здоров’я.
Зазначається, що вакцину доставили в Україну 18 вересня. Особливістю цієї партії вакцини Comirnaty/Pfizer-BioNTech є те, що її не потрібно розбавляти фізіологічним розчином. Вона відразу готова до використання, перед ін’єкцією вакцину потрібно лише розморозити. Це спрощує роботу медичним працівникам.
У МОЗ нагадали, що перша партія, 500 тисяч доз, модернізованої вакцини Comirnaty від Pfizer-BioNTech була доставлена в Україну 23 липня. Також 4 серпня ЮНІСЕФ у межах COVAX доставив 100 тисяч доз вакцини Janssen (Jcovden).
“Разом із міжнародними партнерами ми продовжуємо доставляти в Україну вакцини проти COVID-19. З наближенням осінньо-зимового періоду особливо важливо захиститись від коронавірусної хвороби, адже як показує досвід минулих років, в цей час різко збільшується захворюваність”, – наголосив заступник міністра охорони здоров’я – головний державний санітарний лікар Ігор Кузін.
За даними МОЗ, “за минулий тиждень в Україні було зафіксовано більш ніж 36 тисяч випадків захворювання на COVID-19.
"Тільки вакцинація може полегшити перебіг хвороби, захистити від ризиків госпіталізації та смерті внаслідок коронавірусної хвороби", - додали у міністерстві.
Вакцина була розподілена та доставлена МОЗ в 23 області України та у Київ. Зокрема, Львівська область отримала понад 43 тис. доз, Дніпропетровська – майже 55 тис., Одеська – понад 42 тис., Київ – майже 59 тис. доз вакцини Comirnaty/Pfizer.
У МОЗ нагадали, що від початку повномасштабного вторгнення росії Україна отримує вакцини проти коронавірусної хвороби тільки безоплатно у межах COVAX – міжнародної ініціативи, яка сприяє доступу до ефективних і безпечних вакцин проти COVID-19 для всіх країн. Поставки від імені ініціативи продовжаться, щоб захистити якомога більше людей в Україні від коронавірусної хвороби.
“ВООЗ, ЮНІСЕФ, GAVI, ЄС, Велика Британія, USAID продовжують підтримувати Україну щодо вакцинації проти COVID-19, і майбутні поставки гарантуватимуть, що якомога більше людей отримають захист”, - наголосили у міністерстві.
Ініціатива COVAХ спрямована на забезпечення справедливого та рівноправного доступу до вакцин проти COVID-19 для кожної країни світу. Роботу COVAX координують Глобальний альянс з вакцин та імунізації (GAVI), ВООЗ та Коаліція з питань інновацій для готовності до епідемій (CEPI), а ЮНІСЕФ взаємодіє з виробниками та партнерами щодо закупівель та логістики вакцин проти COVID-19.
Раніше стало відомо, що Швеція передасть Україні понад 500 тисяч доз оновленої вакцини Pfizer. Про це повідомило посольство Швеції в Україні у Фейсбуці.
«Уряд Швеції вирішив передати Україні понад 500 000 доз вакцини проти COVID-19 Pfizer/BioNTech у відповідь на запит України про пів мільйона доз», - зазначило диппредставництво.
Посольство Швеції зауважило, що таким чином Україна стане однією з перших країн світу за межами ЄС, яка отримає оновлену вакцину. Вона призначена як бустер для вразливих груп, які отримали дві дози.
Як повідомлялося, 19 вересня Міністерство охорони здоров'я України своїм наказом дозволило робити другу бустерну дозу всім охочим, а також вакцинувати від коронавірусу дітей віком 5-11 років.
Фото: Global Look Press