Кабінет міністрів ухвалив рішення про запуск двох експериментальних проєктів, які стосуються підтримки ветеранів та військовослужбовців.

Про це Прем'єр-міністр Денис Шмигаль повідомив на засіданні уряду, передає Укрінформ.
«Перший — це надання нової соціальної комплексної послуги — формування життєстійкості. Вона включає в себе соціально-психологічну допомогу, формування та розвиток соціальних навичок та умінь, сприяння адаптації та інше. Отримати послугу зможе кожен ветеран, його родина або ж група людей», - сказав Шмигаль.

Відео: телеграм-канал Премʼєр-міністра України
За його словами, другий проєкт — це соціальний супровід військовослужбовців та членів їхніх сімей у військових частинах. Ідеться про психосоціальну підтримку для зміцнення родин, допомогу в оформленні документів, допомогу в комунікації з державною та місцевою владою.
Як повідомляв Укрінформ, глава уряду заявляв, що видатки на ветеранську політику у 2024 році збільшаться майже удвічі.