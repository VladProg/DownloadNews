Будь-які нормативно-правові акти, введені російськими загарбниками у дію на визнаних світом територіях України, є неправомірними та не створюють жодних правових наслідків.

Як передає Укрінформ, про це інформує Міністерство юстиції України у Фейсбуці.

“На тимчасово окупованих територіях самопроголошена влада намагається побудувати свою злочинну нормативну, але не правову систему. Зрозуміло, що подібна діяльність для декого може створити «юридичні колізії», тобто, суперечності з уже існуючими в Україні, легітимними нормативно-правовими актами”, - йдеться в повідомленні.
У Мін’юсті нагадують, що “чинними на території держави є лише ті закони та документи, що розроблені та прийняті відповідно до вимог Конституції та законів України”.
”Наголошуємо, що будь-які нормативно-правові акти, введені ворогом у дію на визнаних світом територіях України, є нікчемними та неправомірними, а отже, не створюють жодних правових наслідків”, - інформують у міністерстві.
Також зазначається, що Україна вже понад 30 років має абсолютно обґрунтоване право на самостійність, визнане всіма цивілізованими країнами, і є повноправним учасником міжнародних відносин, тому “кожна спроба на території незалежної держави запровадити свої порядки є лише зайвим доказом тієї купи злочинів, що вже вчинила російська влада”.
За даними Офісу генпрокурора, від початку повномасштабної війни рф проти України, станом на 20 липня, зареєстровано 24 208 злочинів агресії та воєнних злочинів – тобто, порушення законів та звичаїв війни, планування, підготовка або розв’язання та ведення агресивної війни, пропаганда війни тощо.