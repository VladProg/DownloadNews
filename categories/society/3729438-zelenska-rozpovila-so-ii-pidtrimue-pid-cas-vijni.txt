Дружина Президента Олена Зеленська у час повномасштабної війни Росії проти України підтримує себе завдяки роботі, надії та українцям, а також надихається роботою рятувальників.

Про це вона розповіла у подкасті «Простими словами», повідомляє Укрінформ.
«По-перше, дійсно тримає робота. Тому що коли ти встаєш зранку і розумієш, що в тебе наплановано багато і від тебе залежить виконання цих завдань, люди на тебе сподіваються, то це хоча б піднімає з ліжка і змушує рухатися», - зазначила перша леді.
Також, за її словами, підтримує надія.
«Не можна пройти такий довгий шлях і потім скласти руки і сказати, що я більше не можу, не хочу більше нічого чекати», - пояснила Зеленська.
Також вона підкреслила, що «несамовито надихають» українські люди, їхні дії в такі складні моменти, які ми постійно переживаємо, та робота працівників ДСНС.
«Кожного разу дивлюсь на наших ДСНСників, чомусь вони притягують постійно мою увагу. Дивлюся на їхні обличчя: вони такі всі симпатичні, просто надихаюся цими людьми: людина обрала професію – рятувати, знала, що кожного дня буде емоційно і фізично важко працювати. Це вони роблять щодня, витягають людей із-під завалів будинків, вони борються», - поділилася перша леді.
Вона додала, що спершу дивитися на кожну таку світлину фізично боляче дивитися, а потім виникає мотивація іти і робити щось.
Крім того, Зеленська зауважила, що аби переключитися і перезавантажитися, може прибирати, зокрема розбирати речі, книжки, займатися фізкультурою та спортом, мити посуд.
«Це не моє постійне завдання, є посудомийна машина і не маю це робити щодня. Можливо, якби мала, як раніше, мене б це не так тішило, коли тільки помив, знову гора тарілок. Але іноді станеш мити посуд і це така медитативна штука: тепла вода і ще одна класна річ, що в цей момент мокрі руки і не можеш тримати телефон», - відзначила Зеленська.
Також вона додала, що не читає соцмереж, хоча може писати чи затверджувати дописи для своїх офіційних сторінок.
У пресслужбі першої леді проінформували, що новий сезону подкасту «Простими словами» від The Village Україна запущено в межах Всеукраїнської програми ментального здоров'я «Ти як?» за підтримки Всесвітньої організації охорони здоров’я у співпраці з Координаційним центром з психічного здоров’я при Кабінеті Міністрів України та ГО «Безбар’єрність».
Він міститиме десять епізодів, присвячених тому, як піклуватися про ментальне й фізичне здоров’я в умовах війни. Ведучі обиратимуть десять проблем, які безпосередньо чи опосередковано впливають на травмування під час війни, і шукатимуть способи подолання цих травм разом із гостями – авторами й учасниками Всеукраїнської програми ментального здоров'я «Ти як?».
«Простими словами» – подкаст про психологію, який виходить із 2019 року. Ведучі проекту – Софія Терлез, клінічна психологиня, парна й сімейна терапевтка, та Марк Лівін, журналіст і письменник.
Олена Зеленська, ініціаторка Всеукраїнської програми ментального здоров'я «Ти як?», стала гостею першого випуску спеціального сезону.
Гостем другого випуску стане очільник МОЗ Віктор Ляшко. Темами майбутніх розмов будуть сон, їжа, вода, чутливість, гормони, ліки та інші важливі складові ментального й фізичного здоров’я.