Печерський райсуд столиці розпочав обирати запобіжний захід колишньому начальнику Одеського обласного центру комплектування та соціальної підтримки Євгену Борисову.

Як повідомляє кореспондент Укрінформу, Борисов разом зі своїми адвокатами перебуває у залі суду.

Прокуратура підготувала клопотання про обрання Борисову запобіжного заходу у вигляді арешту без права внесення застави.


Як повідомлялося, 24 липня працівники Державного бюро розслідувань затримали колишнього начальника Одеського обласного центру комплектування та соціальної підтримки.

У відомстві заявили, що у ході слідства зібрали докази, які свідчать про незаконне збагачення колишнього воєнкома.

Раніше начальник Одеського обласного територіального центру комплектування Євген Борисов був звільнений із займаної посади після оприлюднення ЗМІ інформації про те, що його родина під час повномасштабної війни придбала на іспанському узбережжі нерухомість та автівки на мільйони доларів.

У суботу, 22 липня, колишньому одеському воєнкому оголосили підозру в незаконному збагаченні на сотні мільйонів гривень та в умисному ухиленні від несення служби.