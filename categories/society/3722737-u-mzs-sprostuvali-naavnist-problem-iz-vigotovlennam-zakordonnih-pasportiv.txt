Міністерство закордонних справ заявило, що інформація про призупинення друку закордонних паспортів для зовнішньополітичного відомства через нібито відсутність договору із поліграфкомбінатом «Україна» не відповідає дійсності.

Про це йдеться у дописі речника МЗС Олега Ніколенка у Фейсбуці, передає Укрінформ.
Ніколенко поінформував, що 8 червня МЗС та поліграфкомбінат «Україна» уклали новий договір на виготовлення 115 тис. паспортів громадянина України для виїзду за кордон.
«Вже 9 червня на замовлення МЗС була надрукована та відвантажена перша партія в 41 тис. паспортів. Зараз відбувається відправлення цих паспортів за кордон для видачі нашим громадянам в українських закордонних дипломатичних установах», - зазначив речник МЗС.
Він додав, що українці, які перебувають за кордоном, можуть перевірити статус виготовлення свого паспорта на сайті: https://passport.mfa.gov.ua»
Речник МЗС запевнив, що українські посольства та консульства продовжують оформлювати та видавати паспорти в штатному режимі.
Раніше низка ЗМІ повідомили з посиланням на коментар директорки державного поліграфкомбінату Тетяни Бондаренко, що у Міністерства закордонних справ виникли затримки з оформленням українських паспортів за кордоном через закінчення договору між міністерством та поліграфкомбінатом "Україна".