За час дії ветеранського компонента грантової програми “Власна справа” переможцями стали вже 161 ветеран та члени родин учасників бойових дій, які отримають гранти на 64 млн грн.

Як передає Укрінформ із посиланням на пресслужбу Мінекономіки, про це повідомила заступниця міністра економіки України Тетяна Бережна.
“На сьогодні вже маємо 161 переможця ветеранського компонента програми “Власна справа”, 54% з яких - це ветерани, 46% - другі з їхнього подружжя. Загалом вони отримають гранти на старт або розширення свого бізнесу на 64 млн грн. За підсумками чергової, чотирнадцятої, хвилі подачі заяв гранти на розвиток бізнесу отримають 13 ветеранів та членів їхніх родин”, - зазначила Бережна.
З її слів, понад 60% грантоотримувачів цієї хвилі планують відкрити нові компанії, інші - витратять грантові кошти на придбання обладнання та устаткування для розширення можливостей діючого бізнесу
Серед 13 переможців чотирнадцятої хвилі 6 - учасників бойових дій, 7 - членів родин ветеранів.
На грантові кошти переможці планують, зокрема, відкрити кав’ярню, стоматологічну клініку, студію манікюру, дитячий центр розвитку, пневматичний тир, магазин будматеріалів та товарів для дому, започаткувати тепличне господарство, надавати послуги з виготовлення та встановлення дитячих майданчиків. Окрім того, низка ветеранів отримали гранти на масштабування вже діючого бізнесу - планують розширити мережу пекарень, збільшити асортимент кафе-бургерної, компанії з виробництва та продажу зоотоварів, надання послуг з обробки землі.
Як повідомлялось, за умовами програми, учасники бойових дій або особи з інвалідністю внаслідок війни, а також другий з їх подружжя можуть отримати такі гранти: 250 тис. грн - для ветерана за умови створення одного робочого місця; 500 тис. грн - для другого з подружжя ветерана за умови створення двох робочих місць; 1 млн грн - для ветерана, який має досвід підприємницької діяльності, зареєстрований як ФОП не менш як три роки, за умови створення чотирьох робочих місць, мінімум два з яких займуть ветерани.
Гранти у розмірі 500 тис. грн та 1 млн грн надаються за умови співфінансування з отримувачем у співвідношенні 70/30. Заявки на отримання гранта подаються через портал "Дія" разом з бізнес-планом.
Фото: Мінветеранів