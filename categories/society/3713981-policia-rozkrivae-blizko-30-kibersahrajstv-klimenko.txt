Працівники поліції розкривають близько 30 відсотків кібершахрайств.

Про це повідомив міністр внутрішніх справ Ігор Клименко в інтерв’ю РБК-Україна, передає Укрінформ.
Очільник МВС зазначив, що правоохоронці реєструють 100% заяв про шахрайство у кіберпросторі і дуже серйозно з ними працюють.
На запитання щодо показника розкриття таких справ він відповів: «Приблизно 30% (розкривається - ред.). Але ми, в першу чергу, закриваємо джерела, центри, закриваємо взагалі їм доступ до роботи з Україною. Це стосується і серверного обладнання, і «роботи» в місцях позбавлення волі і не тільки на вільних територіях, а й на тимчасово окупованих територіях».
Міністр зазначив, що частина викритих шахраїв уже ув'язнена, частині вручено підозри, а частина справ перебуває на розгляді в судах.
«Але ми маємо розуміти, що це - кіберпростір, людей не можна зловити фізично, бо вони за кордоном. І тут питання їхнього блокування, і ми вже працюємо з нашими іноземними колегами, а це рутинна і ювелірна робота, бо ми з кожним таким шахраєм виходимо на зв'язок і починаємо місяць-півтора спілкуватись, тому що треба вирахувати, скільки є серверів», - пояснив Клименко.
За словами глави МВС, над розкриттям кіберзлочинів працює команда висококласних спеціалістів.
Водночас він наголосив на важливості співпраці з Європолом, правоохоронцями з різних країн щодо розкриття таких злочинів.
Клименко також повідомив, що створюється центр при кіберполіції, який працюватиме переважно з шахрайствами, що вчиняються на території України. «Я думаю, десь у серпні-вересні ми зможемо його вже відкрити. Цей центр буде швидко реагувати на ті виклики і проблеми, які будуть в суспільстві, щоб мінімізувати вплив шахраїв», - сказав міністр.
Як повідомлялося, за даними кіберполіції, під час дії режиму воєнного стану шахраї дедалі частіше використовують фішингові сайти, які маскують під ресурси для оформлення соціальних виплат від держави, фондів, міжнародних організацій.