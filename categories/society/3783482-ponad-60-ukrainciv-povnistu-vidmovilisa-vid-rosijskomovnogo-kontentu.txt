Після початку повномасштабної російсько-української війни 62% українців повністю відмовилися від російськомовного контенту.

Про це свідчать результати соціологічного дослідження “Культурні практики населення України в умовах війни”, презентація якого відбулась в Укрінформі.





Так, у 78% громадян під час повномасштабної війни змінився мовний аспект контенту, а в 22% залишився незмінним.
Повністю перестали дивитися і читати російськомовний контент 62% українців, натомість віддаючи перевагу українськомовному. 31% значно зменшили споживання російськомовного контенту і значно збільшили споживання українськомовного. 7% почали більше читати іноземною мовою, але не російською.
Більш ніж половина опитаних за період війни змінили жанр контенту, який вони читають, переглядають або слухають. Ці 59% людей почали більше читати/дивитися новини, аналітику та політичні шоу. 14% стали частіше переглядати документальні фільми. Лише 13% громадян почали віддавати перевагу контенту розважального характеру.
Соціологічне дослідження “Культурні практики населення України в умовах війни” проведено громадською організацією “Демократичні ініціативи молоді” за фінансової підтримки Українського культурного фонду.
Дослідження проводилося в три етапи – телефонні опитування, фокус-групові дискусії та експертні інтерв’ю. Кількість респондентів – більше тисячі. Під час дослідження здійснено аналіз кількісних та якісних характеристик культурних практик населення України під час повномасштабної війни. Проведено порівняльний аналіз культурних практик у мирний та воєнний часи, а також здійснено порівняння запитів на культурний контент регіонів, по-різному уражених війною.