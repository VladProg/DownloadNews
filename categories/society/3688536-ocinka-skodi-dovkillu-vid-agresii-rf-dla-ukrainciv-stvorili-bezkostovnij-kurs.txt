Мережа захисту національних інтересів ANTS спільно з платформою Prometheus запускають безкоштовний курс «Оцінка шкоди довкіллю від російської агресії».

Презентація курсу відбулась у Медіацентрі Україна – Укрінформ.
«Ми розробили курс і розмістили його на платформі Prometheus для того, щоб якомога більше людей змогли з ними ознайомитись. Адже питання оцінки шкоди, завданої довкіллю, його економічний аспект, а також правові наслідки – це важливий момент щодо притягнення росії до відповідальності», - зазначила керівниця проєкту Мережі ANTS Олена Сас.
У межах курсу учасники дізнаються, як здійснюється технічна/економічна оцінка шкоди/збитків; які методики застосовуються та як здійснити обрахунки; які закони, постанови та інші нормативні акти допомагають у цій роботі; як правильно говорити, показувати та писати про наслідки війни росії проти України для довкілля та здоров’я людей.

Долучитись до курсу можуть громади, представники місцевого самоврядування, власники підприємств, фахівці державних та комунальних установ, науковці заповідників та національних парків, лісівники і водники, природоохоронці, журналісти та блогери.
Найуспішніші слухачі курсу будуть запрошені для участі в літній Екошколі, де матимуть можливість удосконалити свої знання у живому спілкуванні з викладачами курсу. Також кожен з учасників зможе отримати сертифікат про його завершення (реєстрація тут).
«Цей проєкт ми реалізували за кошти платників податків США. Нас профінансувало Бюро з питань демократії, прав людини та праці (DRL) Державного департаменту США. Це міжнародна участь в оцінці збитків та їх подальшому відшкодуванні», - резюмувала представниця ANTS.
Як повідомлялось, за понад рік повномасштабного вторгнення російська агресія завдала збитків українському довкіллю вже більш як на 2 трлн грн.