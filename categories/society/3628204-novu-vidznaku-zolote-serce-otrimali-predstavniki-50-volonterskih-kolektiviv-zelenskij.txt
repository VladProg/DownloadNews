В Україні започатковано нову відзнаку для волонтерів - Золоте серце, яку цьогоріч отримають представники 50 волонтерських організацій.

Про це повідомив Президент Володимир Зеленський у відеозверненні з нагоди Міжнародного дня волонтера, передає Укрінформ.
"Хоча волонтерський рух став частиною фундаменту України, у нас досі не було особливої відзнаки, яка могла б стати символом нашої вдячності волонтерам і тим, хто дає силу цьому руху. Хто дає частинку свого власного життя, щоб допомогти врятувати життя інших. Тепер така відзнака є. Це - серце. Золоте серце для простих людей, які захищають усіх нас. Цього року ми започатковуємо нагородження такою відзнакою. Тих, хто справді заслуговує. Тих, чиє серце – золоте, і саме тому вони – волонтери", - сказав глава держави.

Президент назвав назвав 50 волонтерських колективів, чиї представники отримають відзнаку цього року, серед яких, зокрема, Veteran Hub, Армія SOS, «Госпітальєри», фонди «Повернись живим», Сергія Притули, «Солом’янські котики» та інші.

Глава держави також проінформував, що відтепер щороку відзначатимуть волонтерські проєкти, інші організації, нові особистості.
"Люди мають знати, хто здійснює цю допомогу для України. Люди мають знати, чиє серце дає нам такий результат, за який українці вдячні", - підкреслив Зеленський.
Як повідомлялося, 5 грудня відзначається Міжнародний день волонтера.
Вілео, фото: Офіс Президента