Повернення додаткових виплат у розмірі 30 тисяч гривень військовослужбовцям, поліцейським та рятувальникам коштуватиме Україні 180 мільярдів гривень на рік.

У зв’язку з цим Голова Верховної Ради Руслан Стефанчук в інтерв’ю Укрінформу висловив думку, що зараз додаткові виплати найбільше потрібні захисникам, які боронять Україну на передовій.
"Будь-яка ініціатива, яку всі підтримують, повинна мати під собою фінансове обґрунтування, має бути фінансове джерело задоволення цієї потреби. Коли вноситься поправка, яка вартуватиме українському бюджету 180 мільярдів гривень на рік, а при цьому джерелом покриття передбачено всього 2% від цієї потреби, маємо розуміти, що ці гроші десь треба знайти. Звідки їх брати? Сьогодні дірка у 180 мільярдів в державному бюджеті, як на мене, – це безвідповідальне ставлення до того, як ми маємо фінансово підтримувати нашу перемогу. Із повагою ставлюся до всіх військових, представників Міністерства внутрішніх справ, але, вважаю, що зараз виплати найбільше потрібні захисникам, які боронять Україну на передовій", – зазначив спікер українського парламенту.
Стефанчук розповів, що напередодні засідання, на якому була підтримана поправка про повернення додаткових виплат усім військовим, поліцейським та рятувальникам, організовував зустріч з усіма лідерами фракцій та груп, представниками Міністерства оборони, Генерального штабу Збройних Сил України. За його словами, силовики пояснювали народним депутатам, чому нинішня логіка виплат правильна. "Але вийшло, як вийшло", – додав він.
Водночас Голова ВР поінформував про напрацювання низки рішень щодо відповідної ініціативи, але відмовився називати деталі.
"Я би дуже хотів, щоб кожен народний депутат або інший суб’єкт законодавчої ініціативи, коли вносить законопроєкти, у першу чергу, думав, де взяти гроші, та як це вплине на фінансування нашої перемоги. Це складне питання, але, я думаю, що ми обов’язково знайдемо на нього відповідь", – резюмував спікер українського парламенту.
Як повідомляв Укрінформ, з 1 лютого змінився порядок виплат військовослужбовцям. Так, мінімальний розмір грошового забезпечення було підвищено до 20 100 гривень усім військовослужбовцям. 100 тисяч на місяць, як і раніше, збережені захисникам, які воюють безпосередньо на передовій. Водночас 30 тисяч гривень, що раніше виплачувалися широкому колу силовиків, тепер виплачуються військовим, які виконують завдання в районах бойових дій, але не беруть безпосередньої участі в боях із противником, пропорційно часу виконання завдань, а також тим, хто перебуває на бойовому чергуванні і бере участь у відбитті повітряних нападів противника, незалежно від району виконання завдання.
10 квітня Верховна Рада підтримала повернення виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій. Законодавча ініціатива донині не підписана Головою ВР та Президентом, оскільки зареєстрований блокуючий проєкт постанови про її відхилення.
Генеральний штаб Збройних Сил України, реагуючи на відповідне рішення парламенту, закликав не займатися популізмом, оскільки у ЗСУ має діяти справедлива система виплат, яка не створюватиме передумов до соціальної напруги в бойових підрозділах і з повагою ставитиметься до тих воїнів, які ризикують життям і здоров’ям.