Україна домовляється з ООН про подальшу підтримку внутрішньо переміщених осіб - продовження фінансової допомоги та створення умов для проживання взимку.

Про це Прем'єр-міністр Денис Шмигаль заявив під час спільного із заступником генерального секретаря ООН з гуманітарних питань Мартіном Гріффітом брифінгу в Києві, повідомляє кореспондент Укрінформу.
«Сьогодні ми обговорили наші подальші спільні дії щодо недопущення погіршення гуманітарної ситуації в Україні. Поряд з критично необхідною допомогою в енергетичному секторі, пріоритетними напрямками для нас залишаються продовження прямої фінансової допомоги внутрішньо переміщеним особам, що зараз здійснюється спільно з агенціями ООН, подальше створення прихистків для ВПО та створення умов для проживання взимку», - сказав Шмигаль.
За його словами, також на зустрічі із Гріффітом обговорювалося питання реалізації програми щодо відновлення пошкодженого в результатів розв'язаної росією війни житла українців, надання гуманітарної допомоги на тих територіях, які звільняє наше військо від російських загарбників, а також допомога евакуйованим з місць бойових дій людей.
Окремо сторони наголосили на важливості підтримки людей, які досі залишаються в зоні інтенсивних бойових дій. Обговорили візит представника ООН на південь України, тему підтримки та збереження малого і середнього бізнесу, бо це є критично важливо для економіки.
Тема залучення ООН у допомозі гуманітарного розмінування також була у центрі уваги.
Як повідомляв Укрінформ, представник генерального секретаря ООН з гуманітарних питань Мартін Гріффітс у понеділок, 12 грудня, прибув до України із чотириденним візитом.