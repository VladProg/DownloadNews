Безпересадкові вагони Відень-Київ відправленням із Відня 07.05.2023 запізнюються на 6 годин через аварію на угорській залізниці.

Про це повідомляє Укрінформ з посиланням на пресслужбу УЗ у Телеграмі.
«У зв'язку з транспортною подією на Угорській залізниці, безпересадкові вагони Відень-Київ відправленням із Відня 07.05.2023 запізнюються на 6 годин. По прибуттю на ст. Чоп вагони будуть включені до складу поїзда №82 Ужгород-Київ і прибудуть до столиці 09.05.2023 (замість 08.05.2023 о 19:30) у складі поїзда №750», - йдеться в повідомленні.
В УЗ уточнили, що 9 вагонів угорського 35-вагонного вантажного поїзда із залізною рудою зійшли з рейок між станціями Újfehértó і Hajdúhadház у неділю (7 травня). Наразі угорські колеги тільки розпочали підйом вагонів, відтак відновлення залізничної колії та контактної мережі триватиме щонайменше день.





Рух потягів між Hajdúhadház та Újfehértó призупинено, угорська залізниця пропонує пересадки на підмінний автобус, а угорські та австрійські поїзди інтерсіті між Будапештом і Захонню курсуватимуть між Будапештом і Ньїредьгазою через Мішкольц із довшим часом у дорозі.
«Звертаємо увагу українських пасажирів, що затримка торкнеться і зворотних поїздів до Відня, просимо враховувати це при планування пересадок і вильотів з будапештського аеропорту», - додали в Укрзалізниці.
Як повідомлялось, АТ «Укрзалізниця» покращує сполучення між українськими регіонами та запускає з 15 травня поїзд №802/801 сполученням Одеса – Вінниця.