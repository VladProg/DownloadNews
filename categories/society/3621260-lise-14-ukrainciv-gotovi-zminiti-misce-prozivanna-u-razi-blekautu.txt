65% українців у разі відключення електроенергії у холодну пору року залишатимуться на своєму нинішньому місці проживанні.

Про це свідчать передані Укрінформу результати дослідження, проведеного дослідницькою компанією Gradus Research.
Ще 14% респондентів, згідно з опитуванням, мають намір їхати в інші області України чи за кордон, а ще 20% не визначилися.

Таким чином, як зазначають соціологи, сумарно 34% респондентів можуть складати потенційну наступну міграційну хвилю, яка осяде в західних областях України та за кордоном.
Щодо ситуації з опаленням, то більшість (55%) опитаних при обігріві їх домівок залежать винятково від центрального опалення, тоді як винятково від автономного – 33%, а 5% мають можливість одночасно користуватися і тим, і тим. Серед тих, хто має лише центральне опалення, близько половини (48%) опитаних декларують відсутність альтернативних способів обігріву власного житла, тоді як ті, хто має альтернативний спосіб, говорять, що це переважно електричні обігрівачі (48%).

При цьому графік відключень електроенергії є найбільш потрібною практичною інформацією, якої не вистачає 42% опитаних.

Опитування проведено дослідницькою компанією Gradus Research методом самозаповнення анкети в мобільному додатку за фінансової підтримки Європейського Союзу та у партнерстві з Центром економічного відновлення. Онлайн-панель Gradus відображає структуру населення міст з кількістю мешканців понад 50 тисяч у віці 18-60 років за статтю, віком, розміром населеного пункту та регіоном. Опитано впродовж 21-24 жовтня 2000 респондентів.