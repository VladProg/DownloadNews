російські пропагандисти публічно закликають до геноциду українського народу, тому фіксація геноцидної риторики є важливою складовою роботи щодо боротьби з роспропагандою.

Про це медіаекспертка Інститут масової інформації (ІМІ), дослідниця пропаганди та дезінформації Альона Нестеренко повідомила під час пресконференції в Укрінформі на тему «Притягнення до відповідальності російських пропагандистів, які публічно закликають до геноциду українського народу».
«Наша боротьба з російською пропагандою проходить за кількома напрямками. Перше, це фіксація геноцидної риторики росії проти українців. Також ми робимо дослідження про складові російського плану геноциду українців, матеріали «Інфозлочини» про ключових осіб російської пропаганди, матеріали про залучення до просування ворожих наративів Кремля певних категорій та робимо огляди соціальних мереж», - сказала Нестеренко.
Крім того, вона навела приклади геноцидної риторики, ознакою якої є заклики до знищення або вчинення геноцидних діянь.
«Пропагандисти дуже гостро відреагували на підрив Кримського мосту 8 жовтня, але у них були заклики до знищення задовго до цієї події. Вони піднесли цей інцидент як можливість розповісти, що українці самі винні, і якщо їх зараз будуть вбивати, то вони самі це все спровокували», - зазначила медіаекспертка.
Ще однією з ознак геноцидної риторики, за словами Нестеренко, є використання російською пропагандою ефімізмів. Наприклад, пропагандисти називають українців «нацистами», «бандерівцями», «укронацистами», «сатаністами» тощо. Війну називають «СВО», початок повномасштабного вторгнення «вимушеною мірою», примусову депортацію українців у росію «евакуацією», викрадення українських дітей і посилення їх до спецтаборів – «поїздкою до оздоровчого табору» тощо.
Вона зазначила, що російські медіа ігнорують геноцидні заклики, зокрема у промовах посадовців, та висвітлюють вчинені діяння з ознаками злочину геноциду схвально або нейтрально.
«Майже вся стрічка новин російських інформаційних ресурсів – це цитування їхніх високопосадовців і вони дозволяють собі геть не дипломатичну риторику», - зауважила дослідниця.
Ще однією з ознак геноцидної риторики є недотримання балансу в контенті медіа, додала вона.
«Ми можемо бачити цю ситуацію на деяких нібито ліберальних медіа, як «Медуза». Це ЗМІ публікує доволі полярні матеріали з різними точками зору з приводу якоїсь новини, але якщо ми відкриємо кожну окрему новину, то ми побачимо, що вони дозволяють собі показувати карти міноборони рф, посилатися на Гіркіна тощо», - сказала Нестеренко.
Як повідомляв Укрінформ, російська пропаганда запустила потужну антиукраїнську інформаційну кампанію у Фейсбуці.