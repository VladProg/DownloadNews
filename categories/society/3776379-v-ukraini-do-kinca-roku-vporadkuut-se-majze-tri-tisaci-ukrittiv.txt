До кінця року в Україні приведуть до ладу 2956 споруд цивільного захисту населення, на які витратять 1,4 млрд грн.

Про це 19 жовтня повідомив міністр з питань стратегічних галузей промисловості Олександр Камишін під час презентації Всеукраїнського проєкту «Залізне укриття», передає Укрінформ з посиланням на пресслужбу Мінстратегпрому.
"Перша ревізія, проведена міністерством у червні, виявила, що у фонді захисних споруд цивільного захисту України налічується 61 328 укриттів різного типу, значна частина яких були в неналежному стані. За чотири місяці роботи впорядкували 2 604 із них. До кінця року додасться ще 2 956 відремонтованих укриттів. На це піде 1,4 млрд грн. Джерела фінансування: місцеві бюджети, державні субвенції, кошти донорів та меценатів”, - розповів Камишін.
Загальна кількість функціонуючих укриттів на сьогодні становить 61 803 споруди.
Зазначається, що за перебігом ремонтних робіт в усіх регіонах країни відтепер можна стежити в режимі реального часу на сайті “Залізне укриття".
Під час заходу також презентували посібник з методичними рекомендаціями щодо ремонту та облаштування укриттів різного типу. Це — перший в Україні документ, у якому враховано максимальну кількість правил, вимог та інших нюансів будівництва, впорядкування й утримання споруд цивільного захисту. Посібник — у вільному доступі на сайті.
“Ми розробили навігацію, за якою можна легко знайти укриття навіть у чужому місті. Наша мета — не просто поставити позначку на карті. Хочемо, аби люди мали маршрут прямо до дверей укриття”, — сказав заступник міністра Тимур Ткаченко.
Незабаром такою навігацією можна буде скористатися і в Дії.
Як повідомлялося, роботи з ремонту споруд цивільного захисту та забезпечення вільного цілодобового доступу до них активізувалися після трагедії 1 червня, коли через зачинене укриття в Деснянському районі столиці загинули троє людей. 27 червня уряд доручив контроль за облаштуванням сховищ міністрові з питань стратегічних галузей промисловості Олександру Камишіну.