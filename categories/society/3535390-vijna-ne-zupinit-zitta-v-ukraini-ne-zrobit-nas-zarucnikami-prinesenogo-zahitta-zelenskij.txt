Президент Володимир Зеленський наголосив, що війна не зламає Україну і не зупинить життя в державі, тому говорити про відновлення країни треба вже зараз, щоб у перший день миру відчувати його повноцінно.

Про це Зеленський сказав під час відкриття Другого міжнародного саміту перших леді та джентльменів у Києві, передає кореспондент Укрінформу.
"Війна не зламала Україну і не зламає, не зупинила життя в нашій державі і не зупинить, точно не зробить нас заручниками того жахіття, яке окупанти принесли в нашу прекрасну мирну і міцну державу", - наголосив Президент.
Він додав, що головною темою саміту є повоєнне відновлення України і людський вимір цього відновлення.
"Для чого ми говоримо про відновлення зараз, коли війна ще не завершилась? Щоб у перший день миру вже відчувати його повноцінно, щоб вже була системна відбудова всього, що зруйнувала армія росії, щоб вже були гарантії безпеки для наших людей, щоб люди вже знали, куди і як вони можуть повернутись, якщо вони виїхали за кордон, рятуючись від бойових дій", - наголосив Президент.
Він додав, що говорити про відновлення треба також для того, щоб після відновлення миру медична система відновила свій потужний потенціал, щоб у батьків не залишилось будь-яких питань без відповідей про освіту для дітей, щоб люди точно знали, що для них є робочі місця в Україні, є вибір, як проявити себе, і щоб всі ветерани і ветеранки, які пройшли пекло боїв, реально відчували вдячність нашої держави.
Як повідомлялося, Другий міжнародний саміт перших леді та джентльменів розпочав роботу в Києві. Захід відбувається з ініціативи дружини Президента Олени Зеленської та проходить під назвою "Україна та світ: майбутнє, яке ми (від)будуємо разом".
До участі у події запрошені подружні пари іноземних лідерів, а також знаменитості, провідні світові експерти та високопоставлені особи, а сама подія транслюється у понад 20 країнах світу.
Учасники можуть брати участь як безпосередньо на місці події, так і онлайн. До Києва, зокрема, приїхала перша леді Литви Діана Наусєда.
Свою участь у саміті підтвердили такі світові знаменитості, як посол доброї волі ЮНІСЕФ Девід Бекхем, відомі актори Річард Гір, Ештон Катчер та Міла Куніс, всесвітньо відомий журналіст Пірс Морган та інші.
Фото: ОП