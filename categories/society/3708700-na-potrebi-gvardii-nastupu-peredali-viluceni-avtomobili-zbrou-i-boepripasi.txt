Київські прокурори передали на потреби «Гвардії наступу» вилучені автомобілі, зброю та боєприпаси.

Як передає Укрінформ, про це Офіс генерального прокурора повідомляє у Телеграмі.
За клопотанням прокурора Голосіївської окружної прокуратури Києва суд прийняв рішення про передачу вилученої зброї на користь поліції для виконання бойових завдань на фронті.
Для потреб штурмових бригад Міністерства внутрішніх справ «Гвардія наступу» прокурори передали чотири автомобілі, зенітну установку, більше сотні мінометних мін, десятки ящиків з підривачами, балістичний порох, велику кількість набоїв різного калібру, гранати, гранатометні постріли та постріли РПГ, тротил, дрони, планшети та ще понад 70 найменувань різної зброї і боєприпасів.
«Вся передана зброя була виявлена та вилучена прокурорами в межах розслідування кримінального провадження за фактом незаконного поводження зі зброєю, бойовими припасами або вибуховими речовинами (ст. 263 Кримінального кодексу України)», - ідеться в повідомленні.

Як повідомляв Укрінформ, Міністерство внутрішніх справ України 2 лютого розпочало формування восьми штурмових бригад «Гвардія наступу». Основою підрозділів є чинні поліцейські, прикордонники та бійці Національної гвардії. Наприкінці березня бригади були сформовані, однак тривав набір у резервні підрозділи.