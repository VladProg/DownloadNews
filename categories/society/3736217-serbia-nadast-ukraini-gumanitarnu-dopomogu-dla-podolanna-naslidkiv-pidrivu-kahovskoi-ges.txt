Уряд Сербії вирішив надати Україні гуманітарну допомогу з метою подолати наслідки підриву російськими військами Каховської гідроелектростанції.

Як передає Укрінформ, про це повідомляє N1.
"Уряд Сербії направить Україні новий пакет гуманітарної допомоги для подолання наслідків гуманітарної катастрофи в Херсонській області", - йдеться у повідомленні.
Зазначається, що допомога для України буде надана у вигляді товарів та медикаментів, переданих Управлінням товарних резервів та товарів Комісаріату у справах біженців та міграції.
Уряд також ухвалив рішення про надання тимчасового захисту для прийому громадян України, які постраждали внаслідок надзвичайної ситуації в Херсонській області.
Також було оголошено, що як додаткова форма підтримки за кошти уряду Сербії протягом літа буде організовано спортивно-оздоровчий табір для юнацької та дитячої команд футбольної академії ФК Динамо Київ.
Як повідомлялося, вночі 6 червня російська армія підірвала греблю Каховської ГЕС. За фактом підриву правоохоронці розпочали розслідування за статтею про екоцид. В Укргідроенерго заявили, що Каховська ГЕС повністю зруйнована та відновленню не підлягає.
Фото: ДСНС