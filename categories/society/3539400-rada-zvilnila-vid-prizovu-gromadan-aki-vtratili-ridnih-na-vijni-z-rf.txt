Верховна Рада ухвалила Закон «Про внесення змін до Закону України "Про мобілізаційну підготовку та мобілізацію» щодо розширення переліку осіб, які не підлягають призову під час мобілізації».

Про це у Телеграмі повідомив народний депутат Ярослав Железняк (фракція "Голос"), передає Укрінформ.
«7481 - розширення переліку людей, які не підлягають призову під час мобілізації, на громадян, чиї рідні загинули на війні з росією. В цілому – 282», - написав Железняк.
За його словами, ухваленим документом передбачено, що жінки та чоловіки, чиї близькі родичі (чоловік, дружина, син, донька, батько, мати, дід, баба або рідний (повнорідний, неповнорідний) брат чи сестра) загинули або зникли безвісти під час здійснення заходів із забезпечення національної безпеки і оборони, відсічі і стримування збройної агресії російської федерації у Донецькій та Луганській областях, а також під час забезпечення національної безпеки і оборони, відсічі і стримування збройної агресії проти України під час дії воєнного стану, призову не підлягають.
Як повідомляв Укрінформ, Верховна Рада 18 липня ухвалила в першому читанні законопроєкт №7481 «Про внесення змін до Закону України "Про мобілізаційну підготовку та мобілізацію» щодо розширення переліку осіб, які не підлягають призову під час мобілізації».