Співзасновниця ГО "Жінки зі сталі", матір захисника Маріуполя Наталя Кравцова, закликала Папу Римського Франциска посприяти звільненню з полону 167 українок та передала листа від родин військових.

Про це йдеться у повідомленні Координаційного штабу, передає Укрінформ.
Розмовляючи з Папою Римським, вона наголосила, що в російському полоні вже понад 9 місяців утримуються 167 жінок - українських захисниць, медикинь, некомбатанток.
"Це і зовсім юні дівчата, й матері, які більше року, з моменту оточення російськими військовими Маріуполя, не бачили своїх дітей. Але російська сторона не зважає на будь-які аргументи та відмовляється їх звільняти чи обмінювати", - розповіла жінка.
Члени української делегації звернулися до Папи Римського з проханням долучитися до звільнення українських жінок та важкопоранених бійців, а також знайти третю країну для репатріації українських військовополонених.
Як повідомлялося, зустріч Папи Римського з родинами полонених українських захисників відбулася 24 лютого у Ватикані.