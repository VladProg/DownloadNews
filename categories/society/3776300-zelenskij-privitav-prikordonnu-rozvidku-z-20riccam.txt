Президент Володимир Зеленський подякував розвідці Державної прикордонної служби України за ефективне виконання завдань

Як передає Укрінформ, про це ідеться у вітанні Президента з 20-річчям розвідки ДПСУ, розміщеним на його сторінці у Фейсбуці.
За словами Зеленського, "сьогодні 20 років розвідці Державної прикордонної служби України. Героїчні люди, які підтверджують свою професійність, відвагу та здатність бути попереду окупанта. Як і після 2014 року, і після 24 лютого, і зараз".
Як наголосив Президент, "діяти на випередження та здобувати нашій державі особливі можливості – це головне завдання розвідки. Дякую кожному й кожній у розвідці Державної прикордонної служби України, хто ефективно виконує це завдання".

Як повідомлялося, розвідувальний орган Адміністрації Держприкордонслужби України є державним органом, який здійснює розвідувальну діяльність у сферах прикордонної та імміграційної політики, а також в інших сферах, що стосуються питань захисту державного кордону України та її суверенних прав у виключній (морській) економічній зоні.
Загальне керівництво розвідувальним органом ДПСУ здійснює Президент. Безпосереднє керівництво розвідувальним органом здійснює його начальник, який призначається на посаду і звільняється з посади Президентом. Голова Державної прикордонної служби здійснює керівництво розвідувальним органом у межах своїх повноважень.