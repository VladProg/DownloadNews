Церква у рф перебуває фактично у мілітарному та імперіалістичному "полоні", і впродовж багатьох років структури московського патріархату в Україні поширювали серед вірян фундаменталістські ідеологеми.

Таку думку висловив релігієзнавець Віктор Єленський у програмі "Насправді", коментуючи резонансний випадок, коли в Києво-Печерській лаврі лунали пісні з прославлянням рф.
“Впродовж багатьох років структури московського патріархату в Україні отруювали свою паству фундаменталістськими та шовіністичними ідеологемами. І це дуже близько до ідеологем, які поширюються москвою та московською патріархією та патріархом кирилом. Якщо подивитися його недільні проповіді, то ви небагато там знайдете про Христа, про Спасіння. Там про святу Русь, про цивілізаційний вибір. В 2009 році, коли він приїжджав в Київ, він прямо радив українцями переглянути свій вибір, який українці зробили в 1991 році", - сказав Єленський.

За його словами, це відбувається впродовж багатьох років.
"Це все відбувається в процесі еволюції російської церкви, яка еволюціонує зі своєю країною. Церква, яка багато говорила про те, що вийшла з тоталітарного полону, легко віддала себе в полон мілітарний і імперіалістичний. І от тими всіма ідеологемами та наративами значною мірою уражена й українська паства”, - зазначив релігієзнавець.
Як повідомлялося, священник Православної церкви України Михайло Омелян опублікував Фейсбуці відео, на якому нібито під час під час богослужіння 12 листопада у Києво-Печерській лаврі моляться за рф. У СБУ заявили, що вивчають деталі інциденту в одному з храмів Києво-Печерської лаври, де співали пісень, які вихваляють «рускій мір».