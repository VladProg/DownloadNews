Уповноважений Верховної Ради з прав людини Дмитро Лубінець заявляє про систематичні порушення прав і знущання з українського політв’язня Олександра Марченка в Російській Федерації і закликає міжнародну спільноту посприяти його звільненню.

Як передає Укрінформ, про це Лубінець написав у Телеграмі.
За словами Лубінця, «українського громадянина Олександра Марченка, незаконно засудженого до 10 років позбавлення волі, відправили 26 вересня на 3 місяці до приміщення камерного типу виправної колонії № 8 (ПКТ ВК № 8) в Улан-Уде (Бурятія)».
«Підставою для такого суворого покарання було нібито недотримання Олександром встановленого порядку, а саме: порушення форми одягу. Це ще раз підтверджує, що в російських в’язницях упереджено ставляться до українців», - зазначив Лубінець.
Окрім того, поінформував омбудсмен, «Олександру постійно погрожують відправити до психічної лікарні. Такі заяви посилились після його нещодавньої зустрічі з адвокатом».
«Понад 3 місяці він не отримує листи, оскільки вони не проходять цензуру. А більше ніж пів року – навіть звичайні замовлені ним книжки та журнали. Працівники виправної колонії перенаправляють їх до іншої установи. Крім того, Марченку відмовляють у здійсненні дзвінків. У такий спосіб його намагаються ізолювати від зв’язків із зовнішнім світом», - повідомив уповноважений.
Лубінець вкотре закликає «світову спільноту посприяти в припиненні Росією свавільних порушень прав українського громадянина Марченка та звільненні його, а також усіх незаконно ув’язнених українців».
Як повідомлялось, у листопаді 2020 року Олександр Марченко в Росії був засуджений до 10 років ув'язнення за нібито «переміщення продукції військового призначення» та «шпигунство». Правозахисний центр «Меморіал» визнав його політв'язнем.