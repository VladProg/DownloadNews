Особи росіян, які «всиновили» викрадених з нашої країни дітей не є секретом ні для українських, ні для міжнародних правоохоронних органів.

Як передає Укрінформ, про це віцепрем’єр Ірина Верещук написала у Телеграмі. Цей допис вона спеціально опублікувала російською мовою, аби його прочитали росіяни
Верещук наголосила, що вивозити з України дітей-сиріт та передавати їх на всиновлення російським громадянам - це незаконно та підло. «Особливо бридко - це коли люди ще й публічно вихваляються тим, що всиновили вкрадених в Україні дітей», - зазначила вона.
«Вкотре нагадую всім російським так званим «прийомним батькам» та «опікунам»: вам рано чи пізно доведеться відповідати. Так само, як і причетним російським чиновникам - великим та маленьким», - наголосила урядовиця.
Вона зауважила, що особи «всиновлювачів» не є великим секретом: ні для українських, ні для міжнародних правоохоронних органів. Це, зокрема, жителі московської області: Ірина Рудницька, Катерина Триполець, Денис Триполець, Михайло Сєріков, Марина Марченко тощо. Йдеться про багато десятків російських громадян, які чомусь вирішили, що їм дозволено всиновлювати вкрадених з України сиріт, зазначила Верещук.
«Наполегливо рекомендую російським громадянам не всиновлювати українських сиріт, яких незаконно вивезли із тимчасово окупованих територій України. Від російських посадових осіб вкотре вимагаю передати українській стороні всіх наших дітей-сиріт та дітей, позбавлених батьківського піклування», - наголосила віцепрем'єр.
Як повідомляв Укрінформ, Верещук заявила, що Україна підтвердила інформацію про викрадення росією майже 4,4 тис. дітей, які є сиротами, напівсиротами або позбавлені батьківського піклування.