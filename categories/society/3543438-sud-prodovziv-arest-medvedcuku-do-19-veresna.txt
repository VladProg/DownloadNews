Личаківський районний суд Львова продовжив до 19 вересня строк тримання під вартою народного депутата Віктора Медведчука, підозрюваного у державній зрад

Як передає Укрінформ, про це повідомляє пресслужба суду.
"Слідчий суддя Личаківського районного суду м. Львова задовольнив клопотання прокурора Офісу Генерального прокурора та продовжив строк тримання під вартою без визначення розміру застави Медведчуку В.В., який обґрунтовано підозрюється у скоєнні кримінальних правопорушень, передбачених ч.2 ст.28 ч.1 ст.111, ч.2 ст.28 ч.1 ст.258-3 КК України, в межах строку досудового розслідування, а саме до 19 вересня 2022 року", - йдеться у повідомленні.
Як повідомлялося, 11 травня 2021 року тодішній генпрокурор Ірина Венедіктова підписала повідомлення про підозру депутатам від ОПЗЖ Віктору Медведчуку і Тарасу Козаку у держзраді та замаху на розграбування національних ресурсів у Криму.
Печерський районний суд Києва 13 травня 2021 року обрав Медведчуку запобіжний захід у вигляді цілодобового домашнього арешту та зобов'язав його носити засіб контролю - електронний браслет. Козака суд оголосив у розшук.
20 серпня 2021 року Венедіктова заявила про завершення слідства у справі про державну зраду Медведчука і Козака.
27 лютого 2022 року стало відомо, що Медведчук втік.
12 квітня внаслідок спецоперації, проведеної Службою безпеки України, його затримали. Личаківський районний суд Львова обрав йому запобіжний захід у вигляді тримання під вартою.
Також Личаківський райсуд заарештував 154 об'єкти рухомого і нерухомого майна Медведчука та його дружини Оксани Марченко.
2 червня слідчі Державного бюро розслідувань завершили досудове розслідування у справі Медведчука про держзраду (ст. 111) та порушення законів і звичаїв війни (ст. 438 ККУ). Йому загрожує покарання у вигляді позбавлення волі на строк до 15 років з конфіскацією майна або без такої.