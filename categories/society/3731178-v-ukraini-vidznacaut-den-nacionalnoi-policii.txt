В Україні 4 липня відзначають День Національної поліції.

Як передає Укріформ, президент Володимир Зеленський у своєму вітанні подякував Національній поліції за безпеку і порятунок громадян, а також проявлений у боях героїзм.
«День Національної поліції України. Дякую за безпеку для наших людей! Дякую за порятунок українців! Дякую за героїзм у боях! Вітаю всіх наших поліцейських і бажаю передусім вдячності – вдячності всього нашого народу нашій поліції. Що ефективнішими будуть кожен і кожна, хто служить у поліції, то більшою буде вдячність наших людей», - зазначив Зеленський.

Своєю чергою Міністр внутрішніх справ Ігор Клименко наголосив, що Національній поліції України вже 8 років.
“Сьогодні ми вшановуємо не лише професіоналізм, а й людяність, яку поліція проявляє у важкі моменти. Ви стоїте на захисті наших громадян, ризикуючи своїм життям. Ви допомагаєте тим, хто потребує допомоги. Ви будуєте довіру між поліцією та населенням. Ви є героями нашого часу", - зазначив Клименко.

Міністр підкреслив, що правоохоронці не святкують сьогодні.
“Не на часі парадна форма. Сьогодні ви в тому ж, в чому щодня ходите на службу, в чому вас бачать люди. У тій формі, яка вселяє впевненість та підтримку. "Ви люто б’єтесь, захищаючи країну. І після перемоги на вас чекатиме ще багато роботи - ми разом будуватимемо систему глобальної безпеки України", - наголосив очільник МВС і побажав поліцейським сили та міцного здоров’я.
Голова Верховної Ради Руслан Стефанчук також привітав працівників Національної поліції з професійним святом.
За його словами, повномасштабна війна вплинула на роботу українських поліцейських, які тепер серед перших виїжджають на місце воєнних злочинів, скоєних Російською Федерацією, документують і розслідують їх.
Крім того, працівники Нацполіції беруть участь в евакуації, поліцейські парамедики надають першу допомогу постраждалим і щодня рятують людські життя, борються за майбутнє України на фронті.
«Дякую кожній та кожному за віддану службу, стійкість, витримку, мужність і професіоналізм. Дякую за наближення нашої Перемоги!» - зазначив Голова ВР.
Міністр культури та інфомаційної політики Олександр Ткаченко привітав працівників поліції з професійним святом і побажав "тримати удар".
"З Днем Національної поліції України! Дякуємо, що захищаєте наші вулиці, стоїте на сторожі порядку та спокою українців. Що знищуєте ворога та очищуєте нашу землю від зла. Бажаю тримати удар, берегти себе та українців", - написав Ткаченко.
Він також опублікував відеоролик до Дня Національної поліції України.