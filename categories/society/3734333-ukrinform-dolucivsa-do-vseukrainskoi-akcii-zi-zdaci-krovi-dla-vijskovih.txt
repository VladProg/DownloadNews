Національне інформаційне агентство “Укрінформ” долучилося до всеукраїнської акції “Твоя кров може воювати. Стань донором”.

До офісу Укрінформу прибула виїзна бригада Київського обласного центра крові. Цей заклад забезпечує компонентами крові медичні заклади Київщини, зокрема, й госпіталі країни, де рятують поранених бійців. У складі бригади - вісім медиків.






Укрінформ долучився до всеукраїнської акції зі здачі крові для військових / Фото: Геннадій Мінченко, Кирило Чуботін, Укрінформ











































Перед донацією потенційним донорам визначали рівень гемоглобіну та загальний стан здоров’я. Лише після цього лікарі надавали дозвіл на донорство крові.
В акції взяли участь 42 укрінформівці, з них до донорства допустили 39. Тож за 5 годин в Укрінформі зібрали близько 18 літрів крові.
За словами генерального директора Укрінформу Олександра Харченка, Україні сьогодні дуже потрібна донорська кров та поповнення її запасів.
“Війна - це кров. Кров, яку втрачають наші захисники та цивільні, які потрапляють під обстріли. Тому укрінформівці вирішили долучитися до акції “Твоя кров може воювати”. Сьогодні до цього слогану можна додати ще й “наступати”. Серед укрінформівців є ті, хто зараз на передовій. Наші журналісти та фотокори стали бійцями, снайперами та бойовими медиками. А ми тут - у тилу - станемо донорами, щоб наша кров працювала на перемогу України. Перемога - у нас в крові”, - сказав Харченко.
Завідувачка відділу комплектування донорських кадрів Київського обласного центру служби крові лікарка-терапевтка Людмила Поліщук підкреслила, що донорська кров буде направлена насамперед для порятунку поранених військових.
“Ми забезпечуємо кров’ю лікарні та госпіталі, де рятують життя наших захисників. Також її потребують тяжкохворі цивільні пацієнти. Лікарям часто доводиться спростовувати міф про “шкоду” донорства. Навпаки, організм людини омолоджується. 5-6 разів на рік - це допустима норма. Тож закликаємо кожного українця, якщо дозволяє здоров’я, ставати донором крові. Одна донація може врятувати життя трьох людей”, - наголосила лікарка.
Як повідомлялося, Міністерство охорони здоров'я восени минулого року запустило національну кампанію "Твоя кров може воювати. Стань донором", якою закликає громадян ставати донорами крові для військових та постраждалих цивільних.