Проєкт Національного військового меморіального кладовища передбачає розміщення 50 тисяч поховань без урахування колумбарію.

Про це зазначив Директор департаменту громадянської ідентичності та ветеранського розвитку Міністерства у справах ветеранів Максим Кушнір під час круглого столу: «Пантеон Героїв: як увіковічити пам’ять тих, хто віддав життя за Україну», що відбувся у Military Media Center, повідомляє кореспондент Укрінформу.
«Ми розглядаємо варіант, що меморіальне кладовище буде для близько 50 тисяч поховань, не враховуючи колумбарію, оскільки в колумбарії можна здійснити більше поховань», - сказав він.

Водночас Кушнір зауважив, що міністерство переглянуло близько десяти можливих ділянок цвинтарів і зупинилося на Биківнянських могилах. За його словами, основним орієнтиром для проєкту буде кладовище у Стокгольмі, оскільки «саме там близько 40 тис. поховань припадає на зону соснового бору».
Водночас президент історичного клубу «Холодний Яр» Роман Коваль наголосив, що «Биківня» - назва, яка абсолютно не підходить для назви місця, де вшановуватимуть героїв. Також він зауважив, що гідним місцем для кладовища є центральна частина Києва, але не «околиця міста біля задимленої траси».

Своєю чергою, доктор історичних наук Ігор Гирич зауважив, що проєкт військових поховань необхідно розширити до Пантеону Героїв, включно з людьми, які воювали за Україну не лише сьогодні, а й в минулі часи, зокрема, у часи визвольних змагань та Другої світової війни.

На його думку, пантеон та цвинтар міг би розташовуватися на території Межигірського монастиря, який ще у 18 ст. був одним із українських пантеонів. Там було поховано Семена Палія та інші полковників козацького війська.
«Там зараз відновлюється православний монастир, і, можливо, цю територію можна було б пристосувати до Пантеону Героїв та розмістити там кладовище», - сказав він.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.