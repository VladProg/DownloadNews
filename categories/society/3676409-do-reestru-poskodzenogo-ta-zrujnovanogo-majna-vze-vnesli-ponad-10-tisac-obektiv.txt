Реєстр пошкодженого та зруйнованого майна вже містить інформацію про понад 10 тисяч постраждалих об’єктів, яку надали майже 500 громад.

Про це під час брифінгу в Медіацентрі Україна — Укрінформ повідомила голова Комітету ВР з питань організації державної влади, місцевого самоврядування, регіонального розвитку та містобудування Олена Шуляк.
«Технічно сьогодні Реєстр пошкодженого та зруйнованого майна вже створений. Його власником є Міністерство відновлення, адміністрування здійснює Міністерство цифрової трансформації. На сьогодні в Реєстрі зареєструвалися вже понад 500 громад і надано інформацію про понад 10 тисяч постраждалих об'єктів», - розповіла Шуляк.
Вона підкреслила, що вся робота із призначення компенсації за зруйноване або пошкоджене житло відбуватиметься виключно у цифровому форматі для унеможливлення впливу людського фактору на ухвалення рішень.
«Всі операції стосовно компенсації будуть здійснюватися з використанням цифрових інструментів. Саме в Реєстрі буде створюватися житловий сертифікат, який буде надаватися у якості компенсації за знищене житло», - сказала депутат.
Так само в електронному вигляді формуватиметься черга на отримання компенсації.
«Певний механізм встановлення черги на отримання компенсації буде прописаний на рівні постанови Кабінету міністрів. Наша з Міністерством цифрової трансформації і Міністерством відновлення основна задача - зробити так, щоб всі ці процеси були автоматизовані і відбувалися за певним алгоритмом, який унеможливить вплив на них людського фактору. Ми знаємо, що можуть бути такі зловживання, тому наразі працюємо над тим, щоб максимально усунути людину, яка може приймати відповідні рішення, від цих процесів», - зазначила Шуляк.
За її словами, першочергово розглядатимуться заявки на компенсацію від пільгових категорій громадян – військовослужбовців, багатодітних родин, осіб з інвалідністю, демобілізованих українців тощо. Всі інші заявки будуть розглядатися мірою надходження до Реєстру.
«У кожній громаді формуватиметься своя черга на отримання компенсації», - підкреслила депутат.
Як повідомлялося, 23 лютого Верховна Рада ухвалила закон, який запроваджує механізм компенсації за зруйноване та пошкоджене житло внаслідок російської агресії в Україні. Станом на 28 лютого українці вже подали понад 335 тисяч заявок на відповідну компенсацію.