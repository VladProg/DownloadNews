Мобільні бригади соціально-психологічної допомоги Фонду ООН у галузі народонаселення (UNFPA) в Україні отримали 15 інклюзивних автомобілів для допомоги людям з інвалідністю, які зазнають гендерно зумовленого насильства, у тому числі домашнього.

Як повідомляє кореспондент Укрінформу, мобільні бригади надаватимуть безоплатну соціально-психологічну допомогу постраждалим від гендерно зумовленого насильства та за необхідності скеровують їх до інших сервісів або до кризових кімнат чи інших спеціалізованих служб підтримки. Основна перевага бригад полягає у їхній мобільності, адже вони можуть діставатися віддалених територій та самостійно перевозити постраждалих.
«Сьогодні завдяки підтримці уряду Данії ми передаємо інклюзивні автомобілі, які стануть у пригоді в посиленні спроможностей з надання послуг і гарантування того, що ніхто не лишиться наодинці з гендерно зумовленим насильством, включно з особами з інвалідністю», - заявляє представник UNFPA в Україні Хайме Надаль.






Україна отримала від Данії 15 інклюзивних автомобілів для допомоги людям з інвалідністю / Фото: Тарасов Володимир











































«Менше людей говорить про домашнє насильство, тому що війна зараз, не на часі і є інші важливі речі, але випадків не стає менше. Навпаки стає ще важче добратися до віддалених куточків України, недалеко від зони проведення бойових дій, зіткнень, територій, які деокуповані, ще заміновані», - наголошує зі свого боку віцепрем’єр-міністр з питань європейської та євроатлантичної інтеграції Ольга Стефанішина.
Фонд ООН зазначає, що в Україні вже працює 100 їхніх мобільних бригад. Передані п’ятнадцять авто будуть рівномірно розподілені між 13 регіонами країни, включаючи Схід та Південь України, наближеними до лінії фронту.
Як повідомляв Укрінформ, 25 квітня мобільні бригади соціально-психологічної допомоги Фонду в галузі народонаселення ООН отримали від уряду США 60 автомобілів для надання в Україні допомоги постраждалим від гендерно зумовленого насильства.