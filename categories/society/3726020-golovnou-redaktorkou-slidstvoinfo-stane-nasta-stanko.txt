Колишня головна редакторка та воєнна репортерка «Громадського» Настя Станко стане новою головною редакторкою агенції журналістських розслідувань «Слідство.Інфо».

Як передає Укрінформ, про це повідомляє «Детектор медіа».
“Станко очолить оновлену за останній рік команду медіа та займатиметься оперативним керівництвом «Слідства.Інфо», - йдеться в повідомленні.
Натомість Анна Бабінець, яка очолювала редакцію «Слідства.Інфо» понад пʼять років, залишається виконавчою директоркою видання. Зазначається, що через сімейні обставини вона сконцентрується здебільшого на стратегічному розвитку агенції.
Як повідомлялося, Настя Станко останні майже десять років працювала на різних посадах на «Громадському», півтора року була його головною редакторкою.
Журналістка висвітлювала події на Майдані, російську агресію на Донбасі та в Криму, була в полоні так званої «ЛНР».
За розслідування «Злам» про події 20 лютого 2014 року під час Революції Гідності у 2016 році Станко разом з Ангеліною Карякіною отримала гран-прі фестивалю Межигір’я fest.
У 2018-му в Насті Станко вийшло розслідування «Таємний ізолятор СБУ». Того ж року вона отримала Міжнародну премію за свободу преси в Нью-Йорку, а у 2019-му їй присудили нагороду за відвагу від International Women's Media Foundation. В Україні Настя Станко чотири роки поспіль ставала фіналісткою журналістського конкурсу «Честь професії».
Після повномасштабного вторгнення Росії в Україну у лютому 2022 року Станко зосередилася на воєнному репортингу, регулярно відвідує прифронтові території та публікує репортажі з гарячих точок.