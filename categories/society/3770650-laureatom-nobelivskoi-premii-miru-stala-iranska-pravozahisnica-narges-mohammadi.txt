Лауреатами Нобелівської премії миру 2023 року стала правозахисниця із Ірану Наргес Мохаммаді.

Як передає Укрінформ, про це йдеться на сторінці премії у соцмережі Х.
«Норвезький Нобелівський комітет вирішив присудити Нобелівську премію миру-2023 Наргес Мохаммаді за її боротьбу проти гноблення жінок в Ірані та її боротьбу за захист прав людини та свободи для усіх», – йдеться у повідомленні.

Як зазначається на сайті премії, Мохаммаді була заарештована іранським режимом 13 разів, п’ять разів засуджена, і в результаті їй було винесено вирок до 31 року ув’язнення та 154 ударів батогом. Мохаммаді все ще перебуває у в’язниці.
У пресрелізі Нобелівського комітету йдеться, що гасло «Жінка – Життя – Свобода», яке лунало із вуст мітингарів в Ірані після вбивства поліцією моралі Махси Джини Аміні у вересні минулого року, «належним чином відображає відданість і роботу Наргес Мохаммаді. Лауреатка премії бореться за припинення систематичної дискримінації та гноблення жінок в Ірані. Вона також бореться за свободу вираження поглядів і право на незалежність та проти правил, які вимагають від жінок прикривати своє тіло, зазначили у комітеті.
«Наргес Мохаммаді – жінка, правозахисниця та борець за свободу. Присуджуючи їй цьогорічну Нобелівську премію миру, Норвезький Нобелівський комітет хоче вшанувати її мужню боротьбу за права людини, свободу та демократію в Ірані», – йдеться у пресрелізі.
Як повідомляв Укрінформ, лауреатами Нобелівської премії миру 2022 року стали керівник білоруського правозахисного центру «Вясна» Алесь Біляцький, російська правозахисна організація «Меморіал» та українська правозахисна організація «Центр громадянських свобод».
У Швеції та Норвегії триває Нобелівський тиждень, під час якого стануть відомі лауреати премії за 2023 рік. Лауреат премії з економіки буде оголошений у столиці Швеції Стокгольмі 9 жовтня.
Церемонія вручення Нобелівської премії відбудеться в мерії Стокгольма 10 грудня – у річницю смерті Альфреда Нобеля.