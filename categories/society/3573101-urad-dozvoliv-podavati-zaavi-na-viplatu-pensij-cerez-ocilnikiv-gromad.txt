Уряд дозволив очільникам громад, розташованих у районах бойових дій або в окупації, подавати до відповідних органів заяви на виплату пенсій чи соціальних допомог.

Про це в Телеграмі повідомляє представник Кабміну у Верховній Раді Тарас Мельничук, передає Укрінформ.

«Надано право на територіях територіальних громад, які розташовані в районі проведення воєнних (бойових) дій або які перебувають в тимчасовій окупації, оточенні (блокуванні) та в деокупованих населених пунктах протягом трьох місяців після деокупації, подавати заяви про виплату пенсії або грошової допомоги до органу Пенсійного фонду України або органу соціального захисту населення через сільського, селищного, міського голову, старосту із зазначенням дати і місця подання заяви, посади, власного імені та прізвища особи, яка прийняла заяву», - йдеться в повідомленні.
Зазначається, що відповідні зміни внесено до постанови Кабінету Міністрів України від 26 лютого 2022 року №162 «Про особливості виплати та доставки пенсій, грошових допомог на період введення воєнного стану».
Як повідомлялося, жителі деокупованих територій, яким нараховуються виплати на картку, зможуть отримати на руки гроші, які доставлятиме Укрпошта. Відповідне рішення ухвалив уряд на засіданні 16 вересня.