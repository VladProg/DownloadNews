У межах комплексної системи пошуку зниклих дітей створено спеціальний мобільний додаток «Reunite Ukraine».

Про це повідомив заступник голови Національної поліції Олександр Фацевич під час пресконференції в Медіацентрі Україна-Укрінформ.
“Національною поліцією України з метою вдосконалення можливості розшуку дітей та возз’єднання сімей була налагоджена тісна взаємодія з американською компанією Find My Parent, яка спеціалізується на відновленні зв’язків між родичами та возз’єднанні сімей за допомогою технологій штучного інтелекту. ...Спільно розроблено мобільний додаток «Reunite Ukraine», який є складовою механізму комплексної системи пошуку зниклих дітей з урахуванням потреб нашої країни в умовах війни”, - зазначив він.
За словами заступника голови Національної поліції, додаток є універсальним інструментом пошуку зниклих дітей або дітей, із якими втрачено зв’язок, а також возз’єднання членів сімей, які були внутрішньо переміщені, змушені виїхати за межі України або незаконно депортовані до російської федерації, білорусі чи на тимчасово окуповану територію України.
Фацевич пояснив принцип роботи додатку: після його завантаження через AppStore або Google Play (безкоштовно) потрібно створити профіль, додавши інформацію про себе та особу, яка розшукується.
З іншого боку сама дитина або особа, яка представляє її інтереси, також має створити профіль з метою пошуку родичів.

Чим більше інформації завантажується в профілі, тим ефективнішим буде пошук. Фацевич підкреслив, що для захисту персональних даних система використовує багаторівневу перевірку особи, яка здійснює відповідні запити, у тому числі сканування документів, що посвідчують особу.
Заступник керівника розповів, що система зіставляє дані й у разі збігу інформації поліцейські здійснюють їх перевірку. Після цього особи, дані яких збігаються і перевірені поліцією, отримують сповіщення та дають згоду на обмін повідомленнями.
Фацевич висловив сподівання, що додаток стане помічним інструментом для пошуку депортованих дітей на території рф та білорусі, даючи змогу небайдужим людям безпечно повідомляти про відомі їм випадки незаконного вивезення маленьких українців.
“Якщо ми знайдемо таким чином хоча б одну дитину або возз’єднаємо хоча б одну сім’ю, це вже перемога. Маленька, але з кожним кроком ми зможемо повернути всіх дітей додому”, - переконаний Фацевич.
Він додав, що мобільний застосунок уже працює.
Як повідомляв Укрінформ, станом на березень незаконно депортованими вважаються 19 514 українських дітей.