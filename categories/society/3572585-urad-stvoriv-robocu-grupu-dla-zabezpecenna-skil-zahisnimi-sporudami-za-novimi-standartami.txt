Всі школи повинні бути обладнані надійними укриттями за новими стандартами. Для реалізації цього завдання буде створена робоча група, яка розробить чіткі параметри захисних споруд, необхідні зміни в проєктну документацію та визначить необхідні обсяги фінансування.

Як передає Укрінформ, про це в Телеграмі повідомив Прем’єр-міністр України Денис Шмигаль.
«Провели нараду з МОН, Мінрегіоном, МВС та ДСНС щодо облаштування захисних споруд у закладах середньої освіти. Всі школи повинні бути обладнані надійними укриттями за новими стандартами. За інформацією Міносвіти, на сьогодні 68% шкіл мають укриття. Для порівняння, на початку липня було 11%. Дав завдання створити робочу групу, результатом діяльності якої стануть чіткі параметри захисних споруд, необхідні зміни в проєктну документацію, виділення коштів і, власне, реалізація проєкту з облаштування укриттів в освітніх закладах», - зауважив Шмигаль.
Як повідомляв Укрінформ, станом на 12 вересня 2022 року, пошкоджено 2194 заклади освіти та зруйновано 286.
15 вересня Президент Європейської комісії Урсула фон дер Ляєн заявила, що Європейський Союз виділить 150 млн євро на відбудову зруйнованих під час війни шкіл в Україні.