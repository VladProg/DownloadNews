У Європарламенті наголосили на необхідності убезпечення жінок і дівчат від сексуальної експлуатації на тлі війни в Україні.

Як передає кореспондент Укрінформу, про це йшлося на спільному засіданні Комітету із прав жінок і гендерної рівності та Комітету з громадянських свобод, юстиції та внутрішніх справ Європарламенту на тему "Боротьба із контрабандою людьми, в тому числі для сексуальної експлуатації (в контексті війни проти України)".
Координатор ЄС із боротьби з торгівлею людьми Даян Шмітт зазначила, що майже всі жертви експлуатації, в тому числі сексуальної, – це жінки і дівчата, які зазнають ризиків як у реальному житті, так і онлайн.
Вона наголосила на заходах, що вживаються у країнах Євросоюзу для запобігання та виявлення фактів торгівлі людьми, в тому числі для сексуальної експлуатації. Зокрема, держави-члени ЄС та відповідні міжнародні агентства поширюють інформацію щодо ризиків стосовно біженців та фактів виявлення торгівлі людьми, щоб ті, хто перебувають у зоні ризику, знали, кому телефонувати, до якої організації звертатися. Також запроваджено спеціальне навчання для поліції, представників судових органів, організацій громадянського суспільства та інших фахівців, які працюють у цьому полі. Крім того, було посилено підготовку органів, відповідальних за соціальний захист, зокрема для роботи з дітьми, які потребують спеціального захисту.
Шмітт зазначила, що наступні кроки в цій сфері були обговорені з національними координаторами та платформами громадянського суспільства 26 жовтня, де всі учасники підкреслили необхідність залишатися пильними, оскільки російські атаки, спрямовані на інфраструктурні об’єкти України, дефіцит електроенергії, а також загальна небезпека можуть призвести до збільшення кількості українських біженців, які прибувають до Європейського Союзу.
В цьому контексті вона зазначила, що біженці можуть бути готовими погодитися на роботу з гіршими умовами праці, оскільки часто важко знайти роботу через мовний бар'єр, і особливо підкреслила, що торгівля людьми, як для сексуальної, так і для робочої експлуатації, є злочином.
"Інколи потрібні тижні й місяці, щоб виявити жертв, що залишаються невідомими, і це одна з речей, на якій ми повинні зосередитися, а саме – на ідентифікації жертв. Саме з цієї причини ми повинні продовжувати реалізацію плану боротьби з торгівлею людьми та заходи з підвищення обізнаності. Держави-члени повинні продовжувати передавати до Європолу результати своїх розслідувань. Заходи для захисту жертв повинні бути запроваджені у всіх державах-членах", – наголосила Шмітт.
Вона також заявила про необхідність зосередитися на цифровому вимірі цієї проблеми.
Крім того, Шмітт повідомила, що Європейська комісія до кінця року представить звіт про торгівлю людьми, а також оцінку та деталі директиви проти контрабанди людей.
Вона підкреслила важливість продовжувати стежити за ситуацією у контексті війни в Україні і за необхідності вносити корективи у дії, що застосовуються у сфері боротьби з торгівлею людьми. Також, за її словами, важливо продовжувати зосереджуватися на сексуальній експлуатації, але не забувати, що жінки є жертвами і трудової експлуатації, тобто всіх форм експлуатації. Крім того, необхідно виробити реакцію на цифровий вимір цих злочинів, оскільки реклама набору персоналу активно працює в інтернеті.
Шмітт закликала присутніх представників міжнародних організацій, в тому числі ООН і Ради Європи, продовжувати спільні дії в тому ж напрямку відповідно до контексту мандатів цих організацій та наявних у них інструментів. "Співпраця між міжнародними та іншими організаціями є дуже важливою справою", – підсумувала координатор ЄС із боротьби з торгівлею людьми.
Як повідомляв Укрінформ, Європарламент ухвалив резолюцію на захист жінок, які тікають з України від війни з рф.