Верховна Рада ухвалила у першому читанні законопроєкт №5749 щодо внесення змін до Кодексу України про адміністративні правопорушення щодо протидії порушенню прав у сфері праці.

Як повідомляється на сайті ВР, законопроєкт підтримали 297 народних обранців, передає Укрінформ.
Документом пропонується введення адміністративної відповідальності за мобінг або цькування учасника трудових відносин.
Згідно із пояснювальною запискою, мобінг розглядається як одна з форм дискримінації прав людини у трудових відносинах, яка проявляється через психологічне, економічне та інше насильство з метою приниження людської гідності підлеглих та найманих працівників з боку керівництва за певними ознаками, створення стосовно них напруженої, ворожої, образливої атмосфери та примушування учасника трудових відносин до зміни місця роботи.
Оскільки в Україні поняття мобінг з’явилося порівняно нещодавно, на законодавчому рівні питання протидії та заборони мобінгу залишається не врегульованим. Саме тому даний законопроєкт покликаний привести норми українського законодавства у відповідність до європейського законодавства та забезпечити захист від дискримінації й психологічного тиску в трудовому колективі.
Законопроєкт пропонує введення штрафу за такі дії від 100 до 150 неоподатковуваних мінімумів доходів громадян або громадські роботи на строк від 20 до 40 годин. Діяння, передбачене частиною першою цієї статті, вчинене групою осіб або повторно протягом року після накладення адміністративного стягнення, тягне за собою накладення штрафу від 200 до 300 неоподатковуваних мінімумів доходів громадян або громадські роботи на строк від 40 до 60 годин.
Як повідомлялося, парламент схвалив Постанову про деякі питання організації роботи Верховної Ради України дев’ятого скликання під час проведення восьмої сесії в умовах дії воєнного стану.