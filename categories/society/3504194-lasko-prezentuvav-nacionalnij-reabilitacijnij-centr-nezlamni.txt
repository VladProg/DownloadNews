У Львові за підтримки уряду та донорів збудують Національний реабілітаційний центр "Незламні".

Про це під час презентації реабілітаційного центру на Форумі донорів у Львові повідомив міністр охорони здоров'я Віктор Ляшко, передає кореспондент Укрінформу.
«На жаль, війна приносить величезну кількість негараздів, і вони роблять для нас і для нашої системи охорони здоров’я чергові виклики. Це тяжкі поранення, тяжкі опіки, велика кількість людей втратили руки і ноги, і в Україні таких вже офіційно понад 500 осіб. Всі вони потребують спеціальної медичної допомоги - протезування та якісної реабілітації. Щоб забезпечити всіх, нам потрібно вдвічі збільшити потужності системи», - зазначив він.
За словами Ляшка, МОЗ вже має гарантії підтримки від партнерів, що такий центр реабілітації потрібний у Львові, але він буде не єдиний в Україні. «Це буде перший, він буде розвиватися, ми на нього робитимемо акцентну ставку, але паралельно будемо розвивати й інші заклади, оскільки 5 тисяч ліжок і 4 тисячі спеціалістів у цьому центрі ми не зробимо», - сказав Ляшко.


За словами міністра, для того, що покращити, а в дечому навіть започаткувати реабілітацію в Україні, МОЗ визначило три основні спрямування: це освіта медперсоналу, розвиток програми медичних гарантій, покращення і оптимізація мережі медичних закладів.

«Все має бути розпочато вже зараз і рухатися вперед, не базуючись на технологіях минулих десятиліть. А рухатися вперед, орієнтуючись на ті технології, які ще зараз масово не поширені, але які будуть актуальними через 5-10 років. Їх сьогодні треба впроваджувати в Україні», - додав Ляшко.


Очікується, що у Національному реабілітаційному центрі буде реконструктивна хірургія, ортопедія і роботичне протезування. Постраждалим не лише встановлюватимуть протези, тут їх виготовлятимуть. В цьому допомагатиме німецька компанія компанії Otto Bock, яка відкриє в центрі контейнерні цехи для виготовлення протезів.

«Німеччина забезпечуватиме протези, а також фахівці проводитимуть навчання, щоб українські лікарі могли в майбутньому самі обслуговувати пацієнтів, які потребують протезування. Також окремо пропонуємо допомогу в лікуванні опіків і в постачанні медикаментів, і навчанні українських лікарів, адже процес лікування опіків складний і може тривати кілька років. 200 медиків німецької асоціації лікарів уже зголосилися працювати в Україні. І це лише початок», - сказав міністр охорони здоров’я Німеччини Карл Лаутербах, присутній на форумі у Льові.
Проте чимало робитимуть і українські фахівці.
«Українські спеціалісти придумали і в експериментальному режимі запустили роботизоване протезування. Вони виготовили руку-робот, яка повністю замінює кінцівку. Ця рука зараз є у нас в лікарні і вже наступного тижня ми будемо її встановлювати», — розповів генеральний директор Першого медичного об'єднання Львова Олег Самчук.


За його словами, зараз у лікарні спільно з американцями готують 5 пацієнтів на біонічне протезування.

Національний центр реабілітації України буде створений у структурі Першого медоб’єднання Львова. Він включатиме в себе потужну фізичну, психологічну та психосоціальну реабілітацію.
Попередня вартість створення Національного реабілітаційного центру у Львові – 77 млн євро. По завершенню Форуму донорів «Незламні» директор Першого медоб’єднання Львова Олег Самчук та спонсори, які долучаються до реалізації проєкту, підписали меморандуми про співпрацю.
Фото: Маркіян Лисейко