Міністр оборони Рустем Умєров переконаний, що кадрові зміни у МОУ сприятимуть перезавантаженню відомства, і передусім якісні зміни відчують військовослужбовці.

Так глава МОУ прокоментував у Фейсбуці призначення трьох своїх заступників, передає Укрінформ.
«Кадрові зміни у Міністерстві оборони. Перезавантаження відомства та впровадження якісних змін, які відчують насамперед наші воїни», - написав Умєров.
Він пояснив, хто з новопризначених за який напрямок відповідатиме. Зокрема, Юрій Джигир — заступник міністра оборони з питань фінансів. Останні три роки він консультує Світовий Банк з питань фінансових частин реформ, пов’язаних з охороною здоров’я. У 2018-2020 роках працював заступником міністра фінансів України. У нього понад 20 років економічного досвіду в підтримці реформ, соціальній політиці та фіскальній децентралізації в Україні, Східних Балканах, Центральній Азії, зазначив Умєров.
За його словами, Наталія Калмикова опікуватиметься питаннями соціального розвитку. З лютого 2022 року вона була виконавчою директоркою Українського ветеранського фонду, до цього – радницею командувача Сухопутних військ ЗСУ та заступницею директора у фонді «Повернись живим».
Новий заступник міністра з питань цифрового розвитку Катерина Черногоренко — керівниця проєкту “Армія дронів”. З 2018 року є проєктним координатором електронних послуг "єМалятко", "Електронний лікарняний" та запровадження COVID-сертифікатів у Дії.
«Ключовий пріоритет для нових членів команди — наші воїни, їхнє життя, здоров’я та гідність. Наше найважливіше завдання — забезпечити повагу до гідності воїнів у всіх взаємодіях з державою», - наголосив міністр.

Як повідомлялося, Верховна Рада 5 вересня звільнила Олексія Резнікова з посади міністра оборони, а Рустема Умєрова – з посади голови Фонду державного майна. 6 вересня парламент призначив Умєрова на посаду міністра оборони.
18 вересня уряд звільнив з посад заступників міністра оборони Володимира Гаврилова, Ростислава Замлинського, Ганну Маляр, Дениса Шарапова, Андрія Шевченка та Віталія Дейнегу.
27 вересня Кабінет міністрів призначив заступниками міністра оборони Джигира, Калмикову і Черногоренко.