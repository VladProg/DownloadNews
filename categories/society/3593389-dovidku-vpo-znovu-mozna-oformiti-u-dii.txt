У застосунку «Дія» пройшла технічне оновлення послуга для внутрішньо переміщених осіб (ВПО), нині вона вже доступна для громадян.

Про це повідомляє Міністерство соціальної політики в Телеграмі, передає Укрінформ.
«Мінсоцполітики разом з Мінцифрою успішно провели технічне оновлення послуги для внутрішньо переміщених осіб в "Дії". Послуга знову доступна в застосунку для нових користувачів», - ідеться в повідомленні.
Як зазначають у Мінсоцполітики, відтепер послуга ВПО в застосунку працює стабільніше, а заявки обробляються швидше.
Користувачі, які отримали довідку раніше, також можуть і надалі користуватися нею в Дії.
Також у міністерстві нагадали, що отримати довідку ВПО можна й офлайн - у регіональних управліннях соцзахисту або в ЦНАПах.
Як повідомлялося, 12 жовтня Міністерство цифрової трансформації оголосило, що через технічні роботи з оновлення сервісу оформлення довідки внутрішньо переміщеної особи в застосунку «Дія» тимчасово недоступне.
Кількість внутрішньо переміщених осіб з початку війни збільшилася з 1,5 млн до 4,6 млн. За неофіційними даними, їх може бути набагато більше.