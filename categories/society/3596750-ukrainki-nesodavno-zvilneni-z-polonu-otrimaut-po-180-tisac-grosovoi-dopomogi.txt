Кабінет Міністрів виплатить грошову допомогу у сумі 100 тисяч гривень громадянкам України, яких 17 жовтня визволили з російського полону, ще по 80 тисяч гривень звільнені жінки отримають від Фонду імені Климентія Шептицького.

Як передає Укрінформ, про це повідомляє Міністерство з питань реінтеграції тимчасово окупованих територій.
“Звільненим українкам нададуть по 100 тис. гривень від українського уряду та по 80 тис. грн від Фонду імені блаженного священномученика Климентія Шептицького”, - ідеться у повідомленні.
За словами віцепрем'єр-міністра - міністра з питань реінтеграції тимчасово окупованих територій Ірини Верещук, “це велика реальна перемога – повернення додому 108 українок”.
“Кілька місяців тому кремль взагалі заперечував, що в них у полоні утримуються наші жінки. Доступу до них не мав навіть Міжнародний Комітет Червоного Хреста. Проведена складна робота”, - наголосила Верещук.
Вона подякувала Президенту Володимиру Зеленському, керівнику Офісу Президента Андрію Єрмаку, Головному управлінню розвідки Міністерства оборони, Службі безпеці України і всім причетним до звільнення з полону українських жінок.
Верещук поінформувала, що усі жінки відновлюються після пережитого під пильним наглядом медиків.
Фонд Климентія Шептицького створений за спільною ініціативою віцепрем’єр-міністра Верещук та уряду Польщі. Перші заявки на допомогу Фонд розпочав приймати з 17 серпня. Мета: підтримати звільнених з полону українських жінок та дітей, яких війна зробила сиротами.
Як повідомляв Укрінформ, 17 жовтня відбувся черговий масштабний обмін полоненими. Із російського полону звільнили 108 жінок.