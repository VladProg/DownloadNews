У будівлях закладів освіти, які працюватимуть в онлайн-режимі, розмістять внутрішньо переміщених осіб.

Про це повідомила віцепрем'єр - міністр з питань реінтеграції тимчасово окупованих територій Ірина Верещук під час робочої наради, присвяченої проблемам ВПО, передає Укрінформ із посиланням на сайт Мінреінтеграції.
"Наразі в Україні значна кількість освітніх закладів готується до навчального року, але разом з тим збирається працювати у режимі онлайн. Їхні приміщення – утеплені й обладнані – можуть стати гарним прихистком для ВПО. Було вирішено збільшити кількість закладів, які переобладнають під місця компактного проживання внутрішніх переселенців", - ідеться в повідомленні.
Верещук підкреслила, що найпершим завданням влади є забезпечення кожної сім’ї, яка евакуюється з небезпечних регіонів і з тимчасово окупованих територій, належними умовами для проживання.
Також зазначається, що для підтримки розгортання додаткових місць для переселенців у закладах освіти планують залучити міжнародні організації.
Як повідомляв Укрінформ, з 1 серпня з Херсонської, Донецької, Запорізької та Луганської областей евакуювали майже 35 тисяч людей.