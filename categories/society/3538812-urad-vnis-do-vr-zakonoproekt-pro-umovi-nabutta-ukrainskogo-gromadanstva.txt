Прем’єр-міністр Денис Шмигаль повідомив, що Кабінет Міністрів вніс до Верховної Ради проєкт закону про умови набуття громадянства України.

Як передає Укрінформ, про це він поінформував у Телеграмі.
“Сьогодні Україна вперше офіційно відзначає День української державності. Символічно, що ми ведемо відлік нашої державності від року заснування Києва — центру прадавніх українських історичних земель. І символічно, що сьогодні наш уряд подав до Верховної Ради проєкт закону щодо умов набуття громадянства України”, - зазначив Шмигаль.
За його словами, після ухвалення цього закону для отримання українського громадянства необхідно буде скласти комплексний іспит зі знання основ Конституції України, історії України та української мови.
Водночас Шмигаль наголосив, що ті, хто отримають громадянство за визначні заслуги перед Україною, або ті, хто проходять службу в Збройних силах України й отримали громадянство, мають скласти три відповідні іспити протягом двох років із часу його отримання.
“Український народ своєю сміливістю та згуртованістю сьогодні пише нову історію України. Історію, де подвиг українського війська та всіх українців буде назавжди закарбований в пам’яті поколінь як приклад мужньої та самовідданої боротьби за свободу. І ми не дозволимо ворогам і недругам вкрасти чи стерти нашу історію, знецінити подвиги наших воїнів, митців, учених, подвиги нашої Української держави. Громадянство України — це привілей, який потрібно заслужити знаннями й повагою до основоположних засад нашої країни”, - підкреслив Шмигаль.
Як повідомлялося, Україна сьогодні, 28 липня, відзначає День державності. Свято встановлено указом Президента України від 24 серпня 2021 року з метою утвердження понад тисячолітніх традицій українського державотворення, яке корінням сягає часів заснування міста Києва та розквітло за князювання Володимира Великого.