Міністр охорони здоров'я України Віктор Ляшко закликав міжнародні фармацевтичні компанії до виходу з російського ринку.

Про це міністр сказав за підсумками зустрічі з гендиректором IFPMA Томасом Куені та гендиректором EFPIA Наталі Мол, яка відбулася в рамках 75-ої сесії Всесвітньої асамблеї охорони здоров'я, повідомляє Укрінформ із посиланням на МОЗ.
«Фармацевтичні компанії, які продовжують в рф випускати та реалізовувати не життєво важливі ліки, повинні поставити питання своїй совісті, а не посилатися на гуманітарні принципи», - зазначив Ляшко.
Міністр наголосив, що сьогодні підтримка України міжнародними компаніями та виробниками — це тест на відданість людським цінностям і найкращий спосіб висловити свою соціальну позицію у світі.
Також під час зустрічі делегації обговорили підтримку України в удосконаленні регуляторних процедур виробництва та обігу лікарських засобів.
Крім того, міністр охорони здоров’я запропонував розглянути можливість проведення найближчим часом в Україні масштабного форуму членів федерацій для визначення механізмів допомоги у відновленні медичної системи нашої країни.
Йдеться не просто про відбудову зруйнованих лікарень, а про створення сучасної мережі закладів охорони здоров'я за найкращими міжнародними практиками та впровадження інноваційних підходів до всіх процесів у галузі.
Як повідомлялося, за час війни міжнародні фармацевтичні компанії вже поставили до України як гуманітарну допомогу лікарські засоби на суму понад 60 млн дол. США.