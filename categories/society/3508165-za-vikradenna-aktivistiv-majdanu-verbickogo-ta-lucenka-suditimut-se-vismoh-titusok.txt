За процесуального керівництва Офісу Генерального прокурора до суду скеровано обвинувальний акт стосовно восьми цивільних осіб.

Як повідомляє Укрінформ із посиланням на сайт Офісу Генерального прокурора, восьмеро осіб обвинувачуються у створенні злочинної організації та участі в ній, викраденні та незаконному позбавленні волі протестувальників, що спричинило тяжкі наслідки, їх катуванні, а також незаконному перешкоджанні проведенню акцій протесту (ч. 1 ст. 255, ч. 3 ст. 146, ч. 2 ст. 127, ст. 340 КК України).
Крім того, чотири учасники злочинної організації також обвинувачуються в умисному вбивстві, вчиненому стосовно викраденої людини (п.п 3, 12 ч. 2 ст. 115 КК України).

«Слідством встановлено, що обвинувачені в ніч із 20 на 21 січня 2014 року у складі злочинної організації викрали учасників акцій протесту Ігоря Луценка та Юрія Вербицького, катували їх та вбили Юрія Вербицького», - йдеться у повідомленні.
Як зазначили у ДБР, щодо цих восьми обвинувачених здійснювалося спеціальне досудове розслідування (in absentia) у зв’язку з їхнім переховуванням від органу досудового розслідування на території держави-агресора та на тимчасово окупованій території України.
Санкцією статей, за якими їх обвинувачують, передбачено покарання у виді позбавлення волі на строк від 10 до 15 років або довічного позбавлення волі.
Як повідомлялося, у справі щодо викрадення Ігоря Луценка та Юрія Вербицького вже притягнуто до відповідальності 19 осіб, у тому числі двох міліціонерів.
Сумний список Небесної Сотні відкрився 22 січня 2014 року, коли від вогнепальних поранень під час сутичок у центрі столиці загинули активісти Майдану Сергій Нігоян та Михайло Жизневський. Того ж дня в лісі під Києвом було знайдено тіло зі слідами тортур активіста Юрія Вербицького. До 18 лютого 2014 року вже налічувалось дев'ять загиблих. З 18 по 20 лютого на Майдані загинуло найбільше людей – 78 осіб, після 20 лютого – ще 20. Усі вони увійшли до меморіалу борців за українську незалежність – до Небесної Сотні.