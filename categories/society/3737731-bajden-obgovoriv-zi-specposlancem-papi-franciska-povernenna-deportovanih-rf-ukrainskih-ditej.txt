Президент США Джо Байден провів у Білому домі зустріч зі спеціальним посланцем Папи Римського Франциска кардиналом Маттео Дзуппі.

Як передає Укрінформ, про це йдеться у пресрелізі Білого дому.
«Сторони обговорили зусилля Святого престолу з надання гуманітарної допомоги для подолання масових страждань, спричинених агресією Росії в Україні, а також адвокатування Ватиканом за повернення примусово депортованих українських дітей», - заявили в адміністрації президента США.
Зазначається, що Байден привітав подальше служіння Папи Франциска та його глобального лідерства.
Як повідомляв Укрінформ, архиєпископ Болоньї та голова Єпископської конференції Італії кардинал Маттео Дзуппі 17-19 липня перебуває з візитом у Вашингтоні як спецпосланець Папи Римського «у контексті місії сприяння миру в Україні».
5-6 червня спеціальний представник Папи Римського кардинал Маттео Дзуппі відвідав Україну. Зокрема, з Президентом Володимиром Зеленським він обговорив ситуацію в Україні та гуманітарну взаємодію у межах реалізації формули миру.
Наприкінці червня кардинал Дзуппі відвідав Росію.