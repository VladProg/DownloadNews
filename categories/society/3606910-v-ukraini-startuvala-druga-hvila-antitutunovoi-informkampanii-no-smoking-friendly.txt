В Україні розпочинається друга хвиля антитютюнової інформаційної кампанії «No Smoking Friendly. Турбота про здоров’я — твій внесок у перемогу України», що має на меті захистити право українців на бездимне повітря у громадських місцях.

Про це на пресконференції в Укрінформі повідомив виконавчий директор громадської організації “Життя” Дмитро Купира.

“Наша спільна мета — допомогти Україні забезпечити дотримання правового режиму, зокрема Закону №1978-ІХ, спрямованого на захист життя та здоровʼя людей від шкоди тютюну та нікотину. Проведення інформаційних кампаній довело свою ефективність. Заборона будь-якого куріння у громадських та робочих приміщеннях стала для України соціальною нормою, яку підтримує абослютна більшість громадян”, — зазначив Купира.

Він нагадав, що перша хвиля інформаційної кампанії була запущена у травні-липні 2022 року і полягала в інформуванні громадян та субʼєктів господарювання про нові норми антитютюнового закону. Під час кампанії викладалися соціальні відеоролики і вийшла серія публікацій у соцмережах.
Як зазначив виконавчий директор ГО, інформаційну кампанію розробили для посилення виконання оновленого бездимного законодавства. Зокрема, 11 липня 2022 року набули чинності норми антитютюнового Закону 1978-ІХ, якими, зокрема, розширено перелік місць, де не можна курити, та визначено, що відтепер там заборонено курити не лише кальяни, тютюнові вироби та електронні сигарети, а й сигарети для нагрівання (ТВЕНи) разом із пристроями для нагрівання тютюну.
Друга хвиля кампанії “No Smoking Friendly. Турбота про здоров’я — твій внесок у перемогу України”, представлена серією соціальних відео, зовнішньою рекламою у Києві й Львові та кампанією в соцмережах, стартувала у жовтні, вона закликає відповідально виконувати вимоги законодавства та пояснює, як захистити своє право на бездимне середовище.
“Куріння викликає рак, і це всі знають. Куріння викликає хронічне обструктивне захворювання легень, емфізему, хронічний бронхіт, діабет, серцево-судинні захворювання... Турбота про здоров’я одне одного — наша спільна відповідальність під час війни. Дотримання бездимного закону допоможе врятувати життя та здоровʼя тисяч українців, адже вони будуть захищені від шкоди вторинних тютюнових та нікотинових викидів”, — підкреслила керівник відділу поведінкових факторів ризику Центру громадського здоров’я Ірина Сорока.

За її словами, курці ж мають дотримуватися антитютюнового законодавства і не вживати тютюнові вироби у заборонених місцях.
За допомогою онлайн-сервісу ЦГЗ можна інформувати уповноважені органи про порушення щодо куріння у заборонених місцях, реклами тютюнових виробів, нелегальної торгівлі тютюновими виробами, неправильного маркування тютюнових і нікотинових виробів.
Інформаційна кампанія проводиться ГО “Центр громадянського представництва “Життя” спільно з Центром громадського здоров’я за підтримки міжнародної неприбуткової організації “Vital Strategies” ("Стратегії життя").
Згідно з даними ВООЗ, вживання тютюнових виробів є причиною хвороб, внаслідок яких щороку помирає 130 тисяч українців.