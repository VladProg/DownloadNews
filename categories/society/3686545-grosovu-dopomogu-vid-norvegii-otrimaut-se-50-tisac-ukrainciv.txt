Завдяки співпраці Мінсоцполітики з Норвезькою радою у справах біженців додаткові виплати отримають іще 50 тисяч українців

Про це повідомляє Міністерство соціальної політики України, передає Укрінформ.
«Протягом 2023 року з використанням платформи «єДопомога» додаткову грошову підтримку в розмірі 2 220 грн щомісяця протягом трьох місяців отримають ще 50 000 громадян України, які подали заявку в 2022 році», - йдеться в повідомленні.
Наголошується, що Меморандум про взаєморозуміння для надання грошової допомоги з використанням даних українських бенефіціарів був підписаний Міністерством соціальної політики та Представництвом Норвезької ради у справах біженців в Україні.
Також сторони обговорили питання подальшої взаємодії з Представництвом Норвезької ради у справах біженців в Україні та залучення експертів Представництва до нових проєктів у соціальній сфері, які впроваджуватимуться міністерством.
Як повідомлялося, за рік роботи платформи «єДопомога» українські родини отримали грошову допомогу від міжнародних організацій на суму майже 6 млрд грн.