Очільник МКІП та представники польського телеканалу «Белсат TV» обговорили напрямки протидії дезінформації з боку нелегітимної влади білорусі та країни-агресора росії.

Про результати зустрічі міністра культури та інформаційної політики Олександра Ткаченка з делегацією телеканалу «Белсат TV» повідомляє пресслужба МКІП, передає Укрінформ.


«Сторони обговорили можливі варіанти та шляхи співпраці з напрямків протидії дезінформації, яка розповсюджується з боку нелегітимної влади республіки білорусь та країни-агресора рф», - йдеться в повідомленні.

Зазначається, що в зустрічі взяли участь директорка телеканалу «Белсат TV» Telewizja Polska S.A Агнешка Ромашевська-Гузи, її заступник Олексій Дікавицький та керівник представництва телеканалу в Україні Ілля Суздалєв.

Водночас у МКІП повідомляють, що телеканал «Белсат TV» є частиною суспільного телебачення Республіки Польща. Канал створено у 2007 року силами польських та білоруських журналістів, які на той момент не могли здійснювати свою професійну діяльність у Білорусі. З перших днів повномасштабного російського вторгнення телеканал активно висвітлює події в Україні, доносячи правду про війну до своєї аудиторії, переважну більшість якої стьановлять росіяни та білоруси.
Як повідомляв Укрінформ, Україна та Європейський альянс інформагентств планують створити платформу з розслідування злочинів рф, що стане одним із заходів «Інформаційного Рамштайну».
Фото: МКІП