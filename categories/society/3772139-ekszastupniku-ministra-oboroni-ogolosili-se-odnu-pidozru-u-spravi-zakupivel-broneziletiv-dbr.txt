Державне бюро розслідувань повідомило ще одну підозру колишнім заступнику міністра оборони та керівнику департаменту відомства за закупівлю неякісних бронежилетів на 250 млн грн.

Про це інформує пресслужба бюро, передає Укрінформ.
"Працівники ДБР повідомили про ще одну підозру колишнім заступнику міністра оборони України та керівнику одного з департаментів МОУ за розтрату понад 250 млн грн державних коштів, виділених на закупівлю бронежилетів", – йдеться у повідомленні.
Як зазначається, у цьому епізоді підозрюваним інкримінують витрачання 1,4 млрд грн на закупівлю за кордоном засобів індивідуального захисту неналежної якості. При цьому була здійснена стовідсоткова передоплата та порушена визначена інструкцією міністерства процедура здійснення контролю за якістю товару. У результаті Збройні сили України отримали неякісні бронежилети, які не можна використовувати у бою без загрози життю.
Це призвело не лише до втрати 250 млн грн бюджетних коштів, а й до підриву обороноздатності країни, загрози життю та здоров’ю особового складу ЗСУ.
Посадовці підозрюються у розтраті чужого майна шляхом зловживання службовим становищем, вчиненому в особливо великих розмірах, в умовах воєнного стану та за попередньою змовою групою осіб (ч. 5 ст. 191 Кримінального кодексу).
Санкція статті передбачає покарання у вигляді позбавлення волі на строк до 12 років.
За даними джерел Укрінформу у ДБР, підозру оголосили ексзаступнику міністра оборони В’ячеславу Шаповалову.
На початку лютого 2023 року йому було уже повідомлено про підозру у перешкоджанні законній діяльності ЗСУ та інших військових формувань. ДБР йому інкримінувало лобіювання укладення договорів про постачання неякісної амуніції для потреб ЗСУ низької якості на 1 млрд грн.
2 лютого Печерський райсуд столиці обрав ексзаступнику міністра оборони Шаповалову запобіжний захід у вигляді тримання під вартою з альтернативою внесення застави у сумі 402 млн 600 тис. грн.
Наразі ексзаступник міністра перебуває в СІЗО.
Фото: ОГП