До суду притягнуть колишнього командира спецроти київського “Беркута” за масові розстріли активістів Майдану 20 лютого 2014 року.


Як передає Укрінформ, про це повідомляє Офіс генпрокурора.
За процесуального керівництва прокурорів Офісу генерального прокурора скеровано до суду обвинувальний акт стосовно колишнього командира роти спеціального призначення ПМОП “Беркут”, підпорядкованого Головному управлінню Міністерства внутрішніх справ в Києві.
Йому інкриміновано перешкоджання, на виконання явно злочинного наказу, проведенню мирних акцій протесту, перевищення службових повноважень, що призвело до настання тяжких наслідків, вчинення терористичного акту, спричинення тяжких тілесних ушкоджень, умисні вбивства та закінчені замахи на умисне вбивство двох і більше учасників акцій протесту, а також викрадення табельної вогнепальної зброї (ч. 4 ст. 41, п.п. 1, 5, 12 ч. 2 ст. 115; ч. 4 ст. 41, ч. 2 ст. 15 п.п. 1, 5, 12 ч. 2 ст. 115; ч. 4 ст. 41, ч. 3 ст. 258; ч. 2 ст. 262; ч. 4 ст. 41, ст. 340; ч. 4 ст. 41, ч. 3 ст. 365 Кримінального кодексу України).

Розслідуванням встановлено, що 20 лютого 2014 року на вулиці Інститутській в Києві міліціонери роти спецпризначення під керівництвом командира та разом з ним, застосували до учасників акцій протесту табельну гладкоствольну і автоматичну нарізну вогнепальну зброю, споряджену бойовими припасами.
В результаті цього загинуло 48 учасників акцій протесту, 90 – отримали вогнепальні поранення.
Надалі знаряддя вчинення злочину за вказівкою обвинуваченого були викрадені, пошкоджені та приховані. Під час розслідування їх частину віднайдено та ідентифіковано.
"Обвинувальний акт скеровано до суду для розгляду за спеціальною заочною процедурою – in absentia, у зв’язку з переховуванням обвинуваченого на території країни-агресора та набуття її громадянства" - зазначили в прокуратурі.
Також відносно нього заочно обрано запобіжний захід – тримання під вартою.
Як повідомляв Укрінформ, в Офісі генпрокурора очікують, що вирок у справі щодо розстрілів на Інститутській 20 лютого 2014 року буде винесений у 2023 році.