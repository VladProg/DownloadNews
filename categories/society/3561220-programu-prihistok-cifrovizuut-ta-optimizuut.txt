Кабінет Міністрів затвердив Положення про функціонування інформаційно-аналітичної системи обліку даних, пов’язаних з компенсацією за тимчасове розміщення (перебування) внутрішньо переміщених осіб.

Про це повідомляє Міністерство розвитку громад та територій України в Телеграмі, передає Укрінформ.
«Кабінет Міністрів України прийняв проєкт постанови, який з 1 вересня запроваджує цифровізацію процесів, пов’язаних з виплатою компенсації за тимчасове розміщення внутрішньо переміщених осіб у межах програми «Прихисток». Зокрема, прийняття заяви на отримання компенсації, внесення даних про розміщених переселенців відбуватиметься через інформаційно-аналітичну систему», — йдеться в повідомленні.
За словами міністра розвитку громад та територій України Олексія Чернишова, впровадження інформаційно-аналітичної системи для посадових осіб дозволить відслідковувати реалізацію програми «Прихисток» онлайн та оптимізувати всі її процеси: від прийняття заяв громадян на компенсацію за тимчасове розміщення ВПО — до збору, обробки та формування звітів для виплат. Також завдяки цифровізації зменшиться паперове навантаження на органи місцевого самоврядування та військові адміністрації.
Як повідомлялося, Кабмін планує збільшити компенсацію за програмою "Прихисток" для осіб, які розмістили переселенців, удвічі - із 450 до 900 грн.