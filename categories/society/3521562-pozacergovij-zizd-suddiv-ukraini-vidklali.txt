Рада суддів України ухвалила рішення про відкладення XІХ позачергового З’їзду суддів, що мав відбутися 11-13 липня.

Як передає Укрінформ, про це уповноважена Верховної Ради України у Конституційному Суді, член фракції "Слуга народу" Ольга Совгиря поінформувала у Телеграмі.
"Питання про ухвалення рекомендацій на посаду судді Конституційного Суду України Рада суддів України зняла з розгляду", - ідеться у дописі.
Таким чином, обрання двох суддів КСУ за квотою з'їзду відтерміновано, зазначила Совгиря.
Як повідомляв Укрінформ, 12 травня Рада суддів України визначила дату проведення ХІХ позачергового З’їзду суддів України, який мав відбутися 11-13 липня. Порядок денний був доповнений питанням призначення суддів Конституційного Суду України.
7 червня Рада суддів оприлюднила список із 16 кандидатів на посаду судді Конституційного Суду України, з яких делегатам з'їзду потрібно призначити суддів на дві вакантні посади за квотою З'їзду суддів України.