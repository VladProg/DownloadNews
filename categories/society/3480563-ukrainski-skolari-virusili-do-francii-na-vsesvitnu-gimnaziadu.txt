Українські школярі вирушили до Франції для участі у найбільшому міжнародному мультиспортивно-просвітницькому заході - Всесвітній гімназіаді-2022.

Як передає Укрінформ, про це міністр освіти і науки Сергій Шкарлет повідомив у Телеграмі.
“Сильні духом і вірні за покликом серця українські школярі вирушили до Франції для участі у Всесвітній гімназіаді-2022. Це найбільший міжнародний мультиспортивно-просвітницький захід для школярів 16-18 років”, - написав Шкарлет.
У французькій Нормандії 3,5 тис. учасників із понад 70 держав з 14 до 22 травня представлять свої країни. До програми змагань увійдуть 20 видів спорту.
“Незважаючи на складні часи в Україні, наші талановиті школярі візьмуть участь у найпріоритетніших міжнародних змаганнях. Українську команду представить майже сто спортсменів із 17 видів спорту”, - заявив Шкарлет.
Окрім загальної частини, на учасників чекає культурне дозвілля. У Парижі школярі зможуть відвідати визначні місця і поспілкуватися із французькими однолітками.
Шкарлет подякував міністру національної освіти, молоді та спорту Франції Жану-Мішелю Бланке та президенту Міжнародної федерації учнівського спорту Лорану Петринці за підтримку та допомогу українській команді.
Міністр побажав вдалих виступів і найвищих результатів українським школярам.
Як повідомляв Укрінформ, 4 травня Шкарлет заявив, що кордон виїхали більш як 23 тис. вчителів та понад 600 тис. учнів.
Фото: Сергій Шкарлет