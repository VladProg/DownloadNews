На порталі "Знаїмо" доступні рекомендації експертів про те, які продукти залежно від місяця слід додавати у раціон, аби забезпечити дітям необхідний баланс поживних речовин.

Як передає Укрінформ, про це дружина Президента Олена Зеленська повідомила у Телеграмі.
За словами першої леді, “велика миска полуниці і черешні на столі, в домі — діти, яким не треба бігти в школу, у них канікули. Для більшості батьків саме це, не календар, і є ознакою літа”.
“Однак на порталі ЗнаЇмо, що розповідає про збалансоване харчування та як зробити його звичкою, є “Корисний календар” . Він розповідає, які продукти залежно від місяця слід обов’язково додавати у раціон, аби забезпечити дітям необхідний баланс поживних речовин”, - зауважила Зеленська.
Приміром, за її словами, у фокусі червня, свіжі ягоди та зелень.
“Нутриціологи дуже радять не оминати увагою зелений горошок, сезон якого досить таки короткий. У жмені свіжих бобів — третина денної норми вітаміну А, значна доза вітаміну С, фолієвої кислоти та інших мікроелементів”, - зазначила дружина Президента.
Серед іншого, у кожному зі щомісячних гайдів календаря є детальний опис корисних властивостей продуктів. Приміром, вишня або ж черешня завдяки протизапальним речовинам і антиоксидантам допомагають відновлюватися після тренувань. Малина може знижувати рівень глюкози, тож корисна діабетикам. А полуниця захищає мозок від старіння.
“І хоча діти на канікулах, у нашій реформі шкільного харчування — жодних перерв. Тому підвищуємо кваліфікацію кухарів, вводимо в школах нові моделі харчування, готуємось до нового навчального року — щоб діти мали збалансовану, корисну їжу, а отже, й міцне здоров’я”, - наголосила перша леді.
Як повідомляв Укрінформ, раніше Зеленська нагадувала, що навіть невелика нестача води може виснажити людину, тому надважливо підтримувати водний баланс організму.