На автомобільних дорогах України у п’ятницю, 28 квітня, розпочнуть роботу 39 комплексів автоматичної фіксації правопорушень.

Як передає Укрінформ, про це перший заступник начальника Департаменту патрульної поліції України Олексій Білошицький повідомив у Фейсбуці.
За його словами, з 28 квітня на автошляхах у Житомирі, Івано-Франківську, Києві, Кременчуці, Львові, Мукачеві, Полтаві, Чернівцях, Черкасах, у Вінницькій, Волинській, Івано-Франківській, Київській, Кіровоградській, Львівській та Рівненській областях відновлять роботу 35 комплексів автоматичної фіксації правопорушень (які працювали до повномасштабного вторгнення росіян), а у Дніпрі та Кременчуці почнуть працювати чотири нові прилади контролю.
Ці комплекси працюватимуть на фіксацію найрозповсюдженішої причини дорожно-транспортних пригод - перевищення дозволеної швидкості руху, зазначив Білошицький.
Розташування всіх комплексів - за посиланням.
Як повідомляв Укрінформ, у патрульній поліції виступають за запровадження штрафних балів за порушення правил дорожнього руху.