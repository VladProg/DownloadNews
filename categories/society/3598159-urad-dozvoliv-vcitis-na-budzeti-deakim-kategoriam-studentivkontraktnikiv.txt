Студенти з тимчасово окупованих територій, внутрішньо переміщені особи, учасники бойових дій та їхні діти будуть навчатися у закладах фахової передвищої та вищої освіти за кошти державного бюджету.

Як передає Укрінформ, про це повідомляє Міністерство з питань реінтеграції тимчасово окупованих територій.
"Студенти з ТОТ і внутрішні переселенці будуть навчатися за кошти держбюджету. Уряд затвердив механізм переведення студентів на місця державного замовлення в закладах фахової передвищої та вищої освіти. До кінця року на покриття витрат буде виділено 363 млн грн", - йдеться у повідомленні.
Зазначають, що відповідну постанову, розроблену за дорученням Президента Володимира Зеленського, ухвалили на засіданні Кабміну 21 жовтня.
Порядок поширюється на заклади фахової передвищої та вищої освіти державної та приватної форм власності, які здійснюють підготовку здобувачів освіти за державним замовленням.
Можливість перевестися на навчання за державні кошти отримали такі категорії студентів: особи, які проживають на тимчасово окупованій території в умовах воєнного стану, на території громад, що розташовані в районі проведення воєнних (бойових) дій або які перебувають у тимчасовій окупації, оточенні (блокованні) на території громад, що станом на 15 жовтня та 15 лютого відповідного року включені до переліку, затвердженого Мінреінтеграції; особи, які виїхали з таких територій; діти загиблих захисників України; учасники бойових дій і їхні діти; особи, що отримали інвалідність внаслідок війни, та їхні діти.
Для переведення на бюджет здобувачі освіти, які входять у затверджений постановою перелік, мають звернутися із заявою до керівника закладу освіти, в якому навчаються. Виш здійснює верифікацію поданих документів, що підтверджують право на переведення. Також, студенти отримуватимуть соціальну стипендію. Її розмір залежить від категорії стипендіатів і виду навчального закладу, визначений Міністерством освіти і науки України.
Переведення буде здійснюватися за рахунок невикористаних місць державного замовлення у 2022 році, а також наявності вакантних (вивільнених) місць. За відсутності останніх можливе збільшення обсягу державного замовлення.