Працівники Державного бюро розслідувань завершили спеціальне досудове розслідування і передали до суду справу директора підприємства цивільної авіації, який планував налагодити бізнес на тимчасово захоплених територіях.

Як передає Укрінформ, про це повідомляє ДБР.
На початку війни директор одного з українських підприємств цивільної авіації втік до тимчасово окупованого Криму, де почав співпрацювати з представниками Росії.
Він планував налагодити авіабізнес на тимчасово захоплених територіях України сподіваючись, що "руський мір" пошириться на всі південні та східні області.

Колаборант обіцяв "керівнику" одного з тимчасово захоплених регіонів передати пасажирський літак Ан-140-100, який на праві власності належить його компанії та перебуває на підконтрольній Україні території.

Також підприємець запевнив, що домовиться з бізнес-партнерами про передачу ще трьох літаків компанії, які наразі перебувають на території РФ.
На літак Ан-140-100 накладений арешт, він переданий в розпорядження АРМА.

Бізнесмен обвинувачується у колабораційній діяльності (ч. 1 ст. 14, ч. 4 ст. 111-1 Кримінального кодексу України). Санкція статті передбачає покарання до 5 років позбавлення волі з конфіскацією майна.
Процесуальне керівництво здійснює Донецька обласна прокуратура.

Як повідомляв Укрінформ, 23 жовтня 2022 року Служба безпеки України затримала колишнього президента "Мотор Січі" В'ячеслава Богуслаєва і начальника департаменту зовнішньоекономічної діяльності цього підприємства за підозрою у колабораційної діяльності та пособництві державі-агресору.
Затримання відбулося в межах кримінального провадження про незаконне постачання товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до Росії. Отриману продукцію загарбники використовували для виробництва та ремонту ударних вертольотів. Підозрюваним обрали запобіжні заходи у вигляді тримання під вартою.