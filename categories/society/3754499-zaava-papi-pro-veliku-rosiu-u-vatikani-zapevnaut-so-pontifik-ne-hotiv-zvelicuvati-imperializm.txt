У Ватикані запевняють, що Папа Римський Франциск у своїй заяві про "велику Росію" не мав на думці звеличення імперіалізму.

Про це заявив керівник пресцентру Ватикану Маттео Бруні, коментуючи резонансну заяву понтифіка, що пролунала під час відеоконференції з учасниками Дня російської молоді у Санкт-Петербурзі, передає Укрінформ із посиланням на Vatican News.
"Папа мав намір заохотити молодь зберігати і розвивати те позитивне, що є у великій російській культурній і духовній спадщині, і аж ніяк не звеличувати імперіалістичну логіку і правителів, які згадуються для позначення певних історичних періодів", - наголосив Бруні.
Як повідомлялося, Папа Римський Франциск у виступі перед російською католицькою молоддю 25 серпня закликав її «не забувати про спадок… тієї імперії, великої, освіченої», назвавши імена Петра Першого і Катерини Другої.
У цьому зв'язку речник МЗС України Олег Ніколенко наголосив, що саме імперіалістичною пропагандою Кремль "виправдовує вбивства тисяч українців та українок і знищення сотень українських міст і сіл".