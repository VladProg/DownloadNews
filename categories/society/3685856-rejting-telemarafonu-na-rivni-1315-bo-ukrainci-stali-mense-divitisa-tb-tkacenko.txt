Рейтинг телемарафону тримається на рівні 13-15%, бо українці, загалом, стали менше дивитися телебачення.

Про це міністр культури та інформаційної політики Олександр Ткаченко сказав в інтерв’ю РБК-Україна, передає Укрінформ.

"Рейтинг марафону тримається десь на 13-15% постійних переглядів. Ми не можемо говорити про те, що його (марафон, - ред.) перестають дивитися. Але в цілому перегляд телебачення падає", - сказав Ткаченко, уточнивши, що він не бачить втоми українців від телемарафону.
Крім того, за його словами, канали, які працюють в телемарафоні "Єдині новини", найближчим часом отримають підтримку від держави.
"Певна підтримка найближчим часом буде. Ви це побачите в публічному просторі. … Але навіть ці кошти не покриють каналам витрати на виробництво новин та утримання редакцій", - констатував міністр.
За його словами, редакції самі вирішують, кого запрошувати в ефір, жодних небажаних тем та стоп-листів у марафоні нема. Крім того, як пояснив міністр, навряд чи нові канали з’являться у марафоні.
"Зараз вже складно щось видозмінювати. Це ж конструкція, яка склалася за час війни, це шість каналів, які змінюють один одного. Додавання одного чи іншого призводить до повної зміни всього характеру цих шести каналів", - пояснив він.
Як повідомлялося, Міністерство культури та інформаційної політики раніше наголошувало на тому, що цілодобовий марафон "Єдині новини", який об'єднав шість найбільших телеканалів країни, став точкою опори для більшості українців.