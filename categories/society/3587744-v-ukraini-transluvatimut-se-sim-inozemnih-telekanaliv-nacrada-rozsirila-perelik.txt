Національна рада з питань телебачення та радіомовлення доповнила Перелік програм іноземних телерадіоорганізацій, що ретранслюються в Україні, сімома мовниками.

Таке рішення регулятор прийняв на своєму засіданні, передає кореспондент Укрінформу.
"Проєктом рішення пропонується ... доповнити Перелік програм іноземних телерадіоорганізацій, що ретранслюються... Ми сьогодні додаємо Eurosport 1, Eurosport 2, 4ever cinema, Тravel and Adventure, OstWest, Black, Megogo Футбол+", - оголосив член Нацради Максим Онопрієнко.
За його словами, регулятор опрацював документи та провів моніторинг компаній. Крім того, незабаром Нацрада планує оприлюднити типові помилки, яких припускаються дистрибутори при поданні документів.
Раніше, 29 вересня, медіарегулятор доповнив Перелік програм іноземних телерадіоорганізацій, що ретранслюються, 18-ма телеканалами. Таким чином, українські глядачі дістали змогу дивитися 67 програм іноземних мовників, зміст яких відповідає Європейській конвенції про транскордонне телебачення і вимогам українського законодавства.