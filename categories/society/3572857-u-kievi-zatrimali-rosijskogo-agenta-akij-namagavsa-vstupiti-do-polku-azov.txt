У Києві Служба безпеки України затримала російського агента, який намагався влаштуватися до бойового спецпідрозділу полку «Азов».

Як передає Укрінформ, про це СБУ повідомляє у Телеграмі.
За даними слідства, затриманим виявися житель Донецької області, який у 2015 році приєднався до угруповань терористичної організації «днр». Там він входив до складу підконтрольних рф так званих «1-го та 2-го армійських корпусів». Зокрема проходив службу в загоні спеціального призначення «республіканської гвардії днр».

До 2018 року він брав активну участь у бойових діях проти українських військ на сході України.
Проте згодом бойовик залишив своїх ватажків і виїхав до рф. Там він був завербований російськими спецслужбами для проведення розвідувально-підривної діяльності.
«Щоб виконати завдання, зловмисник був перекинутий з території рф в Україну до початку повномасштабного вторгнення», - ідеться в повідомленні.
Втім співробітники СБУ своєчасно викрили й затримали агента на спробі проходження відбору до «Азову».
Як повідомляв Укрінформ, у вересні суд виніс вирок про позбавлення волі на 15 років уродженця Одещини, якого визнав винним у державній зраді та участі в бойових діях проти військовослужбовців ЗСУ в складі формувань терористичної організації «днр».