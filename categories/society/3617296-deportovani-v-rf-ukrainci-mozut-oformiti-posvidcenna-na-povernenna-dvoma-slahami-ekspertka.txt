В Україні з 14 листопада працює експериментальна процедура оформлення посвідчення на повернення громадян, депортованих до рф, і зробити це можна двома шляхами.

Про це повідомила на брифінгу в Медіацентрі Україна - Укрінформ директор з адвокації Центру прав людини ZMINA Альона Луньова.
"Перше — це заява близького родича особи, яка звертається до будь-якого управління Державної міграційної служби і подає відповідний комплект документів, для того щоб це посвідчення було оформлено. Після цього родич отримує документ і може далі передавати його на територію росії або пересилати через волонтерів і так далі. Другий механізм — для ситуацій, коли депортована особа не має родичів на території України. Тоді вона може звертатися до Міністерства з питань реінтеграції тимчасово окупованих територій, і вже в інтересах цієї особи міністерство звертається до Державної міграційної служби і оформлює це посвідчення", - пояснила вона.
Експерт уточнила, що посвідчення - це офіційний документ державного зразка. Його дія поширюється і на дітей з родин, які опинилися за кордоном і втратили свідоцтво про народження.
"Якщо українці опиняються за кордоном і не мають свідоцтва про народження дітей, то дітей можна вписати в посвідчення на повернення. Тобто, якщо родина депортована до росії і не має документів на дітей, то посвідчення поширюється і на них. Це можна зробити, але якщо дитина перебуває на території росії у супроводі. З 16 років дитина може виїхати сама", - підкреслила Луньова.
Вона наголосила, що дитина до 16 років має бути із супроводом.
"Специфіка в тому, що діти самостійно не повертаються. Для цього необхідно мати документи для або їхніх опікунів, або для їхніх родичів, які на себе беруть цю функцію. Тут трохи складніше. Якщо є ідея вивезти з території росії і повернути на територію України дитину, яка не має документів, то це необхідно робити за допомогою державних установ України. Це може бути Мінреінтеграції, Офіс уповноваженого Верховної Ради з питань прав людини, правоохоронні органи", - сказала Луньова.
Як повідомлялося, в Україні вважаються безвісти зниклими від початку повномасштабної війни із рф 280 дітей, 7555 знайдені.