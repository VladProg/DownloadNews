У Володимирському соборі Києві попрощалися з подружжям Вадатурських, яке загинуло від ракетного обстрілу рф, - Героєм України, гендиректором ТОВ СП «Нібулон» Олексієм Вадатурським та його дружиною Раїсою.

Про це повідомляє кореспондент Укрінформу.
Подружжя загинуло від прямого влучання ракети в будинок у Миколаєві.
Через підвищений рівень загроз на Півдні України прощання проходило в Києві у Володимирському кафедральному соборі.






У Києві попрощалися з подружжям Вадатурських / Фото: Павло Багмут, Укрінформ



































































Попрощатися з Героєм України та його дружиною прийшли рідні та близькі, колеги-аграрії, політики, народні депутати.
На площі перед Собором було розміщено фотографії, які підкреслювали зроблене Вадатурським для України та її людей.
Після церемонії прощання син загиблого Андрій Вадатурський, народний депутат України восьмого скликання, заявив для преси, що у пам’ять про батька і його дітище «Нібулон» буде не тільки збережене, а й розвиватиметься, нарощуватиме обсяги та далі створюватиме робочі місця.
«Олексій Опанасович був відкритою людиною, у нас ніколи не було особистої охорони, не жили праздним життям. Головна ідея для нього була – результат. Результат не приватизації чи якихось договорняків, а результат копіткої праці з нуля. "Нібулон" якраз і є чудовим прикладом цього», - сказав Андрій Вадатурський.
Також Андрій Олексійович переконаний, що попадання ракети у будинок батьків не було випадковим.


Олексій Вадатурський - український бізнесмен, Герой України, засновник і генеральний директор агрохолдингу «Нібулон», віцепрезидент Української зернової асоціації, меценат, який вкладав значні кошти у розвиток шкіл, лікарень та інфраструктури Миколаївщини.
Як повідомлялося, вночі 31 липня через пряме влучання ракети у дім керівника СП «НІБУЛОН» Олексія Вадатурського у Миколаєві, загинув він сам та його дружина. За словами Генпрокурора України Андрія Костіна, Офіс Генпрокурора розслідує загибель українського бізнесмена, а однією з версій слідства є цілеспрямоване вбивство.