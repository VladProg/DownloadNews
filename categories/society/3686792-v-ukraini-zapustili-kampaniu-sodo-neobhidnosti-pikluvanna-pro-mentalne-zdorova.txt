В Україні стартувала комунікаційна кампанія з інформування громадян щодо необхідності системного піклування про ментальне здоров’я.

Проєкт реалізується в межах Всеукраїнської програми ментального здоров’я, ініційованої першою леді Оленою Зеленською, передає Укрінформ із посиланням на пресслужбу ОП.
«На тлі щоденних тривожних новин, ракетних атак, людського горя й біди питати в себе «Ти як?» наче не на часі. Але насправді психологічний добробут та розуміння того, що відбувається в нашому внутрішньому світі, на часі як ніколи», – підкреслила дружина Президента.

Зазначається, що мета кампанії – сприяти формуванню в суспільстві культури піклування про ментальне здоров'я, дати розуміння та показати інструменти, які допоможуть українцям дбати про свій внутрішній стан.
В ОП розповіли, що, за даними соціологічних досліджень, понад 90% українців мали хоча б один із симптомів тривожного розладу, а 57% перебувають у зоні ризику розвитку ментальних порушень, однак українці не мають звички звертатися до фахівця: 31% громадян не вважають свої проблеми достатніми для цього, що нині є основним бар’єром на шляху звернення по психологічну допомогу.
В ОП наголошують, що так само, як здатність до адаптування, функціонування й навіть певного розвитку під час війни, перспективи повоєнного відновлення України значною мірою залежать від рівня емоційної солідарності громадян та культури піклування про ментальне здоров’я. Психологічні проблеми наростають непомітно, впливають на всі сфери життя та знижують здатність протистояти викликам.

«Битва з болем, пережитим травматичним досвідом – невидимий фронт, де також маємо перемогти. Зброя в цій битві – щоденне піклування про ментальне здоров'я, яке є нерозривним цілим зі здоров'ям фізичним», – наполягає перша леді.
У межах кампанії створено спеціальну сторінку: howareu_program, де запропоновані контакти, посилання, поради, продукти, техніки та методики, які допоможуть піклуватися про ментальне здоров'я – своє та людей поруч.

В ОП нагадали, що Всеукраїнська програма ментального здоров’я «Ти як?», ініційована Оленою Зеленською, має на меті допомогти українцям знайти джерело сили. Джерело внутрішнє, в собі, на рівні усвідомлення й визнання власного психічного стану та хоча б приблизної оцінки ступеня його кризовості. Піклування про ментальне здоров'я має стати звичною відповідальністю кожного. Також необхідно створити систему сервісів і послуг, які зможуть різними засобами та дієвими механізмами підтримати людину, коли вона не справляється самостійно.
Розробку та впровадження Всеукраїнської програми ментального здоров’я координує МОЗ України. Всесвітня організація охорони здоров’я – експертний партнер, виконавчий партнер – громадська організація «Безбар’єрність». Майданчиком для розробки та ухвалення рішень є Міжвідомча координаційна рада при Кабінеті Міністрів України. Комунікаційна кампанія реалізується за підтримки Агентства США з міжнародного розвитку (USAID).