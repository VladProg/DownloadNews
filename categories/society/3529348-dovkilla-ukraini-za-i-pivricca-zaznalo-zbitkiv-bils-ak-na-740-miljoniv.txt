Унаслідок порушення вимог природоохоронного законодавства за січень-червень 2022 року довкіллю України було завдано збитків на загальну суму 742,7 млн гривень.

Як передає Укрінформ, про це повідомляє пресслужба Державної екологічної інспекції.
Зазначається, що за шість місяців державними інспекторами було проведено 5350 заходів контролю у сфері охорони навколишнього природного середовища, раціонального використання, відтворення і охорони природних ресурсів. У результаті до правоохоронних органів скеровано 304 матеріали за ознаками злочину проти довкілля, у порядку ст. 214 Кримінального процесуального кодексу. При цьому вже відкрито 152 кримінальні провадження.
За цей період з порушників у добровільному та примусовому порядку через рішення судів стягнуто відшкодування збитків на загальну суму понад 32,6 млн гривень.
Найбільшої шкоди було завдано надрам України - сума розрахованих збитків становить понад 463 млн гривень. Серед найпоширеніших порушень зафіксовано користування надрами за відсутності дозвільної документації, передбаченої законом, тобто суб’єкти господарювання здійснюють незаконний видобуток природних ресурсів.
Як повідомляв Укрінформ, за січень - грудень 2021 року Державна екологічна інспекція провела 43 тис. перевірок та розрахувала понад 4 млрд гривень збитків, що на 89% більше, ніж у 2020-му.