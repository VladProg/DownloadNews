Міністерство освіти та науки відвідала дружина прем’єр-міністра Республіки Вірменія Анна Акопян та передала гуманітарну допомогу для онлайн-навчання.

Як повідомляє Міністерство освіти та науки, зустріч відбулася за участю міністра освіти і науки України Оксена Лісового, МЗС України, представників областей та посольства Республіки Вірменія в Україні, передає Укрінформ.
"Від Вірменії на потреби української освіти виділили 1050 девайсів: смартфони, ноутбуки, планшети. Ноутбуки і планшети передаватимуть у власність закладів освіти, смартфони — як персональні подарунки учням закладів професійно-технічної освіти із малозабезпечених сімей", - йдеться у повідомленні.





Ця гуманітарна допомога насамперед призначена для тих областей України, у яких частка онлайн-навчання найвища: Дніпропетровської, Донецької, Запорізької, Луганської, Миколаївської, Харківської та Херсонської. Девайси розподілені порівну — виділено по 80 ноутбуків/планшетів і 68 смартфонів на область. А 10 девайсів передадуть на потреби Міжнародної українсько-вірменської школи.
«Девайси для дітей — це не лише про під’єднання до уроків, не лише про виконання домашнього завдання. Це також про можливість спілкуватися з однолітками, дізнаватися нову інформацію, соціалізуватися. Забезпечити їм такі можливості — для нас надважливо», — зазначив міністр освіти і науки.
Як повідомлялося, МОН разом із Мінцифрою запустили публічну інформаційну панель, де розміщено інформацію про розподіл компʼютерного обладнання, яке передають партнери з розвитку для задоволення освітніх потреб і забезпечення доступу до освіти учнів і вчителів в умовах війни.