У віці 63 років помер ректор Київського університету імені Бориса Грінченка Віктор Огнев’юк.

Як передає Укрінформ, про це йдеться на сайті університету ім. Грінченка.
"Академічна спільнота Київського університету імені Бориса Грінченка глибоко сумує з приводу тяжкої втрати – смерті ректора, доктора філософських наук, професора, академіка НАПН України, заслуженого працівника освіти України, повного кавалера ордена “За заслуги” Віктора Олександровича Огнев’юка", - йдеться у повідомленні.

З 2007 року Огнев’юк займав посаду ректора Київського університету імені Бориса Грінченка.
"Завдяки стратегічному мисленню та прогресивному баченню Віктора Олександровича, під його мудрим керівництвом Університет перетворився на освітній, науковий, культурний осередок міста Києва – Університет європейської столиці, одним із найважливіших пріоритетів діяльності якого – служити людині, громаді, суспільству", - підкреслюють в університеті ім. Грінченка.
Віктор Огнев'юк - доктор філософських наук, професор, академік Національної академії педагогічних наук України. У жовтні 2007 року став ректором університету імені Грінченка.