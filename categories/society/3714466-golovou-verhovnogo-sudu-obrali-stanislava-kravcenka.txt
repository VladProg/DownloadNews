Головою Верховного Суду під час позачергового пленуму ВС обрали суддю Станіслава Кравченка, який є також головою Касаційного кримінального суду у складі ВС.

За це проголосували 108 суддів із 148 присутніх на позачерговому пленумі, передає кореспондент Укрінформу.
Кравченка обрали головою ВС строком на чотири роки.
До цього учасники пленуму затвердили список із кандидатів, відповідно до якого на пост голови Верховного Суду претендували чотири судді ВС: Альберт Єзеров, Іван Міщенко, Станіслав Кравченко та Наталія Коваленко. Після того, як список кандидатів на пост голови ВС був затверджений голосуванням суддів, кожен із кандидатів виступив із промовою щодо своєї програми.
Кравченко поінформував, зокрема, про свій досвід роботи суддею і на адмінпосаді. "Усі серйозні рішення я як голова суду буду приймати лише після детальних консультацій із іншими головами касаційних судів", – запевнив він.
Після цього відбулося голосування, за результатами якого найбільше голосів набрав Кравченко – 108. За суддю Міщенка присутні віддали 14 голосів, за Коваленко – 13, Єзерова – 2.
Як повідомлялося, 15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали голову ВС Князєва та вилучили 2,7 млн дол.
16 травня під час пленуму Верховного Суду 140 суддів підтримали висловлення недовіри Князєву. Судді також ухвалили постанову пленуму ВС про припинення повноважень Князєва.
17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання Спеціалізованої антикорупційної прокуратури про надання дозволу на утримання Князєва під вартою.
Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.
Довідково: Станіслав Кравченко народився 5 березня 1967 року в селі Одинці Козелецького району Чернігівської області.
У 1991 році закінчив Українську юридичну академію ім. Ф. Е. Дзержинського за спеціальністю "правознавство" (нині – Національний юридичний університет імені Ярослава Мудрого).
Після навчання в 1992-1993 роках почав працювати стажистом судді Козелецького районного суду. Потім десять років працював там суддею, а з 2002 по 2011 – був суддею апеляційного суду Києва.
У 2011 році Кравченка обрали до Вищого спеціалізованого суду України з розгляду цивільних і кримінальних справ. Після Революції гідності 23 квітня 2014 року Кравченка призначили заступником голови цього суду.
У 2017 році він пройшов конкурс до новоствореного Верховного Суду, де очолив його підрозділ – Касаційний кримінальний суд.
Член Комісії з питань правової реформи з 7 серпня 2019 року.
Варто зазначити, що в 2017 році Громадська рада доброчесності дійшла висновку про те, що кандидат на посаду судді Верховного Суду Кравченко не відповідає критеріям доброчесності та професійної етики.
Причиною для цього стало повідомлення неправдивих відомостей у декларації доброчесності щодо участі в ухваленні рішень з порушенням Конвенції про захист прав людини і основоположних свобод, а також імовірне недекларування земельної ділянки площею 900 кв.м. в місті Козелець.