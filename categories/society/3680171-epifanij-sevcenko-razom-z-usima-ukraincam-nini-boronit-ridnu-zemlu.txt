Предстоятель Православної церкви України митрополит Епіфаній зазначив, що в ці дні разом з усіма українцями Тарас Шевченко боронить своїм «духовним мечем» рідну землю.

Про це Епіфаній написав у Фейсбуці, передає Укрінформ.
"Крізь століття так влучно, так проникливо і так злободенно промовляє для нас цей справжній велет українського народу. Перечитую нині його твори – і ніби він звертається саме до нас: його перестороги і настанови, його біль і туга, його палка і ніжна любов до України, його заклики і категоричність – все це живе в нас сьогодні, ми живемо цим. Бо слово Тараса – це слово правди, свободи і надії", - написав Предстоятель ПЦУ.
Він згадав символічний випадок, коли у звільненій Балаклії на Харківщині бійці ЗСУ зірвали банер з проросійським змістом про «адін народ», а під ним виявився портрет Шевченка з цими рядками: «Борітеся – поборете! Вам Бог помагає!». Епіфаній зазначив, що ці слова під час війни стали нашим гаслом та нашою надією. "Бачимо приклад того, як пам’ять і слово людини – живуть, як можна промовляти, підтримувати, рятувати, мотивувати крізь століття", - написав митрополит.
Предстоятель ПЦУ зауважив, що живучи в 19 столітті, Шевченко справедливо викривав тих, хто й зараз "вдерся на нашу землю". "Викривав через біль, страждання, лють і руїни, які вони після себе лишали тоді і лишають нині. Він їх не називав росіянами, він висловлювався інакше: «чужі люде», «недолюди», а їхніх українських посіпак - «раби, підніжки, грязь москви»... Шевченко попереджав про злодюжну й загарбницьку сутність московщини, її ненаситність, злість і загребущі руки", - написав Епіфаній.
Він додав, що сьогодні Шевченко разом з українцями боронить рідну землю. "Боронить своїм «духовним мечем» – палким, влучним словом, щоби справдилося: «…І на оновленій землі Врага не буде, супостата, А буде син, і буде мати, І будуть люде на землі»", - додав Предстоятель ПЦУ.
Як повідомлялось раніше, щороку 9 березня в Україні відзначається день народження Тараса Шевченка, українського поета, художника, мислителя. Для більшості українців ця видатна постать є національним героєм, а з 2014 року його творчість, яка присвячена боротьбі за українську незалежність та свободу, набули нового сенсу. Відомі рядки Кобзаря нині не просто цитують, їх використовують для принту на одязі, їх можна побачити в роботах вуличних художників, почути у піснях сучасних виконавців.