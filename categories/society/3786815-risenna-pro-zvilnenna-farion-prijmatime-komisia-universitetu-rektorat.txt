Рішення щодо звільнення Ірини Фаріон, яка є викладачкою Національного університету «Львівська Політехніка», прийматиме спеціально створена комісія, яка збереться, щоб вислухати всі «за» і «проти» 23 листопада.





Про це повідомив проректор з науково-педагогічної роботи Національного університету Львівська політехніка Олег Давидчак на зустрічі зі студентами, які прийшли на мітинг, повідомляє кореспондент Укрінформу.
«Ми почули сьогодні думку студентів, але є і інші думки. Рішення щодо звільнення Ірини Фаріон є непростим, повинна відбутися певна процедура, коли ми вивчимо всі обставини і матеріали справи, свідчення викладачів, студентів та й саму пані Фаріон. До цього часу ми не мали жодних негативних відгуків від студентів на неї. Але потрібно то все зважити», - сказав Давидчак.






У Льові студенти університету "Львівська політехніка" зібрались на акцію з вимогою звільнити Ірину Фаріон / Фото: Анастасія Смольєнко, Укрінформ































Згодом ректорат повідомив, що комісія з розгляду щодо звільнення Ірини Фаріон відбудеться 23 листопада за участі викладачів та студентів університету.

Як повідомляв Укрінформ, студенти Львівської політехніки 14 листопада організували мітинг проти викладачки вишу Ірини Фаріон через її висловлювання та публікацію листа з даними студента з тимчасово окупованого Криму.
Раніше, Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та місто, де він навчається.
Згодом на проросійському ресурсі «Крымский СМЕРШ» з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Ірини Фаріон за викладення на загал листа від проукраїнського студента в тимчасово окупованому Криму.
Уповноважений ВР з прав людини Дмитро Лубінець звернувся до СБУ у зв’язку з фактом розголошення конфіденційної інформації колишнім народним депутатом Фаріон. Сама Фаріон назвала «провокацією» ситуацію зі студентом у тимчасово окупованому Криму, лист якого вона оприлюднила.