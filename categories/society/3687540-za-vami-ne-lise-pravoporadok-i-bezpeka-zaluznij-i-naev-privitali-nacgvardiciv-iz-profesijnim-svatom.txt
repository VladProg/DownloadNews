Головнокомандувач Збройних сил України Валерій Залужний та командувач Об’єднаних сил Збройних сил України Сергій Наєв привітали Національну гвардію з 9-ю річницею створення.

Як передає Укрінформ, у привітанні головнокомандувача з нагоди Дня Національної гвардії України в Телеграмі ідеться: "Честь, мужність, закон - це ті поняття, що об‘єднують усіх нацгвардійців".
"За вами - не тільки правопорядок і безпека. Щодня на полі бою ви здійснюєте подвиги, демонструєте, що вірність присязі та українському народу - це не просто порожні слова. Проявляєте неабияку стійкість та відвагу. Ціною власного життя виборюєте свободу для кожного українця. Зі Збройними силами України, з перших днів російської агресії, ви героїчно б’єтеся на найскладніших ділянках фронту. Плечем до плеча", - наголосив Залужний.

"Саме завдяки нашій єдності та відданості Батьківщині - ми непереможні", - підкреслив головнокомандувач ЗСУ.
У свою чергу Наєв написав у Телеграмі, що пильність воїнів Національної гвардії є запорукою спокою українців, щитом і надією у мирне майбутнє.
“Шановні воїни-гвардійці – нащадки українських козаків! Від щирого серця вітаю вас із професійним святом – Днем Національної гвардії України! Ви гідно служите українському народу і бездоганно виконуєте покладені на вас завдання. Ви з честю витримали іспит на мужність та вірність присязі у перші дні широкомасштабного вторгнення, показавши ворогу свою стійкість і силу духу”, - зазначив Наєв.
Він подякував усім, хто боронить рідну землю і захищає законні інтереси народу і держави.
“Ваша пильність є запорукою спокою наших громадян, їх щитом і надією у мирне майбутнє”, - заявив Наєв.
Як повідомляв Укрінформ, в Україні 26 березня відзначають День Національної гвардії.
Свято встановлено згідно з указом Президента від 18 березня 2015 року, "враховуючи значення та роль Національної гвардії України у виконанні завдань із забезпечення державної безпеки та оборони держави, захисту та охорони життя, прав, свобод і законних інтересів громадян, суспільства і держави від злочинних та інших протиправних посягань, охорони громадського порядку".