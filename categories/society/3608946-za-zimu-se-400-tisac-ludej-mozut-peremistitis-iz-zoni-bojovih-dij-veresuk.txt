За останні три місяці 135 тисяч людей перемістились із зони бойових дій. Ще щонайменше 400 тисяч людей можуть переміститись за зимовий період.

Про це в Івано-Франківську на брифінгу повідомила віцепрем'єр-міністр — міністр з питань реінтеграції тимчасово окупованих територій України Ірина Верещук, передає кореспондент Укрінформу.
«За останні три місяці 135 тисяч людей перемістились із зон, де ведуться бойові дії. Прогнозуємо, що, орієнтовно, до півмільйона людей можуть переміститись ще. Щонайменше 400 тисяч можуть переміститись за зимовий період», - зазначила Верещук.
Вона зауважила, що Івано-Франківська область буде однією із пріоритетних, яка продовжить приймати переселенців.
Відомо, що Верещук сьогодні з робочим візитом перебуває на Прикарпатті. Вона відвідала геріатричний пансіонат в Івано-Франківську та кілька місць компактного проживання переселенців у Коломиї. Для ВПО вона привезла теплий одяг.
Як повідомляло агентство, від початку війни Івано-Франківська область прийняла понад 140 тисяч переселенців. Наразі Прикарпаття може прийняти ще 3 тисячі людей. В області облаштовують 26 об’єктів, в яких створять місця довготривалого перебування для переселенців.
Фото: Мінреінтеграції