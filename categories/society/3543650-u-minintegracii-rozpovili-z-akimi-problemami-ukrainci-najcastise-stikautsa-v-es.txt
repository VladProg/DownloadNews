Робоча група щодо захисту прав і свобод громадян України, які перебувають на території держав-членів ЄС та інших держав як тимчасово переміщені особи, провела пʼяте засідання.

Про це йдеться у повідомленні Офісу віцепремʼєр-міністра з питань європейської та євроатлантичної інтеграції, передає Укрінформ.
Зазначається, що засідання відбулось під співголовуванням віцепрем’єра з питань європейської та євроатлантичної інтеграції Ольги Стефанішиної та міністра соціальної політики Оксани Жолнович. Участь у зустрічі також взяли представники центральних органів виконавчої влади та народні депутати, зокрема Юлія Гришина, Павло Сушко, Олена Шуляк та інші.
Учасники обговорили актуальні проблеми, з якими зіштовхуються українські біженці за кордоном; визнання українських цифрових документів країнами-членами ЄС; забезпечення українських громадян документами, необхідними для законного перебування в країнах-членах ЄС, а також для повернення до України; та інше.
Стефанішина поінформувала учасників про результати своєї зустрічі з комісаром ЄС із внутрішніх справ Ільвою Йоханссон. Вона наголосила, що система тимчасового захисту для українців у ЄС працюватиме до весни 2024 року.
«Громадяни України можуть повертатися до України та назад на територію Євросоюзу. Але у випадку довгострокового повернення, громадяни мають зніматись з реєстрації в ЄС та наново перереєстровуватись у разі повернення», – сказала вона та наголосила на важливості додаткової комунікації щодо безпекових умов в Україні при поверненні громадян на Батьківщину.
Офіс Стефанішиної додав, що зі свого боку народні депутати представили аналіз за результатами їхніх моніторингових візитів до країн Європи. Як зазначається у представленому звіті, найбільш поширеними проблемами, з якими звертаються громадяни України до дипломатичних представництв та консульських установ, є: відновлення втрачених документів, оформлення документів на повернення в Україну, продовження дії закордонного паспорта, вписування дітей у паспорт, питання нотаріальних довіреностей.
Парламентарії також акцентували увагу на важливості забезпечення наших громадян українською літературою, особливо дитячою, відкриття українських культурних центрів, а також забезпечення максимально якісної дистанційної освіти. Учасники узгодили проведення окремої зустрічі робочої групи для обговорення питань, пов'язаних з початком навчального року.
Міністр соцполітики розповіла про роботу над підготовкою законодавства щодо вирішення питання визнання за кордоном опікунства українськими громадянами над дітьми.
Зважаючи на підвищене навантаження на консульські установи у зв’язку з масовим виїздом українських громадян, учасники засідання погодилися щодо важливості збереження та посилення кадрового забезпечення консульських установ за кордоном. Разом з тим Стефанішина підкреслила необхідність максимального залучення спроможностей агенцій ООН, благодійних фондів та інших партнерів.
«Робота в цьому напрямку вже ведеться, аби в ключових країнах допомагали агентства ООН», – сказала віцепремʼє-мініст та запросила народних депутатів підтримувати належний рівень комунікації з ООН з цього приводу, зокрема через парламентські групи дружби.
Під час засідання Міністерство цифрових трансформацій поінформувало про продовження діалогу з країнами ЄС щодо транскордонного визнання електронних документів України.
Як повідомлялося, за даними Агентства ООН у справах біженців, після початку повномасштабного вторгнення рф українці понад 10 мільйонів разів перетнули державний кордон на виїзд.