У звʼязку з переходом Православної церкви України на новоюліанський календар свято Усікновення глави Іоана Хрестителя цьогоріч відзначатимуть 30 серпня.

Про це написав митрополит ПЦУ Євстратій Зоря у Фейсбуці, передає Укрінформ.
"У звʼязку з переходом ПЦУ на новоюліанський календар вшанування Усікновення глави Іоана Хрестителя буде цього року звершене 30 серпня, в середу. Усікновення - постовий день, тому логічним є звершити його в постовий день, найближчий до новоюліанської дати (29 серпня). Безпосередньо 29 серпня за старим стилем буде звершене вшанування Нерукотворного Образу, тому сполучити два святкування - неможливо", - написав Зоря.
Він зазначив, що відповідне рішення в рамках імплементації календарної реформи було ухвалене Священним Синодом.
Як повідомлялося, Православна церква України офіційно повідомила про рішення перейти на новоюліанський календар з 1 вересня 2023 року.