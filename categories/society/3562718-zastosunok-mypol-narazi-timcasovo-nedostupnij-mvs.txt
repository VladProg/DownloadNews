Поліцейський мобільний застосунок MyPol, починаючи з 24 лютого 2022 року і дотепер, є тимчасово недоступним для громадян.

Про це йдеться у відповіді Департаменту інформатизації Міністерства внутрішніх справ України на інформаційний запит Укрінформу.
«Починаючи з 24 лютого 2022 року мобільний застосунок МуРоl тимчасово недоступний», - уточнюється у повідомленні.
Зазначається, що впродовж 2022 року (січень – 24 лютого 2022 року), за допомогою цього мобільного застосунку Національна поліція України отримала 1024 виклики.
Серед іншого, у МВС поінформували, що технічним адміністратором застосунку MyPol є Державне підприємство «ІНФОТЕХ», яке перебуває у сфері управління МВС.
«За наданою ДП «ІНФОТЕХ» інформацією, починаючи з моменту функціонування та до 17.08.2022, за допомогою мобільного застосунку МуРоl Національною поліцією України було отримано 33 159 викликів», - поінформували в установі.
При цьому, відповідаючи на питання, чи не буде дублюватися інформація, яка надходить через новий застосунок, який був презентований на початку серпня 2022 року, щодо реагування та протидії випадкам домашнього та гендерно зумовленого насильства, із тією, яка надходитиме щодо цих випадків через застосунок МуРоl, у МВС уточнили, що той застосунок, який був презентований 3 серпня 2022 року, спрямований виключно на реагування та протидію випадків домашнього та гендерно зумовленого насильства.
Він виступатиме ще одним джерелом отримання Національною поліцією України викликів від громадян, заявили у МВС України.
Як повідомлялося, застосунок MyPol було розроблено ще у 2015 році. З 2016 року розпочалося тестування та підключення до роботи перших 10 областей України. У березні 2020 року розробники поліцейського мобільного застосунку MyPol запустили проєкт у Києві.
21 грудня 2020 року на Фейсбук-сторінці цього застосунку з'явилася інформація, що My Pol було передано у ліцензійне користування Міністерству внутрішніх справ України і що він став повноцінною складовою системи реагування Національної поліції України.
3 серпня у столиці за участю першої леді Олени Зеленської та міністра внутрішніх справ України Дениса Монастирського відбулася презентація мобільного застосунку для реагування та протидії випадкам домашнього та гендерно зумовленого насильства.