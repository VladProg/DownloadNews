58% українських громадян вважають, що після звільнення українських територій від російських загарбників усіх працівників окупаційних ЗМІ треба притягнути до відповідальності.

Про це свідчать результати опитування "Реінтеграція та соціальна згуртованість", проведеного соціологічною групою "Рейтинг" на замовлення ГО "Школа політичної аналітики" у період 10-14 жовтня і презентованого в Укрінформі.

Фото: Павло Багмут

Опитування показало, що 58% українців переконані, що усіх без винятку працівників окупаційних ЗМІ потрібно притягнути до відповідальності після деокупації українських територій. 35% респондентів дотримуються думки, що відповідати за діяльність окупаційних медіа мають лише їхні керівники. і тільки 5% вважають, що нікого не варто притягати. 2% опитаних не змогли відповісти на питання.
При цьому, згідно з опитуванням, найбільший відсоток респондентів вимагають притягнення до відповідальності усіх працівників окупаційних ЗМІ без винятку: у Києві - 66%, на заході - 51%, на півдні - 57% і на Донбасі - 46%.
Згідно з результатами опитування, 82% погоджуються з тим, що людям, які працювали в окупаційних місцевих адміністраціях територій, окупованих з 2014, треба заборонити працювати на державній службі, і 80% вважають, що треба заборонити працювати людям, які були на роботі в місцевих адміністраціях територій, окупованих з 2022. Не згодні з цією думкою відповідно 9% і 11% респондентів.
77% опитаних переконані, що у процесі встановлення відповідальності потрібно застосовувати індивідуальний підхід до підозрюваних у співпраці з окупантами, 12% - не згодні з такою думкою.
Крім цього, 69% респондентів вважають прийнятним віддавати громадян України, засуджених за колабораціонізм, на обмін в Росію. 17% - проти такого підходу.
51% українських громадян також вважають, що ті громадяни України, які роздавали гуманітарну допомогу від росіян, мають нести за це відповідальність. Не погоджуються з цим 26% опитаних.
За результатами опитування, 68% респондентів переконані, що при встановленні відповідальності Україна має враховувати, чи була людина примусово мобілізована до збройних формувань так званих “ДНР/ЛНР” та російської армії, 15% так не вважають.
Крім цього, 44% опитаних вважають, що мобілізованих до збройних формувань так званих “ДНР/ЛНР” та російської армії громадян України, які не вчинили тяжких злочинів, варто звільнити від відповідальності, 32% дотримуються протилежної думки.
Як розповіли організатори опитування, авдиторією, яка взяла участь в опитуванні, є населення України віком від 18 років і старші в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю, типом поселення. Загалом було опитань 2000 респондентів методом СATI (Computer Assisted Telephone Interviewing – телефонні інтерв'ю з використанням комп'ютера).
Помилка репрезентативності дослідження не більше 2,2%.