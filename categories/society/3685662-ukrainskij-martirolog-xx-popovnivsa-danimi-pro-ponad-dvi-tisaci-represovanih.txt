База даних «Український мартиролог XX століття» поповнилася інформацією ще про 2006 осіб, постраждалих від репресій.

Як передає Укрінформ, про це повідомила Державна архівна служба у Фейсбуці.
«У середині березня база даних «Український мартиролог XX ст.» поповнилася картками ще про 2006 постраждалих осіб, у тому числі 88 фотодокументами», - ідеться в повідомленні.
Зазначається, що база поповнилася за рахунок опрацьованих Центральним державним аудіовізуальним та електронним архівом інформації Центрального державного архіву громадських об’єднань та україніки, держархівів Дніпропетровської, Запорізької, Житомирської, Одеської, Полтавської, Сумської, Чернігівської областей.
«Відтепер у зазначеній базі даних доступна для широкого кола користувачів інформація про 110 370 репресованих осіб», - уточнює Держархівслужба.
Ознайомитися з даними можна за посиланням.
Нагадаємо, «Український мартиролог ХХ століття» – це інформаційно-пошуковий інтернет-проєкт, розміщений на офіційному вебпорталі Державної архівної служби. Він містить стислу інформацію про жертв репресій 1920-1950-х років: ім’я жертви, дати життя, фото, коротка характеристика роду занять, відомості щодо реабілітації, посилання на архів, де зберігаються слідчі справи та інші дотичні матеріали.
Фото: Держархів