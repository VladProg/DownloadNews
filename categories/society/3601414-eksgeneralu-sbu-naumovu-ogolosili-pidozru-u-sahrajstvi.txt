Державне бюро розслідувань повідомило про підозру у шахрайському заволодінні 3,2 млн грн ексгенералу СБУ, який переховується за кордоном.

Про це інформує пресслужба відомства у Телеграмі, передає Укрінформ.
“Працівники ДБР під процесуальним керівництвом Офісу генерального повідомили про підозру колишньому генералу Служби безпеки України, який на посаді керівника державного підприємства впродовж 2019-2021 років шахрайством заволодів понад 3,2 млн гривень”, - йдеться в повідомленні.
Як зазначається, у 2019 році посадовець очолював одне із державних підприємств, але вирішив піти працювати в СБУ.
Замість того, щоб звільнитися з державного підприємства, посадовець повідомив працівників відділу бухгалтерського обліку та звітності підприємства про те, що його начебто призвали на військову службу до СБУ.
“При цьому він влаштувався до СБУ не за призовом і мав би звільнитися з попереднього місця роботи. Проте завдяки хибній інформації, яку він надав, підприємство продовжувало виплачувати йому заробітну платню як призваному військовослужбовцю”, - зазначається в повідомленні.
Таким чином він одночасно отримував заробітну платню як на державному підприємстві (приблизно 160 тис. гривень на місяць), так і в СБУ, а завдані державі збитки склали 3,2 млн гривень, інформують у ДБР.
Ексгенералу СБУ оголошено підозру у шахрайстві, вчиненому в особливо великих розмірах (ч. 4 ст. 190 КК України). Йому загрожує покарання у вигляді позбавлення волі строком до 12 років з конфіскацією майна.
Печерський райсуд заочно обрав підозрюваному запобіжний захід у вигляді тримання під вартою.
У ДБР нагадали, що раніше цій особі вже повідомили про підозру у привласненні, розтраті майна або заволодіння ним шляхом зловживання службовим становищем, та у зловживанні владою або службовим становищем (ч. 4 ст. 191, ч. 2 ст. 364 КК України).
Підозрюваного оголосили у міжнародний розшук. За даними слідства, він перебуває на території Сербії. ДБР скерувало документи на екстрадицію підозрюваного.
Зазначається, що у 2018 році підозрюваний обіймав посаду директора ДП «Центр організаційно-технічного і інформаційного забезпечення управління зоною відчуження». Встановлено, що на цій посаді він уклав із фіктивним підприємством завідомо економічно невигідний договір. Це спричинило тяжкі наслідки державному підприємству та було зроблено в інтересах третіх осіб.
У ДБР не називають імені підозрюваного, однак за інформацією з відкритих джерел, ДП«Центр організаційно-технічного і інформаційного забезпечення управління зоною відчуження» у 2018-2019 рр. очолював Андрій Наумов.
Як повідомлялося, 31 березня Президент Володимир Зеленський заявив, що двох українських генералів позбавили звання через те, що вони виявились зрадниками. За його словами, йдеться про ексначальника головного управління внутрішньої безпеки Служби безпеки України Наумова Андрія Олеговича та ексначальника УСБУ у Херсонській області Криворучко Сергія Олександровича.
7 червня екскерівника Головного управління внутрішньої безпеки СБУ Андрія Наумова затримали в Сербії.
Фото: RFL/RL