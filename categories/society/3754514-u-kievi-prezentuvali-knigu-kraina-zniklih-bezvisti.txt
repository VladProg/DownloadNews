Міжнародна комісія з питань зниклих безвісти презентувала в Укрінформі книгу «Країна зниклих безвісти»

Вона містить огляд проблеми зниклих безвісти в Україні і детально показує, як ефективна стратегія може допомогти забезпечити правду та справедливість для великої кількості родин зниклих безвісти.

Як зазначив на презентації автор книги Кевін Салліван, він намагався підкреслити той факт, що сім'ї осіб, зниклих безвісти, є зацікавленими сторонами і мають відповідні права.

«У багатьох країнах організації родин зниклих безвісти спільними зусиллями зуміли домогтися дотримання своїх прав. У книзі дається загальний огляд ситуації щодо зниклих безвісти в Україні і йдеться про ті кроки, які слід здійснити, щоб відповісти на соціально-культурні, інституційні, законодавчі виклики. Усі вони мають братися до уваги в процесі пошуку осіб, зниклих безвісти», - сказав Салліван.
Директор європейських програм Міжнародної комісії з питань зниклих безвісти (МКЗБ) Метью Холідей поінформував, що у квітні 2022 року влада України звернулась до організації із запитом про термінову допомогу. МКЗБ навесні минулого року направила до України місію, у липні відкрила офіс у Києві і нині готує комплексну програму діяльності в Україні.

Він підкреслив, що мандат МКЗБ полягає в тому, щоб забезпечити співпрацю урядів та інших органів влади у пошуку осіб, зниклих безвісти внаслідок конфліктів, порушень прав людини, катастроф, організованої злочинності та інших причин, і допомогти їм у цьому.
«Міжнародна комісія з питань зниклих безвісти не є громадською чи гуманітарною організацією, а діє на основі міжурядових договорів. Ми організація, яка робить акцент на таких аспектах, як правосуддя і притягнення до відповідальності осіб, винних у зникненнях безвісти. Наша роль в Україні полягає в розробці рекомендацій щодо заповнення прогалин у нормативно-правовій базі і наданні практичної допомоги органам влади в цьому процесі», - сказав Холідей.

Як зазначалося на презентації, книга «Країна зниклих безвісти» видана англійською та українською мовами. Незабаром вона буде у відкритому доступі на сайті МКЗБ.

Міжнародна комісія з питань зниклих безвісти – це міжурядова організація зі штаб-квартирою в Гаазі, Нідерландах. МКЗБ була однією з організацій, яка допомогла ідентифікувати жертв рейсу MH17, збитого російською ракетою над східною Україною на шляху з Амстердама до Куала-Лумпура в липні 2014 року. Вона рекомендувала законодавчі та інституційні заходи для посилення спроможностей України у пошуку та ідентифікації зниклих безвісти осіб. Багато з цих рекомендацій вже було взято до уваги до повномасштабного російського вторгнення у 2022 році.

Програма МКЗБ в Україні підтримується Урядом Канади, Службою зовнішньополітичних інструментів Європейського Союзу (FPI), Бюро з питань демократії, прав людини та праці (DRL) Державного департаменту США та Федеральним міністерством закордонних справ Німеччини.