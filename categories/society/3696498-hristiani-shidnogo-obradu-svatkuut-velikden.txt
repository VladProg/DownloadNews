Сьогодні християни східного обряду відзначають найвеличніше свято – Світле Христове Воскресіння, або Великдень.

Великдень, а саме так здавна називали українці цю особливу неділю року, є найдавнішим і найголовнішим християнським святом усього богослужебного року і приурочене Воскресінню Ісуса Христа. Християнська Пасха тісно пов’язана з єврейською і дослівно перекладається як «проходження повз». Але якщо для юдеїв Песах є символом визволення від єгипетської неволі й обретінням Землі Обітованої, то для християн Пасха символізує перемогу життя над смертю, звільнення від тягарів гріха, перехід зі стану несвободи в царину свободи і любові. Пасхою називається і Сам Христос, принесений у жертву за гріхи людства.
За Євангеліями, після того, як Ісус прийшов до Єрусалима, був зраджений і страчений на хресті, а потім похований у печері відданими учнями – Він воскрес. Недільного дня, прийшовши до Його гробу, жінки-мироносиці виявили, що місце поховання порожнє. Натомість побачили ангела, який сповістив їм, що Ісус воскрес. Невдовзі одній із них явився Христос і сказав про Своє воскресіння. Радісна звістка надзвичайно швидко поширилася Єрусалимом, а потім і всією Іудеєю.
Саме тому в ніч проти неділі в усіх церквах правиться святкова всенощна, кульмінацією якої є урочиста хода вірян навколо храму з запаленими свічками, великодній подзвін і сповіщення священиком двохтисячолітньої звістки: «Христос воскрес!», на що паства радісно відповідає: «Воістину воскрес!».
Цьогоріч Україна святкую Великдень в умовах воєнного часу.
Голова Верховної Ради Руслан Стефанчук привітав українців зі світлим святом Воскресіння Христового.
"Сьогодні наші серця як ніколи сповнені віри!
Віри у те, що наша країна неодмінно Переможе і більше ніколи не знатиме, що таке війна. Не знатиме, що таке обстріли, вибухи і руйнування. Не знатиме, що таке біль втрати", - наголосив він.
Стефанчук зазначив, що сьогодні наші душі як ніколи сповнені молитви. "Молитви за наших Захисників та Захисниць, синів та дочок України, які на передовій, на полі бою виборюють свободу. Виборюють незалежність. Виборюють майбутнє", - підкреслив він.
Голова ВР побажав, щоб якнайшвидше настав той день, коли всі українські родини знову будуть разом.
"Я щиро бажаю, аби наша велика Українська родина завжди була єдиною, сильною і незламною. У мирі, злагоді і процвітанні", - зазначив він.
Прем'єр-міністр Денис Шмигаль у своєму відеозверненні з нагоди Великодня, опублікованому в Телеграмі, побажав українцям, щоб зі святом Великодня розпочався благодатний шлях України до перемоги й оновлення, аби за рік слова «Христос Воскрес!» пролунали на мирній українській землі.

«Хай зі святом Великодня розпочнеться благодатний шлях України до відродження й оновлення. Аби за рік ми знову сказали: «Христос Воскрес!» — уперше після нашої перемоги на мирній українській землі», - сказав він.
Шмигаль зауважив, що слова «Христос Воскрес!» українці вдруге промовляють в умовах повномасштабної війни з росією. Водночас він підкреслив, що ці слова об'єднують щирою вірою в перемогу, оскільки віра була і є для українського народу фундаментом єдності, а свято Воскресіння Христового — символом перемоги життя над смертю.
«Українці, де ви б зараз не були - чи обороняєте Україну, чи забезпечуєте її в тилу, шукаєте безпеки за кордоном чи повертаєтеся на звільнені території, нехай Великодня молитва надихає всіх нас на добрі справи, додає сили та натхнення нашому народові в боротьбі за країну та свободу», - сказав прем'єр.
Дружина Президента Олена Зеленська привітала українців із Великоднем.
"Вітаю всіх, хто святкує сьогодні, із Великоднем!",- написала Зеленська.
Вона підкреслила, що попри важкий шлях та випробування на ньому, для тих, хто не опускає рук у боротьбі за правду, обов’язково настане день, коли світло переможе.
"Яким би важким не був шлях, які б випробування не поставали на ньому, для тих, хто не опускає рук у боротьбі за правду, обов’язково настає цей день. День, коли світло перемагає", - написала вона.
Міністр культури та інформаційної політики Олександр Ткаченко привітав із Великоднем.
"Нехай наступного року всі наші захисники цей день відзначать з родинами вдома. Бо життя обов’язково переможе смерть. І Перемога буде за нами", - написав він.
Міністр підкреслив, що Великдень є святом перемоги добра над злом, світла на темрявою, дива у пітьмі.
"Нехай Бог оберігає кожного, хто захищає нашу землю від зла. Кожного, хто стоїть проти зла за нашу свободу та можливість сьогодні бути поруч з рідними", - зауважив очільник МКІП.