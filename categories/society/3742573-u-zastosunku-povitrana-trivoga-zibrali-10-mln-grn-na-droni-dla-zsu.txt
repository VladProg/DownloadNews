Користувачі мобільного застосунку "Повітряна тривога" зібрали 10 мільйонів гривень на безпілотники для українських захисників.

Про це повідомля Міністерство цифрової трансформації у Фейсбуці, передає Укрінформ.
«Користувачі мобільного застосунку "Повітряна тривога" трансформували свою злість на допомогу Силам оборони України. Щоб атак ставало менше, українці задонатили 10 млн гривень на знищення окупантів», - йдеться в повідомленні.
Частина коштів піде на збір амбасадора United24 Марка Гемілла - актора, який зіграв Люка Скайвокера у «Зоряних війнах». Буде закуплено дрони RQ-35 Heidrun, які дозволяють українським захисникам вести розвідку з повітря.
Решта коштів буде спрямована на проєкт «Армія дронів», в межах якого закуповуються безпілотники різних типів, необхідні військовим на фронті.
Як повідомлялось, «Армія дронів» – проєкт, започаткований Генеральним штабом ЗСУ та Мінцифри. Це комплексна програма, в межах якої запланована системна закупівля дронів, їх ремонт, а також курси навчання відповідних фахівців.
Фото: Генштаб ЗСУ