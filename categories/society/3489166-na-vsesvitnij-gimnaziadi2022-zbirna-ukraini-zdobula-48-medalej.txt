На Всесвітній гімназіаді-2022 збірна України здобула 11 золотих, 18 срібних і 19 бронзових медалей.

Про це в Телеграмі повідомив міністр освіти і науки України Сергій Шкарлет, передає Укрінформ.
«Під час змагань українська збірна виборола 11 золотих, 18 срібних і 19 бронзових медалей, завдяки чому наші спортсмени увійшли в десятку лідерів серед 63 країн», - написав Шкарлет.
За його словами, для держави брати участь у таких пріоритетних міжнародних учнівських змаганнях – це велика честь, гордість і відповідальність.
Україну представили 93 учасники в 17 видах спорту. Міністр впевнений, що попереду на них чекає велике майбутнє.
«Щиро вітаю наших учнів і учениць, а також дякую тренерам за підготовку та професіоналізм. Уся країна пишається переможцями, призерами та учасниками Всесвітньої Гімназіади», - написав Шкарлет.
Як повідомляв Укрінформ, у 20 видах спорту Всесвітньої гімназіади 2022 року взяли участь 3,5 тис. учасників із понад 70 держав. Змагання у Нормандії тривали тиждень і закінчились 22 травня.
Всесвітня гімназіада - найбільший міжнародний мультиспортивно-просвітницький захід серед школярів 16-18 років.
Фото: Сергій Шкарлет