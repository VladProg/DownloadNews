Служба безпеки України викрила у різних регіонах України 12 проросійських агітаторів, які поширювали антиукраїнський контент в Інтернеті.

Як передає Укрінформ, про це СБУ повідомляє у Телеграмі.
Так, у Полтавській області вісім років тюрми загрожує двом ворожим пропагандистам. Один з них – працівник місцевого підприємства критичної інфраструктури, який прославляв повномасштабне вторгнення в Україну.

Інший фігурант «просував» в інтернеті ідею встановлення в українських містах пам’ятників Кадирову.
У Дніпропетровській області викрито колишнього місцевого комерсанта, що героїзував бойовиків ПВК «Вагнер» та виправдовував їхню участь у штурмі українських міст на сході України. Деструктивні «гасла» він поширював через інтернет, а також під час спілкування зі знайомими.
У Донецькій області нейтралізований цілий «осередок» проросійських інтернет-агітаторів. До нього входило четверо жителів регіону, які вихваляли бойовиків терористичних організацій «Л/ДНР», задіяних на східному фронті.
У Кіровоградській області затримано мешканця Онуфрієвського району. У своїх дописах в соцмережі «Одноклассники» він називав «незаконним» звільнення Херсона.
У Чернігівській області повідомлено про підозру ще двом ворожим агітаторам. На власних акаунтах у соцмережах вони розміщували пропагандистські дописи, які підхоплювали російські інтернет-групи.
Встановлено, що син однієї з фігуранток є російським військовим, з яким вона перебувала на постійному зв’язку.
У Рівненській області задокументовано підривну діяльність двох громадянок РФ, що мають посвідки на постійне проживання в Україні.
У заборонених соцмережах вони дискредитували українських захисників та схвалювали злочини російських загарбників з Бурятії проти цивільного населення.
За всіма викритими фактами тривають слідчі дії для встановлення всіх обставин злочинів і притягнення винних до відповідальності.
Як повідомляв Укрінформ, СБУ встановила особи шістьох жителів столиці, які незаконно поширювали інформацію про роботу сил протиповітряної оборони під час масованої ракетної атаки росіян на Київ 16 травня.
Фото: СБУ