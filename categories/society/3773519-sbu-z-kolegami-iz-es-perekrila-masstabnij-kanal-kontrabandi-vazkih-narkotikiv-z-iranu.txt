Служба безпеки України спільно з правоохоронними органами Румунії та Німеччини ліквідували масштабний канал контрабанди важких наркотиків з Ірану до Європейського Союзу.

Про це повідомила СБУ, передає Укрінформ.
Ліквідували канал контрабанди правоохоронці в результаті багатоетапної спецоперації.

У результаті комплексних заходів, що тривали понад рік, вдалося також затримати в Румунії організатора наркотрафіку.

Як повідомляється, почалася спецоперація ще у вересні 2022 року. Тоді СБУ спільно з Національною поліцією України затримали в Одесі двох іноземних наркокур’єрів. Зловмисники намагалися транзитом через Україну переправити до Західної Європи майже 186 кілограмів іранського героїну.
Щоб замаскувати «товар», фігуранти приховали його в коробках з подвійним дном, у яких перевозили 16 тонн фініків. Вартість вилученої «партії» наркотиків сягала 11 млн доларів за цінами «чорного ринку».
Слідство встановило, що двоє затриманих входять до складу потужного транснаціонального наркоугруповання.
Щоб викрити організатора злочинної групи, який проживав у країні ЄС, правоохоронці провели додаткові оперативні та слідчі дії у взаємодії з європейськими партнерами. Це дозволило встановити місцезнаходження головного фігуранта, задокументувати його злочинні дії та затримати.
За даними слідства, зловмисник розробив маршрут переправлення наркотиків морським шляхом через Одеський порт. Після блокади останнього у зв’язку з російською агресією він використовував порти Румунії та переміщував вантаж в Україну суходолом.
Розслідування стосовно організатора наркоугруповання триває.
Двом затриманим в Одесі наркокур’єрам СБУ оголосила підозру за ч. 3 ст. 305 (контрабанда наркотичних засобів, психотропних речовин, їх аналогів чи прекурсорів або фальсифікованих лікарських засобів в особливо великих розмірах) Кримінального кодексу України. Суд обрав їм запобіжний захід у вигляді тримання під вартою.
Зловмисникам загрожує до 12 років позбавлення волі з конфіскацією майна.
Як повідомляв Укрінформ, у Запорізькій області викрили наркоторговців, які завозили в Україну екстазі під виглядом солодощів, а також виготовляли щомісяця до 5 кг метамфетаміну.