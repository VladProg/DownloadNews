Представник Президента у Верховній Раді, член Комітету ВР з питань нацбезпеки, оборони та розвідки Федір Веніславський розраховує, що питання із низькими виплатами військовим під час лікування найближчим часом буде вирішено.

Про це він сказав під час брифінгу в Медіацентрі "Україна – Укрінформ".
«Члени комітету отримують інформацію про те, що є певна диспропорція у виплатах, коли військовослужбовці, які отримали поранення під час бойових дій, мають недостатню кількість грошового отримання, яка забезпечувала б їх можливість і лікуватися, і продовжувати службу», - зазначив Веніславський.

Він повідомив, що Комітет ВР з питань нацбезпеки, оборони та розвідки працює над вирішенням цього питання із Міністерством оборони і командуванням Збройних Сил України.
«Я думаю, що найближчим часом це питання буде вирішено», - підсумував Веніславський.
Як повідомлялося, останнім часом у ЗМІ з’явилося багато повідомлень, в яких військовослужбовці, які перебувають на лікуванні та не можуть виконувати бойові завдання (тобто мають статус «обмежено придатний» або «тимчасово непридатний»), скаржаться на низькі заробітні плати, зокрема, ідеться про суми в 500−700 грн на місяць, залежно від вислуги років та військового звання.
Військові, які сьогодні перебувають на лікуванні, у своєму колективному зверненні закликали Генеральний штаб ЗСУ розв'язати це питання у законодавчому полі або розглянути можливість внесення законодавчих та нормативних змін, що дали б змогу військовослужбовцям, які отримали під час військової служби поранення, травми, контузії та визнані за рішенням ВЛК обмежено придатними або тимчасово непридатними, добровільно звільнитися з військової служби за станом здоров’я.
Крім того, військові закликають Генштаб ЗСУ продовжити термін виплати грошового забезпечення військовослужбовцям, які знаходяться у розпорядженні командира військової частини, за останніми займаними посадами до моменту звільнення з військової служби, в тому числі за періоди, що минули.
Раніше Голова Верховної Ради Руслан Стефанчук у коментарі Укрінформу заявив, що під час лікування після отриманих у межах виконання бойового розпорядження поранень військовослужбовці продовжують отримувати всі надбавки, передбачені відповідними нормативно-правовими актами.