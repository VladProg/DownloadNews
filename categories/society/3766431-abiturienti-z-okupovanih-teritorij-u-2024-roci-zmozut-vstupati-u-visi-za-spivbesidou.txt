Вступники з тимчасово окупованих територій України у 2024 році зможуть вступати в українські виші за співбесідою.

Про це на брифінгу в Медіацентрі Україна - Укрінформ повідомив заступник міністра освіти та науки Михайло Вінницький.
"Як і минулого року, у 2024 році буде уможливлений вступ за співбесідою для осіб, які вступають з окупованих територій, а не за НМТ", - сказав Вінницький.

Він нагадав, що в Україні діють освітні центри "Крим-Україна" та "Донбас-Україна", які уможливлюють вступ в українські виші з тимчасово окупованих територій.
"У цьому році у нас, на жаль, було мало вступників, із зрозумілих причин, фізично добратися для навчання у вересні було важко. Але така можливість є, і ми будемо її продовжувати", - зазначив Вінницький.
Як додала на брифінгу директорка УЦОЯО Тетяна Вакуленко, на тимчасово окупованих територіях або територіях, де ведуться бойові дії, тестування та вступні випробування проводитися не можуть.

Як повідомляв Укрінформ, у 2024 році Національний мультипредметний тест складатиметься із 4 предметів - української мови, математики, історії України та предмету на вибір вступника. Тест триватиме 4 години, з перервою. Планується розпочати тестування з травня. Також у 2024 році для входу у тимчасові екзаменаційні центри будуть використовуватися металодетектори.