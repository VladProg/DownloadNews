Київські ветерани Другої світової війни закликали президента рф володимира путіна дати можливість вийти з оточення українським захисникам Маріуполя, які перебувають на заводі "Азовсталь".

Як передає Укрінформ, про це йдеться у відеозверненні, опублікованому «УП».
«Логіка Гітлера була зрозуміла, він хотів знищити всі нації. Навіщо ви напали на нас, незрозуміло. Ми нічого не просили і не нав'язували вам своїх порядків", - говорить ветеранка Олександра Романчикова.
У свою чергу ветеран Олексій Ткаченко зазначає, що ця війна є знищенням народу. «Ця команда путіна. Так же не робиться. Навіщо ж ти знущаєшся з народу? Випустіть гарнізон із Маріуполя, будь ласка. Випустіть їх. Просимо вжити відповідних заходів для звільнення і військових, і цивільних, які перебувають на сьогодні у місті Маріуполь", - сказав він.
Зазначається, що ветерани шоковані, що росіяни, які воювали пліч-о-пліч з українцями проти нацистської Німеччини, сьогодні вбивають дітей на території України.
«Ми захистили у 41-45 році від страшного лиходія. Не будьте ж ви таким же лиходієм. Станьте людиною. Випустіть заради нашої перемоги, яку ми кували також", – закликають ветерани.



Як повідомлялося, 7 травня закінчилася евакуація мирних мешканців - жінок, дітей і літніх людей, які перебували в укриттях заводу "Азовсталь" в Маріуполі.
На території заводу, яку росіяни постійно піддають обстрілам з усіх видів озброєння, зокрема з літаків і корабельної артилерії, та раз у раз намагаються штурмувати, тримають оборону українські військові. Серед них кілька сотень поранених, при цьому медикаментів гостро бракує і люди помирають в муках.
Президент Володимир Зеленський повідомив, що українська влада працює над дипломатичними варіантами для порятунку українських військових, які перебувають на території металургійного комбінату "Азовсталь".