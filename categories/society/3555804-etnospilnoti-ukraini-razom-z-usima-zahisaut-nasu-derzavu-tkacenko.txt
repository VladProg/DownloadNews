Громадяни України різних етнічних ідентичностей об’єднані в захисті української державності, права на свободу та демократію.

На цьому наголошувалося під час інформаційного заходу “Етноспільноти України: спільний опір агресору сьогодні, разом в Україні завтра” в Інформаційно-виставковому центрі Музею Майдану, передає Укрінформ із посиланням на пресслужбу Міністерства культури та інформаційної політики.
“У перший день повномасштабної війни представники етноспільнот зібралися в Києві разом і заявили про свою позицію щодо військової агресії з боку росії. Сьогодні ми навіть цей захід розпочали зі спільних дій – ми всі разом пішли до укриття через ракетну загрозу та повітряну тривогу”, - сказав міністр культури та інформаційної політики Олександр Ткаченко.
Він нагадав, що минулої п'ятниці на засіданні уряду прийняті рішення про порядок консультацій органів влади з представницькими органами корінних народів України та порядок закріплення статусу цих органів.
“Це важливо, бо зроблено на виконання Закону України “Про корінні народи України”. Це дуже важлива робота для країни”, - зауважив Ткаченко.
Він подякував “всім представникам етноспільнот за те, що ми тримаємося, за українською традицією, пліч-о-пліч і можемо вирішувати будь-які питання за допомогою цивілізованої дискусії”.
Під час заходу йшлося про те, як етноспільноти здійснюють міжнародну адвокацію на захист України, про їхню боротьбу на фронті та гуманітарну допомогу.
“Гасло “Ми різні, але ми єдині” стало символом згуртованості та запорукою Перемоги України”, - наголосили у МКІП.
Як повідомлялося, уряд затвердив Порядок проведення консультацій органів виконавчої влади з представницькими органами корінних народів України. Відповідні зміни внесли й до Регламенту Кабінету Міністрів. Відтепер усі рішення, які прийматиме Кабмін, що зачіпають права та інтереси корінних народів України, обговорюватимуться за участю їх представників.