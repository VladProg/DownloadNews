Під Херсоном 26 квітня загинув український фіксер Богдан Бітік, який допомагав італійському журналісту Коррадо Зуніно висвітлювати події, пов'язані з війною в Україні.

Як передає Укрінформ, про це Національна спілка журналістів України повідомляє у Телеграмі.
«Під Херсоном загинув український фіксер Богдан Бітік. Він працював для італійського видання La Repubblica разом із журналістом Коррадо Зуніно, про поранення якого стало відомо учора, 26 квітня», – йдеться у повідомленні.

Медійники потрапили під російський обстріл на Антонівському мосту.
Як зазначається, видання La Repubblica та сам Коррадо Зуніно підтверджують загибель Бітіка. Зуніно ж отримав поранення середньої тяжкості.
«Богдан впав на землю за метр від мене… Це нестерпне страждання. Богдан був чудовим другом і чудовим працівником», – цитує Коррадо Зуніно видання La Repubblica.
Національна спілка журналістів України висловлює щирі співчуття родині і близьким загиблого та зазначає, що винні у воєнних злочинах мають бути покарані.
Як написав у Телеграмі міністр культури та інформаційної політики України Олександр Ткаченко, Богдан Бітік став 54-м медійником, який загинув під час девʼятирічної російської агресії.
“Щоденні жертви та втрати на всіх фронтах - військовому, інформаційному, культурному, цивільному через російську агресію”, - наголосив він.
Як зазначив міністр, “у Херсоні внаслідок російського обстрілу району Антонівського мосту загинув український продюсер італійського видання La Repubblica Богдан Бітік. Італійський журналіст видання Коррадо Дзуніно був поранений”.
“Воєнні злочини росіян проти журналістів на території України відбуваються вже 9-й рік. За даними ІМІ, Богдан Бітік став 54-м медійником, що загинув унаслідок російської агресії. За кожен злочин країна-терорист має понести покарання”, - наголосив Ткаченко.
“Світла пам‘ять всім журналістам, які, виконуючи свій професійний та моральний обов'язок, загинули від рук окупанта”, - зазначив очільник МКІП.
Як повідомляв Укрінформ, внаслідок ворожого обстрілу Антонівського мосту на Херсонщині був поранений журналіст іноземного видання, також загинув цивільний, який його супроводжував.
За процесуального керівництва Херсонської обласної прокуратури розпочато досудове розслідування за фактом порушення законів та звичаїв війни (ч. 2 ст. 438 Кримінального кодексу України).