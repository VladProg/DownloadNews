Державна служба з надзвичайних ситуацій спільно із Національною поліцією будуть інспектувати готовність захисних споруд до надзвичайних ситуацій.

Як передає Укрінформ, про це ДСНС повідомляє у Телеграмі.
"Укриття у містах та населених пунктах мають бути доступними. Це відповідальність конкретних посадовців на конкретній території. ДСНС вкотре наголошує! Під час оголошення повітряної тривоги укриття повинні бути готові до прийому людей", - ідеться у повідомленні.
У ДСНС підкреслили, що заздалегідь підіймали питання щодо доступності та безпечності захисних споруд.
У службі зазначили, що відповідно до діючого законодавства, відповідальність за організацію укриття населення в захисних спорудах покладається на місцеві органи виконавчої влади та органи місцевого самоврядування. Утримання в готовності укриттів також покладається на їх балансоутримувачів.
"Нагадуємо! За невиконання цих норм передбачена адміністративна та кримінальна відповідальність! Спеціалісти ДСНС разом із фахівцями з Нацполіції будуть інспектувати готовність захисних споруд до надзвичайних ситуацій", - наголосили в ДСНС.
Як повідомляв Укрінформ, у Києві загинуло троє людей, які під час повітряної тривоги намагалися потрапити у закрите бомбосховище. Поліція Києва вже розпочала за цим фактом провадження щодо службової недбалості.