Грузія відмовляється пускати на свою територію колишніх українських ув'язнених із Херсона, яких примусово вивезли до російських колоній; семеро українців уже два тижні змушені живуть на території КПП "Верхній Ларс".

Про це повідомляє "Медуза" з посиланням на організацію Volunteers Tbilisi, яка допомагає українським біженцям у Грузії, передає Укрінформ.
Зазначається, що чоловікам доводиться спати на підлозі на КПП, їжу та воду їм приносять волонтери.
Уперше колишні в'язні спробували перетнути кордон 11 жовтня, проте їх не впустили до Грузії, пославшись на те, що спочатку мають отримати відповідь від МЗС України. При цьому четверо колишніх ув'язнених мають українські паспорти, а у трьох є лише довідка про звільнення з колоній у РФ.
Чоловіки відбували покарання у колоніях Херсона, але восени 2022 року, коли війська РФ відступали, їх вивезли до Росії. Один із них розповів, що після звільнення їх привезли до депортаційного центру у Волгограді, де видали ухвали про заборону на в'їзд до Росії на вісім років.
Один із колишніх ув'язнених на знак протесту порізав собі вени (він надав відео волонтерам). Йому надали медичну допомогу, зараз його стан стабільний.
«Ми всі є громадянами України і просто хочемо повернутися додому», - заявив інший українець.
Зазначається, що це не перший випадок, коли Грузія відмовляється пропускати на свою територію колишніх українських в'язнів. Наприкінці серпня група із шести українців провела на КПП "Верхній Ларс" десять днів.
Як повідомляв Укрінформ, з українських територій, де ведуться чи велися бойові дії, евакуювали близько 4 тисяч засуджених та ув’язнених.