Голова Національної служби здоров’я України підозрюється у службовій недбалості, що завдала державі збитків на понад 2 млн гривень.

Як передає Укрінформ, про це повідомив Офіс генерального прокурора.
Підозра посадовиці оголошена за ч. 2 ст. 367 Кримінального кодексу України – невиконання або неналежне виконання службовою особою своїх службових обов'язків через несумлінне ставлення до них, що спричинило тяжкі наслідки.

За даними слідства, у квітні 2022 року на замовлення НСЗУ одне зі спеціалізованих державних підприємств виконувало роботи з адміністрування центральної бази даних електронної системи охорони здоров’я.
За результатами виконання згаданих робіт держпідприємство склало акт здачі-приймання послуг, у якому включені всі роботи згідно з договором, а також відомості про певний обсяг робіт, що фактично не були виконані.

Встановлено, що голова НСЗУ належним чином не перевірила фактично виконані роботи та не вжила заходів для зменшення загальної суми договору.
Унаслідок невиконання посадовицею своїх обов'язків установа марно витратила бюджетні кошти сумою понад 2 млн грн на оплату послуг, яких не отримала.
Під час проведення обшуків за місцем проживання і роботи підозрюваної правоохоронці виявили та вилучили документи й інші речові докази.
Вирішується питання про обрання фігурантці запобіжного заходу.
Як повідомлялося, станом на сьогодні Національну службу здоров’я України очолює Наталія Гусак. Цю посаду вона обіймає з листопада 2021 року.