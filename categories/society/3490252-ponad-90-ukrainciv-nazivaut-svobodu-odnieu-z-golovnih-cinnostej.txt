Свободу вважають однією з головних цінностей понад 90% українців.

Як передає Укрінформ, про це свідчать дані опитування, проведеного Соціологічною групою "Рейтинг" у травні на замовлення громадської ініціативи "Український арсенал свободи".
Результати опитування зафіксували значну різницю в оцінках ситуації в Україні та на місцевому рівні.
Говорячи про Україну, 73% респондентів зазначили, що ситуація в країні є напруженою, 22% – критичною, і лише 4% – спокійною.

Натомість оцінюючи ситуацію на місцях, спокійною її вважають 61%, напруженою – 34%, і критичною – лише 4%. Жителі сходу та півдня бачать ситуацію більш напруженою, ніж респонденти центру та особливо заходу.

За останні чотири місяці значно зросла значимість для респондентів безпеки життя (52%) та захисту від терористичних і військових загроз (52%) – ці два фактори очолюють рейтинг важливих складових у сфері особистої безпеки.

Соціальний захист важливий у цьому контексті для 20% опитаних, захист від корупції та контрабанди – для 18%, захист здоров’я – для 17%, захист прав людини – 13%, екологія – лише для 5%.
Серед ключових прав, гарантованих Конституцією України, найважливішим для респондентів сьогодні є право захищати своє життя (58%). Свобода слова найважливіша для 32%, право на особисту недоторканість – для 30%, право на працю – для 27%, право на соціальний захист – для 25%, право на власність для 21%. Право на пересування найважливіше для 14%, судовий захист – 13%, на освіту – 11%, на безпечне довкілля – 8%, свободу віросповідання – 7%, на підприємницьку діяльність – 6%.

Понад 90% учасників опитування згодні з тезою, що свобода є однією з головних цінностей для українців.

Половина респондентів вважають, що спроможні особисто захиститися у випадку виникнення раптової загрозі життю, здоров'ю чи майну до прибуття поліції. Інша половина – ні.

Більш спроможними захиститися вважають себе чоловіки, молоді респонденти і ті, хто досконало володіють вогнепальною зброєю.
Опитані висловлюють більше занепокоєння за безпеку своїх близьких та рідних (91%), аніж за свою власну безпеку (63%). За власну безпеку більше хвилюються жінки, жителі півдня і сходу, респонденти з місць, де були бойові дії або ж окупація.

Опитування було проведене 16 травня. У ньому взяли участь 1000 жителів України віком від 18 років і старші в усіх областях, крім тимчасово окупованих територій Криму і Донбасу. Вибірка репрезентативна за віком, статтю і типом поселення. Метод опитування: CATI (Computer Assisted Telephone Interviews - телефонні інтерв'ю з використанням комп'ютера). Помилка репрезентативності дослідження з довірчою імовірністю 0,95: не більше 3,5%.