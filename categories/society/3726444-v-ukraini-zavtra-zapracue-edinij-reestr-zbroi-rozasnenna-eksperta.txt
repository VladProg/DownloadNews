З 23 червня в Україні почне працювати Єдиний реєстр зброї.

Як передає Укрінформ, роз'яснення щодо впровадження Єдиного реєстру зброї надав у коментарі Українському радіо експерт з кримінального права Григорій Усатий.
Як нагадали в Українському радіо, у Міністерстві внутрішніх справ сподіваються, що він допоможе автоматизувати облік зброї та зробити отримання дозволів зручним і доступним для пересічних людей.
Єдиний реєстр зброї передбачатиме створення електронних кабінетів. Відтепер українці зможуть отримати послугу, не виходячи з дому, подаючи документи через "Єдине вікно громадянина" або у магазині з продажу зброї.
Коментуючи впровадження Єдиного реєстру зброї, експерт з кримінального права зауважив, що "тут можна згадати хороший приклад використання системи "Дія". "МВС намагається спрямувати свої зусилля приблизно по такому шляху".
Щодо мети реєстрації вогнепальної зброї Усатий зауважив, що "мова йде не тільки про доступність до реєстру громадян України і перетворення сервісів на простіші, надійніші та зручніші".
"Основна мета — ефективне запобігання і розслідування злочинів, які вчиняються зі зброї. Цього можна досягти лише за допомогою єдиної системи, яка буде однаковою для всіх міністерств і відомств. І яка оновлює інформацію в реальному часі, та відповідно, має комплексне меню подання запитів", - зазначив експерт.
За його словами, "щодо функціонування єдиного реєстру зброї МВС, то йдеться про ефективний контроль всього циклу використання зброї — тобто зробити процеси ліцензування надання дозволів, придбання, володіння, перевірку, знешкодження та інші процеси, які стосуються зброї, прозорими".
"Передбачається й автоматизація процесів такого інформаційного забезпечення у сфері обігу зброї. Тобто, щоб Нацполіція могла фіксувати факти викрадення та втрати зброї, що унеможливлює корупційну складову в цій сфері. Тому що мінімізує доступ чиновника, наприклад, із дозвільної системи до громадянина, і громадянин із ним безпосередньо не стикається. Тобто коли ми говоримо про зручні сервіси, то тут можна згадати хороший приклад, коли у нас зарекомендував себе лише з позитивного боку варіант із використанням системи "Дія". Тож МВС намагається спрямувати свої зусилля приблизно по такому шляху", — пояснив експерт.
Він додав, що "дехто зазначає, що дозвіл на зброю можна отримати "в один клік". Однак це більше фігура мови, ніж реалія, тому що навіть з того алгоритму, який пропонує МВС, то у нас сім кроків, і ці сім кроків точно не в один клік".
На думку експерта, "створення реєстру зброї є відчайдушною спробою МВС якось впорядкувати те, що точно підлягає впорядкуванню".
Він наголосив, що "Україна — єдина в Європі держава, яка досі не має свого зброярського закону".
"Законопроєкт № 5708 від 25 червня 2021 року "Про право на цивільну вогнепальну зброю" так і залишився законопроєктом, тому що буквально за день до повномасштабного вторгнення Російської Федерації на територію України, а саме 23 лютого 2022 року, його ухвалили за основу зі скороченням строку підготовки. Але другий рік це триває, а закону в нас так і немає", — зазначив він.
Тому, за словами фахівця, "МВС розуміє, що тягнути час далі нікуди. Їм треба далі рухатися і впорядковувати обіг зброї. Тому вони роблять крок, який залежить від них".
Втім, експерт наголосив, що "ці процеси незалежні один від одного. Адже МВС у нас представляє виконавчу гілку влади в державі, а законодавець — законодавчу. Тож нам дуже потрібен зброярський закон, але ж питання — в якому вигляді".
Також він зауважив, що "на сьогодні ми не можемо говорити про те, що дозвіл короткоствольної вогнепальної зброї допустимий".
"Тому всі повинні знати, що в Україні на сьогодні вільне носіння на вулиці зброї заборонено. Зокрема, заборонена короткоствольна вогнепальна зброя (пістолети та револьвери), трофейна зброя, перероблена зброя, вибухові речовини та гранати. Зброя, яка підлаштована під постріли чергами, теж перебуває поза законом", - підкреслив фахівець.

Він констатував, що "у нас теж немає придбання зброї з метою самозахисту".

"Відтак наказ МВС, який існує ще з 90-х, дозволяє лише придбання і обіг зброї відповідного призначення, зокрема йдеться про мисливську зброю", — додав Усатий.
Крім того, фахівець пояснив, яку зброю наразі можуть придбати українці.
"Якщо ми говоримо в контексті єдиного реєстру зброї, то громадянам дозволеною для придбання є мисливська нарізна і гладкоствольна зброя, пневматична зброя калібру понад 4,5 міліметри та швидкістю польоту кулі понад 100 метрів за секунду, пристрої для відстрілу патронів із гумовими кулями — травматична зброя, спеціальні засоби, заряджені речовинами сльозогінної та дратівної дії — газові пістолети. Тобто це ті засоби, які виготовлені суб'єктами господарської діяльності та мають ліцензію на відповідний вид діяльності", - зауважив експерт.

Він додав, що "відтак придбання, зберігання та застосування цієї зброї дозволено за певних умов".
"Можливо, МВС і пішло б далі, але за умови, що буде зброярський закон. Наразі про це, я думаю, зарано говорити", — резюмував експерт.
Як повідомляв Укрінформ, 25 травня міністр внутрішніх справ України Ігор Клименко заявив, що Єдиний реєстр зброї запрацює 23 червня.