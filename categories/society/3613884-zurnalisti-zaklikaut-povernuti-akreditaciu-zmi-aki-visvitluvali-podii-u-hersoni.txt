Українські та іноземні журналісти і медійні організації вимагають негайно повернути акредитацію тих ЗМІ, які висвітлювали події у Херсоні.

Як передає Укріфморм з посиланням на Детектор Медіа, про це ідеться у заяві, адресованій Президенту України Володимиру Зеленському, головнокомандувачу Збройних сил України Валерію Залужному та міністру оборони України Олексію Рєзнікову.
Журналісти і медійники вимагають від влади вжити негайних заходів для розв’язання конфліктної ситуації, викликаної неефективністю та непрофесіоналізмом комунікаційних структур Міністерства оборони, зокрема Об’єднаного координаційного пресцентру Сил оборони півдня, зазначається у заяві.
Від влади автори заяви вимагають повернути акредитацію українським та зарубіжним медійникам, які висвітлювали події у Херсоні та у яких її, згідно з повідомленнями Генерального штабу ЗСУ, через це забрали.
Крім того, журналісти вимагають провести внутрішнє розслідування "непрофесійної роботи комунікаційного відділу ОК "Південь" і загалом комунікаційного сектору Міністерства оборони України, і прийняти відповідні кадрові рішення".
"Прибрати зайву і недієву бюрократію, зокрема непотрібні документи й узгодження, впроваджені Об’єднаним координаційним пресцентром Сил оборони півдня. В журналістів вже є акредитація МО, яка є офіційним дозволом на роботу. Додаткові документи і дозволи, які до того ж застосовуються непрофесійно і вибірково, ускладнюють роботу журналістів і негативно відбиваються на висвітленні найважливіших подій в Україні для української і світової аудиторії", — наголошується у заяві.
Як повідомляв Укрінформ, 13 листопада у Міноборони заявили, що низці представників ЗМІ, які порушили правила роботи у Херсоні, скасували дозвіл на роботу, а їхні прескарти визнали недійсними.
Журналісти Hromadske Анастасію Станко та Миколу Пастико заявили, що їх позбавили акредитації через репортажі з визволеного від росіян Херсона.
За інформацією джерел Детектор Медіа, дозвіл на роботу скасували щонайменше шістьом журналістам знімальних груп, зокрема CNN та SkyNews. Також після визволення від росіян у Херсоні працювали знімальні групи Суспільного і Hromadske. Включення з міста було також в етері каналу "Рада".
У понеділок, 14 листопада, відбувається престур журналістів у Херсон.
Також 14 листопада Херсон відвідав Президент України Володимир Зеленський.