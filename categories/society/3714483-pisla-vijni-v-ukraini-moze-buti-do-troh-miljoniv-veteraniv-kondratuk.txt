Після повномасштабної російсько-української війни в Україні може бути до трьох мільйонів ветеранів.

Про це зазначила заступниця Голови Верховної Ради України Олена Кондратюк під час свого виступу на полях Київського безпекового форуму, повідомляє кореспондент Укрінформу.
Заступниця Голови ВР поінформувала, що за підрахунками спеціалістів Київської школи економіки, загальна сума задокументованих збитків, завданих інфраструктурі України через повномасштабне вторгнення Росії, станом на квітень сягає 147,5 мільярдів доларів.
Вона також додала, що загальна кількість пошкоджених або зруйнованих житлових будинків – майже 158 тисяч.
Кондратюк уточнила, що кількість пошкоджених та зруйнованих освітніх об'єктів сягає 3 200.
«Серед них - понад 1,5 тисячі шкіл, майже тисяча садочків, 538 закладів вищої освіти», - додала віцеспікерка українського парламенту.
Окрім того, вона зауважила, що внаслідок війни було зруйновано або пошкоджено 806 об'єктів медицини, а саме 367 лікарень та 341 амбулаторія.
Заступниця Голови ВР наголосила на тому, що всі руйнування треба відбудовувати.
«Колосальні обсяги, які ми зможемо опанувати тільки у співпраці з нашими світовими партнерами. Зокрема з Організацією Об'єднаних Націй», - підкреслила Кондратюк.
Вона також повідомила, що майже 200 тисяч квадратних кілометрів території України – заміновані. Віцеспікерка порівняла масштаби цих територій з розмірами двох Угорщин чи однієї Британії.
«Це все треба розмінувати, використовуючи досвід і технології, які вже має світ. Зокрема, наша дружня Канада», - сказала заступниця Голови ВР.
Окрім того, Кондратюк підкреслила, що 20 тисяч дітей були депортовані до Російської Федерації. Цей злочин РФ вже було визнано геноцидом проти українського народу.
Водночас вона додала: «Очікується, що в Україні буде до трьох мільйонів ветеранів, яких ми просто зобов'язані повернути до нормального, адекватного життя».
За словами Кондратюк, це має бути спільним завдання влади, громадянського суспільства, жіночих організацій і самих ветеранів.
«Нам потрібен сталий мир, щоб розпочати відбудову. Нам потрібне стратегічне бачення архітектури майбутньої України, такої, де цінності, справедливості і єдності будуть засадничими», - резюмувала заступниця Голови ВР.
Як повідомлялося, 25-26 травня проходить 15-ий щорічний Київський безпековий форум «За Нашу і Вашу Свободу/Fighting for NATO» за участю відомих міжнародних діячів.