Надання послуг поновили 125 сервісних центрів Міністерства внутрішніх справ у 21 регіоні України.

Про це повідомив під час пресконференції в Медіацентрі Україна — Укрінформ керівник Головного сервісного центру МВС Євген Мойсеєнко.
“Ми відновили надання послуг у 125 сервісних центрах МВС у 21 регіоні України. З них відновлено роботу шести центрів на деокупованій Сумщині, чотири центри відновили роботу на Чернігівщині та два центри — на Харківщині, попри те, що там іще тривають бої”, - сказав він.
За словами Мойсеєнка, найближчим часом буде відкрито сервісний центр у Харкові.
Водночас залишаються зачиненими сервісні центри у Херсонській області, Донецькій, Луганській областях та Криму через окупацію, додав він.
Як повідомлялося, серед основних функцій та послуг сервісних центрів МВС — видача та обмін посвідчень водія, реєстрація та перереєстрація транспортних засобів, видача та зберігання номерних знаків, оформлення дозволу на перевезення небезпечних вантажів. На базі сервісного центру можна скласти іспит для отримання права керування транспортними засобами.