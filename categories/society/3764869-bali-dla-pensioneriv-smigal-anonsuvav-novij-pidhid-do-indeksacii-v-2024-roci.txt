Уряд наступного року планує зробити пенсійну систему більш справедливою, зрозумілою і прозорою.

Про це Прем'єр-міністр Денис Шмигаль сказав на засіданні уряду, передає Укрінформ.
«З 1 березня 2024 року вже вдруге під час великої війни ми проведемо індексацію пенсій. Наступного року плануємо зробити цю індексацію, як і всю солідарну систему, більш справедливою, зрозумілою і прозорою», - сказав Шмигаль.
За його словами, у нарахуванні пенсій буде запроваджена бальна система. Вона вирівняє диспропорції між пенсіонерами, які давно вийшли на пенсію, і тими, хто вийшов нещодавно. Відповідно, виплати пенсіонерам, які виходили на пенсію раніше, підтягнуться до сучасного рівня.
Глава уряду також зазначив, що працевлаштовані громадяни щомісяця сплачують внесок до Пенсійного фонду. Він буде перерахований у бали відповідно до співвідношення між зарплатою людини та середньою зарплатою по Україні на той момент.

«Якщо ви платили внески із зарплати, яка є середньою по країні — отримуєте 10 балів. Вище середньої по країні — отримуєте, наприклад, 12 або більше балів, менше середньої — 8 балів. Потім ці бали щороку будуть так само перераховуватись назад у пенсію відповідно до актуальної середньої заробітної плати. Так зробимо солідарну пенсійну систему захищеною від інфляції та девальвації», - роз'яснив Прем’єр-міністр.
Як наголосив Шмигаль, основна мета — забезпечити, щоб кожен український пенсіонер мав солідарну пенсію не нижче за 30% його середньої заробітної плати протягом життя. Разом із накопичувальною складовою, яку плануємо запустити у 2025 році – це буде не менше 50% від середньої заробітної плати протягом життя.
Як повідомлялося, наступного року на Пенсійний фонд України піде 896 млрд грн, що майже на 125 млрд грн більше, ніж було у 2023 році.
Фото: Денис Шмигаль, Телеграм