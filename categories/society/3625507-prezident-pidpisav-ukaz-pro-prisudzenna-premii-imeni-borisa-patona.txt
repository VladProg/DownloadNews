Президент Володимир Зеленський підписав указ про присудження Національної премії України імені Бориса Патона 2022 року.

Текст документа оприлюднений на сайті глави держави, передає Укрінформ.
Згідно з указом, цьогоріч премію імені Бориса Патона присуджено 6 науковцям із Київського національного університету технологій та дизайну та директорові ТОВ "Дана-Мода" за роботу "Технології для систем захисту військовослужбовців: функціональні матеріали, композити та покриття".
За роботу "Медичне забезпечення сил оборони на засадах єдиного медичного простору" присудили премію 6 особам, за роботу "Організація екстреної медичної допомоги та лікування гострої крововтрати в умовах бойових дій та клінічній практиці" — 7 особам, за роботу "Створення органічних сполук для сучасної медицини – важливої складової безпеки та обороноздатності України" — 8 особам.
Розмір премії на 2022 рік установлюється на рівні триста тисяч гривень кожна.
Національна премія України імені Бориса Патона заснована 15 квітня 2021 року замість Державної премії України в галузі науки і техніки задля увічнення пам'яті видатного українського вченого та організатора науки, державного та громадського діяча, Президента НАН України, директора Інституту електрозварювання імені Є. О. Патона Національної академії наук України Героя України академіка Бориса Патона, а також відзначення на державному рівні діячів науки за значний внесок у розвиток вітчизняної наукової сфери.