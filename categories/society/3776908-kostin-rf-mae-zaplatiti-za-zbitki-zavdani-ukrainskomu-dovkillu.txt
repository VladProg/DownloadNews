Росія має заплатити за збитки, які вона завдала війною українському довкіллю.

Про це під час конференції "United for Justice. United for nature" заявив генпрокурор Андрій Костін, передає кореспондент Укрінформу.
"Ми всі погоджуємося (з тим - ред.), що РФ як держава має заплатити за шкоду та збитки, спричинені українському довкіллю цією війною", - зазначив Костін.
Генпрокурор заявив, що для того, щоб зробити так, щоб вимоги України були почуті на міжнародному рівні, і щоб отримати підтримку міжнародних компенсаційних механізмів, потрібні прозорі широкомасштабні дискусії та залучення (до них - ред.) всіх зацікавлених сторін - міжнародних і національних.
Це необхідно для того, щоб гарантувати, що оцінка збитків буде чесною і надійною і що ніхто не буде суперечити цим підсумкам у межах жодного компенсаційного механізму, пояснив Костін.
Очільник ОГП закцентував увагу на тому, що без конфіскації суверенних російських активів Україні буде дуже складно гарантувати, що ці збитки буде компенсовано.
Він поінформував, що українські правоохоронці встановлюють стандарти розслідування та притягнення до відповідальності винних за злочини проти довкілля як воєнні злочини і винних за злочин екоциду.
"І ми віримо, що цей злочин (екоциду - ред.) буде одним із зафіксованих міжнародних злочинів. Ми віримо, що його буде включено у Римський статут. Ми знаємо, що це важливо", - зазначив генпрокурор.
Костін заявив, що екоцид - це не просто правова теорія чи доктрина, це - те, що люди відчувають і бачать.
"Розділені, ми не зможемо нічого досягти, але об'єднані - ми переможемо. У нас немає шансу працювати по-іншому - для нашого майбутнього, для майбутнього подальших поколінь і майбутнього цієї планети", - сказав очільник ОГП.
Він висловив переконання, що перемога України буде перемогою всього демократичного світу.
Як повідомляв Укрінформ, від початку повномасштабного вторгнення в Україну Росія вчинила 2500 екологічних злочинів.
Фото: Офіс генпрокурора