За пів року роботи FREEДОМ зібрав 3,5 мільярда переглядів в діджиталі.

Про це повідомляє міністр культури та інформаційної політики Олександр Ткаченко у Телеграмі, передає Укрінформ.
"За пів року роботи FREEДОМ зібрав 3,5 мільярда переглядів в діджиталі. У ТОП міст за переглядами в YouTube: Москва, Санкт-Петербург, Сочі. FREEДОМ присутній у понад 700 кабельних, ОТТ-платформ, DTH, IPTV мережах у 44 країнах світу", - поінформував очільник МКІП.
Він також підкреслив, що доказом ефективності телеканалу як ретранслятора правди про війну в Україні є те, що він заборонений у рф. Водночас Ткаченко повідомив, що наразі потенційна телевізійна аудиторія FREEДОМ становить понад 80 млн домогосподарств, із них 55 % - росіяни.
"FREEДОМ розрахований на російськомовну аудиторію по всьому світу з метою поширення об’єктивної зваженої інформації щодо ситуації як в Україні, так і в країнах поширення російської мови. Як українська культура починає заміщувати російську у світі, так і інформаційний контент росіян має бути заміщений нашим", - наголосив Ткаченко.
Повідомлялося, що телевізійний проєкт «FREEДОМ» створено на базі мультимедійної платформи іномовлення UATV за підтримки Президента України Володимира Зеленського, Міністерства культури та інформаційної політики, Національної ради України з питань телебачення і радіомовлення, медіагрупи «Медіа Група Україна», «StarLightMedia», «1+1 media», «InterMediaGroup» канал «Рада» і державна «Мультимедійна платформа іномовлення України».