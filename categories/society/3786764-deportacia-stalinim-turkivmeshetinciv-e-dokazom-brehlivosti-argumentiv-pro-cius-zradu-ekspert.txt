Депортація сталінським режимом турків-месхетинців є наочним доказом того, що аргументи радянської пропаганди про буцімто чиюсь зраду є абсолютно брехливими, оскільки представники цього народу не проживали на окупованій нацистськими військами території.

Про це заявив директор Центру близькосхідних досліджень Ігор Семиволос під час обговорення до річниці депортації тоталітарним режимом СРСР народу турків-месхетинців на тему: «Тричі депортовані – як живе громада турків-месхетинців в умовах війни» в Медіацентрі Україна – Укрінформ.
"Депортація турків-месхетинців є наочним доказом того, що аргументи сталінського режиму, який пояснював депортацію випадками чиєїсь зради, є абсолютно брехливими, тому що турки-месхетинці мешкали на території, яка ніколи не була окупована нацистськими військами", - сказав експерт.
Він зазначив, що ключовим завданням дій Сталіна було створення безпечного плацдарму для наступу на Туреччину, оскільки саме тоді у кривавого кремлівського диктатора виник план з відновлення Російської імперії і захопленню турецьких територій.
"Саме тоді Сталін здійснює репресії по відношенню до тих народів, які, на його думку, мають зв'язки з Туреччиною. Були репресовані тюркомовні народи і болгари, які мали контакти по інший бік Чорного моря. Щоб створити плацдарм для нападу на Туреччину, щоб забезпечити свої тили, кривавий сталінський режим здійснив цей злочин... Тобто в даному випадку це абсолютне зло, яке не може бути виправдане жодними аргументами", - наголосив директор Центру близькосхідних досліджень.
14 листопада – трагічна дата в історії турків з Месхетії. Сталінський режим виселив весь народ з його історичної батьківщини до Центральної Азії.
Після погромів в Узбекистані на початку 90-х років частина месхетинців знайшла нову домівку в Україні. Однак через 79 років після першої депортації, місця компактного проживання українських турків опинилися під російською окупацією або стали ареною боїв.