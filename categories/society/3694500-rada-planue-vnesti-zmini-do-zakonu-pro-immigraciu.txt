Верховна Рада ухвалила у першому читанні законопроєкт "Про внесення змін до Закону України "Про імміграцію" (№6516) щодо удосконалення механізмів надання дозволу на імміграцію та посвідки на постійне проживання.

Про це народний депутат із парламентської фракції "Слуга народу" Павло Фролов повідомив у Телеграмі, передає Укрінформ.
Зазначається, що ухвалення проєкту закону підтримали 285 парламентаріїв.
Зокрема, законопроєкт передбачає вдосконалення підстав надання дозволу на імміграцію. Також пропонується визначити обставини, за яких факт перебування у шлюбі з громадянином України або іммігрантом не визнається підставою для надання цього дозволу.
Окрім того, планується зменшити строк розгляду заяви про надання дозволу на імміграцію з 1 року до 6 місяців.
Водночас запропоновано уточнити наслідки вилучення посвідки на постійне проживання (примусове повернення чи примусове видворення особи) та врегулювати питання отримання посвідки на постійне проживання особами, які, будучи неповнолітніми дітьми, прибули до України разом із батьками та не могли отримати паспорт громадянина СРСР, але були прописані разом з ними.
Як повідомлялося, 13 січня 2022 року Кабінет Міністрів зареєстрував у Верховній Раді законопроект № 6516 "Про внесення змін до Закону "Про імміграцію".