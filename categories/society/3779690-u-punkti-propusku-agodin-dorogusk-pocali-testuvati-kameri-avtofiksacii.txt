У пункті пропуску «Ягодин - Дорогуськ» стартувало тестування камер автоматичної фіксації в межах проєкту «єЧерга».

Про це Міністерство розвитку громад, територій та інфраструктури України повідомило у Фейсбуці, передає Укрінформ.
«У рамках проєкту єЧерга для перетину кордону розпочинається тестування камер автоматичної фіксації в найбільшому вантажному пункті пропуску «Ягодин – Дорогуськ». Камери допоможуть перевіряти, чи є транспортний засіб в системі єЧерга, та автоматизують процес перетину кордону», – зазначили у відомстві.
Як підкреслив голова міністерства Олександр Кубраков, камери автофіксації є одним із інструментів, який прибирає людський фактор.
За його словами, на предмет встановлення аналогічних пристроїв фахівці паралельно обстежують ще 15 пунктів пропуску.
«Ми послідовно працюємо над цифровізацією процесу перетину кордону та забезпеченням прозорості всіх процесів. В основі – мінімізація корупційних ризиків та будь-яких маніпуляцій», – наголосив Кубраков.
Як пояснили в Мінінфраструктури, процес перетину кордону за допомогою камер автофіксації складатиметься з чотирьох етапів:

вантажівка чи автобус під’їжджає до пункту пропуску;
камера автоматично зчитує номери транспорного засобу;
відбувається автоматична перевірка на наявність автомобіля у «єЧерзі»;
екран сигналізує водію про «зелене світло» на в'їзд у пункт пропуску.

У разі відсутності автомобіля в системі водій побачить на екрані відповідне сповіщення.
Зазначається, що тестування камер триватиме кілька тижнів, після чого вони будуть запущені у повноцінну роботу. На випадок відключень світла та перебоїв з інтернетом вже пропрацьоване питання резервного живлення й доступу до мережі.
У випадку перетину кордону незареєстрованого в «єЧерзі» транспорту, наприклад медичного, у системі буде відмітка про це рішення уповноваженої особи. Таким чином всі рішення будуть зафіксовані.
Як повідомлялося, електронна черга перетину кордону в пункті пропуску «Ягодин – Дорогуськ» запрацювала у грудні 2022 року в межах пілотного проєкту.
У травні «єЧерга» повноцінно запрацювала на всіх 16 міжнародних автомобільних пунктах пропуску.
За час реалізації проєкту понад 540 тисяч транспортних засобів перетнули кордон за онлайн-записом, з них 17 тисяч – автобуси.
Фото ілюстративне