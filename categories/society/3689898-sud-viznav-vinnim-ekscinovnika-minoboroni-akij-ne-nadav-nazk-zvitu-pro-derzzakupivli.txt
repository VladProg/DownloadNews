Колишнього керівника Департаменту держзакупівель та постачання матеріальних ресурсів Міністерства оборони Богдана Хмельницького суд визнав винним у наданні Національному агентству з питань запобігання корупції недостовірної інформації.

Про це повідомляється на сайті НАЗК, передає Укрінформ.
"Крім того, запит НАЗК був виконаний з порушенням встановлених законом строків. Таке діяння відноситься до адміністративних правопорушень, пов‘язаних з корупцією", - заявили у відомстві.
Як зазначається, наприкінці минулого року НАЗК витребувало аудиторський звіт щодо процесу закупівель в умовах воєнного стану, який проводився в очолюваному на той час Хмельницьким департаменті. Свій запит НАЗК спрямувало в межах перевірки організації роботи із запобігання корупції, яку проводило в Міноборони.
Натомість Хмельницький повідомив, що такого звіту немає і надати його він не може.
“Пізніше нам стало відомо, що він під підпис ознайомився із цим звітом задовго до того, як написав НАЗК про те, що звіт відсутній. У цьому, власне, і є суть надання недостовірної інформації. Крім того, він порушив термін відповіді. Ми вбачали в цьому умисел, оскільки Хмельницький міг мати мотив як затягувати з відповіддю, так і не надавати НАЗК сам звіт. У ході судового розгляду знайшли підтвердження факти неправомірних дій Хмельницького щодо невиконання вимог НАЗК”, – заявив заступник голови НАЗК Андрій Вишневський.
Як повідомлялося, що 16 січня НАЗК склало щодо керівника департаменту держзакупівель та постачання матеріальних ресурсів Міністерства оборони Богдана Хмельницького адмінпротокол про правопорушення, пов’язане з корупцією.
Голова НАЗК Олександр Новіков 23 січня вніс припис міністру оборони Олексію Резнікову про проведення службового розслідування щодо керівника Департаменту держзакупівель, щоб з’ясувати обставини надання Агентству недостовірної інформації про аудиторський звіт, а також порушення термінів відповіді.