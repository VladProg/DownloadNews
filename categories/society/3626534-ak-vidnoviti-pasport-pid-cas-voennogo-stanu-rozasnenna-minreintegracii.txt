У Міністерстві з питань реінтеграції тимчасово окупованих територій України роз’яснили, як відновити втрачений паспорт під час дії воєнного стану.

Як передає Укрінформ, про це повідомляє Мінреінтеграції.
“Втрата документів у воєнний час – справа неприємна, але ця проблема цілком вирішувана. Що робити, наприклад, якщо втрачений паспорт? Відразу зауважимо: оформити новий можна незалежно від наявності чи відсутності довідки ВПО”, – ідеться у повідомленні.
Зокрема у Мінреінтеграції порадили спочатку подати заяву у поліцію та отримати підтвердження про її реєстрацію. Потім відвідати одну з трьох установ: підрозділ Державну міграційну службу (ДМС), Центр надання адміністративних послуг (ЦНАП) або Центр обслуговування громадян “Паспортний сервіс”.
Для оформлення нового паспорта з собою необхідно мати заяву; витяг з Єдиного реєстру досудових розслідувань (у разі викрадення на території України); квитанцію про сплату адміністративного збору або оригінал документа про звільнення від такої сплати; документи про місце проживання, народження дітей, шлюб, ідентифікаційний номер тощо.
У Мінреінтеграції зауважили, що оформити новий паспорт можна за місцем звернення особи, але лише на підконтрольній Україні території й там, де немає активних бойових дій.
За потреби можна звертатися на цілодобову гарячу лінію Мінреінтеграції 15-48 або за номерами: +38 (096) 078-84-33 – для дзвінків з-за кордону та з ТОТ, WhatsApp/Telegram/Viber; +38 (066) 813-62-39 – на гарячу лінію уповноваженого з питань внутрішньо переміщених осіб.
Як повідомляв Укрінформ, у Мінреінтеграції роз'яснили, які документи мають надавати внутрішньо переміщені особи при оформленні дитини в садок.
Фото: minre.gov.ua