У дорожньо-транспортній пригоді, яка сталася вночі на трасі А4 поблизу Венеції, загинули п’ять українців, ще троє травмовані.

Про це Укрінформу повідомив речник МЗС Олег Ніколенко.

«За наявною інформацією, туристичний автобус із 40 пасажирами зірвався з естакади та впав з висоти близько 30 метрів. Наразі відомо про п'ятьох загиблих українців, іще троє травмовані. Зараз їм надається необхідна медична допомога в лікарні», - зазначив він.
Речник МЗС поінформував, що українське посольство в Римі та генеральне консульство в Мілані вже займаються цією надзвичайною подією. Зокрема, українські консули взаємодіють із італійськими правоохоронцями в контексті з‘ясування усіх обставин ДТП, тримають на контролі лікування наших громадян та встановлюють зв‘язок із родичами.
Як повідомлялося, поблизу Венеції (Італія) в районі Местре автобус із туристами впав із естакади на залізничне полотно і загорівся. За попередніми даними, загинула щонайменше 21 людина, у т. ч. двоє дітей.
Фото: Italian State Police