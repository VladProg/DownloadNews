У Державній службі надзвичайних ситуацій заявили, що завершили тестування системи екстреного оповіщання Cell Broadcast.

Як передає Укрінформ, про це заступник голови ДСНС Роман Примуш повідомив у Фейсбуці.
"Сьогодні ДСНС успішно завершило тестування сучасної системи інформування населення Cell Broadcast. Така система - це світовий досвід інформування населення про загрози для їхнього життя. Розумію, що процес тестування, який ми розпочали 7 вересня, викликав ряд незручностей і обріс мемами, але величезна кількість технічних рішень і питань, які потрібно було вирішити вимагала певного часу для тестування", - зазначив Примуш.
За його словами, минулого року впровадження цієї системи для ДСНС оцінили в декілька мільйонів доларів і майже рік часу на всі роботи. Але завдяки спільним зусиллям мобільних операторів, Української асоціації операторів зв’язку “Телас”, виробників мобільних телефонів та смартфонів, вендорів обладнання мобільного зв’язку, світових постачальників програмного забезпечення, завдяки підтримці Міністерства внутрішніх справ, Міністерства цифрової трансформації, Державної служби спеціального зв’язку та захисту інформації та іншим ДСНС вдалось реалізувати проєкт на безкоштовній основі.
"Надалі ця система перейде в дослідну експлуатацію і буде використовуватись для надсилання реальних сигналів про загрози для українців. Ми ж у взаємодії з виробниками мобільних телефонів працюємо над підвищенням охоплення абонентів та розширенням кількості пристроїв, які можуть отримувати сповіщення", - наголосив Примуш.
Як повідомляв Укрінформ, 7 вересня в Україні почали тестувати нову систему сповіщення через мобільні телефони про надзвичайні ситуації, у грудні вона запрацює у постійному режимі.