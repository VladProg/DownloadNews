Міністерство освіти і науки рекомендує поновити навчання в закладах позашкільної освіти з 1 вересня, а форма організації навчального процесу залежатиме від безпекової ситуації.

Про це повідомляє пресслужба Міністерства освіти та науки в Телеграмі, передає Укрінформ.
"У новому 2022/2023 навчальному році освітню діяльність в закладах позашкільної освіти рекомендується розпочати 1 вересня 2022 року. При цьому форма організації освітнього процесу (очна, дистанційна, змішана) обирається в залежності від безпекової ситуації в кожному окремому населеному пункті", - йдеться в дописі.
Рекомендації МОН передбачають, що очний режим освіти може бути запроваджений у приміщеннях або будівлях закладу освіти лише в межах розрахункової місткості споруд цивільного захисту, що можуть бути використані для укриття учасників освітнього процесу в разі сигналу «Повітряна тривога» або інших відповідних сигналів оповіщення.
При цьому у разі проведення освітнього процесу в очному форматі відповідальність за безпеку усіх учасників навчального процесу покладається на керівників закладів.
Запровадження дистанційного режиму є необхідним у закладах позашкільної освіти на території ведення бойових дій і тимчасово окупованих територіях.
За даними державної статистики, станом на 1 січня 2022 року в системі освіти працювало 1263 заклади позашкільної освіти, які відвідували понад 1млн 14 тис. дітей. В результаті воєнних дій на території України зруйновано 12 закладів позашкільної освіти та 60 пошкоджено. Найбільше постраждали заклади в Донецькій, Харківській, Запорізькій, Луганській, Миколаївській, Київській, Сумській та Чернігівській областях.
Як повідомляв Укрінформ, за даними ДСНС, в Україні нині лише 11% закладів освіти мають власні споруди цивільного захисту.