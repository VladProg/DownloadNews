Президент України Володимир Зеленський і його дружина Олена взяли участь у заходах до 90-х роковин Голодомору 1932-1933 років – геноциду українського народу.

Як повідомляє пресслужба Президента, в Успенському соборі Києво-Печерської лаври президентське подружжя долучилося до молитви пам’яті жертв голодоморів в Україні.

У молитовному заході також узяли участь предстоятелі церков і духовні лідери релігійних організацій, військові капелани, військовослужбовці Сил безпеки та оборони України.
Також були присутні Прем’єр-міністр України Денис Шмигаль, Голова Верховної Ради Руслан Стефанчук, керівник Офісу Президента Андрій Єрмак, командувачі та керівники військових і правоохоронних органів.
Після завершення молитви глава держави та представники військово-політичного керівництва й духовенства пройшли до Національного музею Голодомору-геноциду.
У ході також узяли участь Президент Латвії Едгарс Рінкевичс, Президент Швейцарії Ален Берсе, Прем’єр-міністр Литви Інгріда Шимоніте, голови та члени іноземних парламентів, представники дипломатичного корпусу.
Під удари дзвона Президент України та перша леді встановили лампадки до монумента «Гірка пам'ять дитинства».






У Києві відбулася церемонія вшанування пам’яті жертв голодоморів / Фото: Кирило Чуботін. Укрінформ












































































Як заявив Володимир Зеленський у Фейсбуці, «90 років минуло. Сьогодні звучатимуть наші молитви. І звучатимуть наші слова на захист справедливості. І буде видно нашу солідарність - солідарність усіх вільних людей, які запалять свічки пам’яті на знак того, що Україна ніколи не забуде своїх людей, чиї життя були забрані Голодомором-геноцидом».
Він зауважив, що «коли в ніч перед днем пам’яті жертв геноциду звучала робота нашої ППО, коли працює зброя наших воїнів для захисту життя України, коли наші рятувальники ДСНС ліквідовують наслідки ворожих обстрілів і допомагають людям, ми знаємо, що Україну не зламати, не підкорити й не знищити».
Президент підкреслив, що Україна збережеться і буде вільною, і йтиме шляхом свободи разом із тими у світі, кого поважає і хто поважає її. Це лише наш вибір - і так завжди буде, додав він.

За словами Зеленського, сьогодні молитви, прагнення до справедливості та вогонь, що символізує національну пам’ять, об’єднає українську націю.
«Ми ніколи не забудемо того, через що довелося пройти Україні. І обов’язково зупинимо новий геноцид, який Росія, що успадкувала злочинність тоталітаризму, принесла на нашу землю. Вічна памʼять усім жертвам Голодомору-геноциду! Вічна вдячність усім, хто боровся й бореться за свободу України», - зазначив він.
Як повідомлялося, цієї суботи, 25 листопада, в Україні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.
Перше фото: Офіс Президента