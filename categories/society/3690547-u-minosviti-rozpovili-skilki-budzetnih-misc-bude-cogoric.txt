Нинішнього року кількість абітурієнтів в Україні зросте на 0,55%, тож 229 тисяч осіб матимуть право вступати до закладів вищої, фахової передвищої освіти. Крім того, кількість випускників дев'ятих класів становитиме близько 381 тисячі осіб.

Як передає Укрінформ, про це в ефірі загальнонаціонального телемарафону «Єдині новини» повідомив заступник міністра освіти і науки Андрій Вітренко.
«У нас є статистична інформація, і ми розраховуємо в цьому році на зростання кількості абітурієнтів. Це об’єктивна демографічна тенденція – на 0,55% кількість абітурієнтів зросте і становитиме приблизно 229 тисяч осіб. Це ті діти, які мають право вступати до закладів вищої, фахової передвищої освіти», - поінформував Вітренко.

Відео: телемарафон «Єдині новини»
Він зазначив, що очікується зростання кількості випускників дев'ятих класів на 0,33%, що становитиме близько 381 тисячі випускників. Заступник міністра пояснив, що розрахунки відбуваються виходячи зі статистики дітей, зареєстрованих у закладах повної загальної середньої освіти.
Відповідаючи на питання щодо кількості бюджетних місць у навчальних закладах, заступник міністра наголосив, що це питання регламентується постановою Кабміну про затвердження державного замовлення, яку подає Мінекономіки залежно від ситуації на ринку праці. Водночас Міносвіти вже подало свої пропозиції з цього питання.
«На сьогодні ми подали свої пропозиції до постанови, і в нас наразі на молодшого бакалавра приблизно 35 тисяч бюджетних місць, на бакалавра буде приблизно 77 тисяч бюджетних місць денної форми навчання та близько дев'яти тисяч заочної форми навчання. Окремо на базі повної загальної середньої освіти магістратура - це медичні спеціальності, які в системі Міносвіти, приблизно 1,5 тисячі бюджетних місць ми подали, і на базі магістра також приблизно 30 тисяч осіб», - повідомив Вітренко, додавши, що 30-40% навчатимуться за державним замовленням.
Також заступник міністра відзначив, що серед бюджетних місць орієнтовно 15-20% місць віддадуть пільговим категоріям. Зокрема, діти захисників та захисниць навчатимуться за рахунок державного бюджету.
Відповідаючи на питання, які професії переважатимуть серед бюджетних місць, Вітренко зазначив: «Цього року ми збільшили державне замовлення на ІТ-спеціальності та ті спеціальності, які будуть потрібні для відбудови країни. Ми не збільшуємо держзамовлення на юристів та економістів, а (збільшуємо - ред.) на інженерні спеціальності, електротехніка, фізика, хімія, будівельники, інженери, архітектори».
Як повідомляв Укрінформ, Міністерство освіти та науки оприлюднило алгоритм подачі документів для вступу до закладів вищої освіти. Ключовим інструментом вступної кампанії залишаються електронні кабінети, реєстрація яких розпочнеться з 1 липня.
Фото: Департамент освіти і науки КМДА