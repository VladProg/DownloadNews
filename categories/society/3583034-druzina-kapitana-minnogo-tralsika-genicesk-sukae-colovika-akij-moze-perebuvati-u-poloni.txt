Дружина капітана єдиного українського мінного тральщика «Генічеськ» Олександра Бойчука, Оксана Бойчук, шукає свого чоловіка, який, імовірно, потрапив у російський полон під Маріуполем.

Як передає Укрінформ, про це повідомляє Громадське.
Жінка пів року мовчала про полон чоловіка, боялася, що інформація може йому зашкодити, адже Олександр - ветеран військової служби, головний старшина дивізіону надводних кораблів, старший мічман, учасник бойових дій в Іраку, і найголовніше - командир корабля, який не перейшов на бік росії у 2014 році.
У березні 2014 року, коли в Криму з’явилися російські військові, старший мічман тральщика «Генічеськ» Бойчук привів корабель у бойову готовність. 18 березня усі військові кораблі знялися з якорів і пішли на вихід із Донузлава, думали прорватися, але не встигли: вихід уже був перекритий.
20 березня командир 5-ї бригади надводних кораблів Військово-морських сил Збройних сил України Віталій Звягінцев, який перейшов на бік росії, наказав усім кораблям причалити до берега. Командир «Генічеська» не послухався, росіян на борт не пустив навіть попри те, що в бік кораблів були направлені три кулеметні точки та автоматичні станкові гранатомети, а на тральщику закінчувалися їжа і пальне.
Вранці корабель вирішив спробувати ще раз утекти, але його наздогнав катер зі російськими спецназівцями. Вони закидали корабель шумовими гранатами і висадилися на тральщик. Моряки відбивалися шлангами та ланцюгами. Бойчук дістав прикладом по голові, впав і відчув, як його добивають ногами.
«Генічеськ» пришвартували на причалі. Усі члени екіпажу зійшли на берег. За два дні Бойчуки разом із 15-річним сином В’ячеславом виїхали на підконтрольну Україні територію.
З екіпажу Бойчука восьмеро з 11 моряків не зрадили присязі. 20 травня «Генічеськ» російські буксири вивели з Донузлава і передали українській стороні. 12 червня Бойчук став командиром судна.
Повномасштабне російське вторгнення застало жінку у Бердянську, а її чоловіка - у Маріуполі.
Про полон чоловіка Оксані розпівів його співслужбовиць. Він бачив Олександра у так званому «фільтраційному таборі» під Маріуполем 22 березня. Той був у цивільному, але в колоні, в якій, імовірно, були українські військовослужбовці.
Зараз жінка, якій вдалось виїхати із тимчасово захопленого Бердянська, — відповідальна виконавиця штабу військової частини А 0373, де вони служать з чоловіком. Серед моряків її підрозділу частина має статус «військовополоненого», один — Пантелеймон Собко — загинув на «Азовсталі», Віктора Шапошнікова вдалося повернути з полону, більшість значиться як зниклі безвісти. Її чоловік у списку — «імовірно полон».
Як повідомляв Укрінформ, троє українських морпіхів змогли повернутися на підконтрольну територію із захопленої росіянами території, де переховувалися шість місяців.

Фото: Богдан Кутєпов / hromadske