АТ "Укрзалізниця" попереджає про можливі тимчасові збої роботи сервісів продажу квитків онлайн та лінії підтримки у зв’язку з кібератаками з боку росії.

Як передає Укрінформ, про це повідомляє пресслужба компанії у Телеграмі.
"Знову спостерігаємо набіги орди на наші сервіси онлайн-продажу та лінію підтримки, можуть бути тимчасові збої. Просимо набратися терпіння, ми працюємо над відбиттям атак", - йдеться у повідомленні.
Зазначається, що каси на вокзалах працюють і поїзди прямують за розкладом.
Як повідомляв Укрінформ, Укрзалізниця у суботу 30 квітня тимчасово призупиняла продаж електронних квитків на поїзди та роботу сервісів підтримки через невідкладні технічні роботи.