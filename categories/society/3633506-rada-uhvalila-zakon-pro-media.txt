Верховна Рада ухвалила Закон України "Про медіа".

Про це народний депутат Ярослав Железняк (парламентська фракція "Голос") повідомив у Телеграмі, передає Укрінформ.
За його словами, за документ проголосували 299 парламентаріїв.

Закон визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.
Очікується, що він створить необхідні сучасні європейські умови для розвитку сфери медіа, реалізації права на свободу вираження поглядів, права на отримання різнобічної, достовірної та оперативної інформації, на забезпечення плюралізму думок і вільного поширення інформації, на захист національних інтересів України та прав користувачів медіасервісів, регулювання діяльності в сфері медіа відповідно до принципів прозорості, справедливості та неупередженості, стимулювання конкурентного середовища, рівноправності та незалежності медіа.
Згідно з документом, органом державного регулювання діяльності медіа, а також органом нагляду у цій сфері є Національна рада з питань телебачення і радіомовлення.
Закон також конкретизує вимоги до прозорості структури власності та контролю медіа.
Зокрема, на території України не обмежується приймання чи ретрансляція радіоканалів, телеканалів, каталогів програм, які походять з країн-членів Європейського Союзу, а також інших, зміст яких відповідає вимогам Європейської конвенції про транскордонне телебачення, інших міжнародних договорів України, а також установленим законом вимогам.
Водночас у медіа та на платформах спільного доступу до відео забороняється поширювати заклики до насильницької зміни, повалення конституційного ладу, розв’язування або ведення агресивної війни чи воєнного конфлікту, порушення територіальної цілісності України, ліквідації незалежності України, а також інформацію, яка виправдовує чи пропагує такі дії. Заборонено пропагувати або закликати до тероризму та терористичних актів, поширювати інформацію, що виправдовує чи схвалює такі дії, що заперечує або виправдовує злочинний характер комуністичного тоталітарного режиму 1917- 1991 років в Україні; оприлюднювати інформацію, що містить пропаганду російського тоталітарного режиму, збройної агресії рф проти України, а також символіку воєнного вторгнення російського тоталітарного режиму.
Крім того, забороняється поширювати інформацію, що принижує або зневажає державну мову; оприлюднювати порнографічні матеріали; пропагувати вживання наркотичних засобів, психотропних речовин; пропагувати жорстоке поводження з тваринами.
Документ також визначає особливості правового регулювання діяльності медіа в умовах збройної агресії. Положення зазначеного розділу діють з моменту визнання українським парламентом певної держави державою-агресором (державою-окупантом) та впродовж п'яти років з дня ухвалення рішення про скасування такого статусу. Впродовж п'ятирічного терміну Верховна Рада зобов'язана щороку переглядати необхідність застосування відповідних положень та ухвалювати постанову про продовження дії чи скасування їх чинності.
Зокрема, суб’єктам у сфері аудіовізуальних, друкованих та онлайн-медіа забороняється поширювати інформацію, що висвітлює збройну агресію проти України як внутрішній, громадянський конфлікт чи громадянську війну, якщо наслідком цього є розпалювання ворожнечі чи ненависті або заклики до насильницької зміни, повалення конституційного ладу чи порушення територіальної цілісності. Також заборонено оприлюднювати недостовірні матеріали щодо збройної агресії та діянь держави-агресора (держави-окупанта), її посадових осіб, осіб та організацій, що контролюються державою- агресором (державою-окупантом).
Окрім того, забороняється транслювати програми та матеріали, крім інформаційних та інформаційно-аналітичних, одним із учасників яких є людина, внесена до Переліку осіб, які створюють загрозу нацбезпеці.
Висвітлення діяльності органів влади держави-агресора (держави-окупанта) в інформаційних та інформаційно- аналітичних програмах має супроводжуватися повідомленням про її статус.
Як повідомлялося, Верховна Рада 30 серпня ухвалила в першому читанні законопроєкт "Про медіа" (№ 2693-д).