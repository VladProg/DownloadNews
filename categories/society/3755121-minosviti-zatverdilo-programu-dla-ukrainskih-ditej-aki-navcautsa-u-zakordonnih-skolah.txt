Міністерство освіти і науки затвердило типову освітню програму, яка передбачає вивчення предметів українознавчого компонента для дітей, які перебувають за кордоном і навчаються в місцевих школах.

Як зазначають у міністерстві, ця програма є частиною плану МОН щодо зменшення навчального навантаження на українських дітей за кордоном, які навчаються в місцевих школах, передає Укрінформ.
«На кінець минулого навчального року за кордоном перебували приблизно 500 тисяч українських дітей шкільного віку. І кожна дитина важлива для держави. Ми розуміємо, що за кордоном діти, як правило, зобов'язані відвідувати місцеву школу. Тож навчання ще й в українському закладі може бути складним через подвійне навантаження для дитини. Щоб уникнути цього, але зберегти українським дітям зв'язок з рідною країною, ми створили цю освітню програму, яка передбачає вивчення лише українського компонента - мови, літератури, історії та інших предметів, які не вивчають у закордонних школах», - сказав міністр освіти і науки Оксен Лісовий.
Як нагадали у міністерстві, раніше, щоб позбавити цих учнів потреби навчатися у двох школах одночасно, закладам освіти було рекомендовано (наказ від 15 травня 2023 року № 563) зараховувати оцінки за предмети, які вивчаються і в закордонних, і в українських школах, переводячи їх на 12-бальну або двобальну шкалу («зараховано» / «не зараховано»).
Водночас учнівство мало пройти річне оцінювання з предметів, які не вивчають в закордонних школах, - українських мови, літератури й історії, а також географії, громадянської освіти й захисту України.
Відтепер міністерство планує офіційно запровадити модель, за якою учні за кордоном зможуть складати для річного оцінювання тільки предмети українознавчого компонента й матимуть змогу вивчати їх дистанційно у спеціально визначених школах. За інші предмети, такі як математика, природничі науки тощо, українська школа виставлятиме оцінки відповідно до довідки із закордонної школи.
Типова освітня програма містить перелік предметів й інтегрованих курсів навчального плану типових освітніх програм України, вивчення яких не передбачено навчальними планами закордонних закладів освіти; рекомендований розподіл кількості навчальних годин на тиждень для вивчення предметів навчального плану; додаткові години для проведення індивідуальних консультацій та групових занять, які можна використати для організації коригувального навчання.