Міністерство закордонних справ рекомендує громадянам України утриматися від поїздок до Судану через загострення безпекової ситуації в столиці країни Хартумі.

Про це йдеться у заяві на сайті МЗС України, передає Укрінформ.
«У зв‘язку із загостренням безпекової ситуації в столиці Республіки Судан місті Хартум рекомендуємо громадянам України наразі утриматися від поїздок до цієї країни, а тим, хто там перебуває — уникати відвідання районів біля аеропортів, військових баз та урядового кварталу, залишатися в місцях свого проживання», - йдеться у заяві.
У МЗС рекомендують українцям у Судані також повідомити свої дані посольству України в Єгипті: +20 100 00 396 48 або на емейл: emb_eg@mfa.gov.ua, або почесному консульству України в Хартумі: +249 91 230 2520.
Для отримання допомоги у разі загрози життю або здоров‘ю, виникнення інших обставин, що вимагають негайного консульського реагування, українцям слід звертатися за вищевказаними контактами або на «гарячу лінію» МЗС України: +380442381588 або на емейл: cons_or@mfa.gov.ua.
Як повідомляв Укрінформ, у столиці Судану Хартумі в суботу було чути стрілянину та вибухи після кількох днів напруженості між армією країни та іншою силовою структурою, Силами швидкого реагування (RSF).