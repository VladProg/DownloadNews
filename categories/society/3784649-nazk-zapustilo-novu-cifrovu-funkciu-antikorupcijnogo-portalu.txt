Національне агентство з питань запобігання корупції запустило новий модуль на Порталі доброчесності (Антикорупційному порталі) для уповноважених осіб.

Як передає Укрінформ із посилання на сайт НАЗК, відтепер уповноважені особи з питань запобігання та виявлення корупції можуть створювати програми доброчесності (антикорупційні програми) для власних організацій онлайн.
"Цифровізація та інновації – це ключ до доброчесності та ефективного запобігання корупції. А новий модуль порталу – яскравий приклад того, як сучасні технології можуть сприяти розбудові доброчесних організацій у публічній сфері", – сказав голова НАЗК Олександр Новіков.
Як підкреслили в агентстві, новий модуль порталу стане орієнтиром та провідником для уповноважених. Він крок за кроком вестиме через процедуру оцінювання корупційних ризиків та планування заходів політики доброчесності (антикорупційної політики) відомства, надаватиме корисні підказки. В результаті процес створення програм стане якіснішим.
Скористатися модулем можна в особистому кабінеті уповноваженої особи на порталі після аутентифікації за допомогою кваліфікованого електронного підпису (КЕП) організації. Для того, щоб користувачі порталу швидше опанували нові функції, НАЗК випустило допоміжний гайд (настанову) для розробки програм онлайн.
Як повідомлялося, НАЗК розробило «Посібник для керівника» – комплексний практичний документ із системної розбудови доброчесних та ефективних організацій у публічній і приватній сферах. Документ містить корисні додатки, зокрема рекомендовані вимоги до уповноважених осіб – інституту, котрий забезпечує експертизу й координацію антикорупційної політики керівника організації.