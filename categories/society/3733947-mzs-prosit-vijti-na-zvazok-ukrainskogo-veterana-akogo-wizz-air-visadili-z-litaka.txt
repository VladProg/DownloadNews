Міністерство закордонних справ України просить українського ветерана, якого примусово висадили з літака в аеропорту Тель-Авіва, вийти на зв'язок, оскільки хоче з'ясувати всі обставини інциденту і захистити його права.

Про це написав у Фейсбуці речник МЗС Олег Ніколенко, передає Укрінформ.
"Нас дуже засмутила інформація про ситуацію в аеропорту Тель-Авіва, і ми хочемо в ній розібратися. Оскільки формальних звернень до нас не надходило, просимо українського ветерана, якому було відмовлено в рейсі на Варшаву, вийти на зв'язок до МЗС або посольства України в Ізраїлі", - зазначив Ніколенко.
Зокрема, до МЗС можна звернутися за телефоном +38 044 238 1588 або cons_or@mfa.gov.ua
До посольства України в Ізраїлі - за телефоном +972 54 667 6782 або consul_il@mfa.gov.ua
"Якщо підтвердиться порушення, докладемо максимальних зусиль для відновлення прав громадянина України. Захист прав українців за кордоном – безумовний пріоритет", - підкреслив Ніколенко.
Як повідомлялося, в аеропорту Тель-Авіва примусово висадили з літака українського ветерана, який втратив ногу на війні. Це зробили працівники угорської авіакомпанії Wizz Air під час рейсу з Тель-Авіва до Варшави. Після інциденту вони пояснили ситуацію та публічно попросили вибачення на офіційній сторінці.
Як зазначило видання Nexta, український військовий не міг сидіти на своєму місці через протез кінцівки. За інформацією видання, під час рейсу він простояв у кутку літака півтори години. Згодом впав і пошкодив руки. Екіпаж літака заявив, що чоловік поводився неадекватно, і тому його висадили з літака.