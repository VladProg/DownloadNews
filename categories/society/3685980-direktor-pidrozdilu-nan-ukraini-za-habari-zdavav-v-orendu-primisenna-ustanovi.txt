Директор структурного підрозділу Національної академії наук України за хабарі здавав в оренду приміщення установи.

Про це, як передає Укрінформ, повідомляє пресслужба Київської міської прокуратури.
“Посадовець, використовуючи службове становище, налагодив протиправний механізм одержання неправомірної вигоди за оренду приміщень від приватних осіб та представників бізнесу. Схема полягала у наданні в оренду складських та офісних приміщень, що належать та перебувають на балансі державного підприємства, без проведення аукціону та погодження президії НАН України”, - йдеться у повідомленні.

Як зазначається, за користування одним із приміщень посадовець зажадав одержувати 80 тис. гривень на рік. У ході слідства правоохоронці задокументували факт одержання посадовцем частини неправомірної вигоди у вигляді щомісячного платежу.


Фото: Київська міська прокуратура
Крім того, у службовому кабінеті директора правоохоронці виявили близько 80 тис. доларів та 350 тис. грн, походження яких встановлюється.

Вирішується питання щодо повідомлення затриманому про підозру та обрання йому запобіжного заходу.

Встановлюється причетність інших осіб до вчинення злочину. Справу розслідують працівники слідчого відділу Дарницького УП ГУНП у Києві за оперативного супроводження ГУ «Д» ДЗНД Служби безпеки України.
Як повідомлялося, за процесуального керівництва Шевченківської окружної прокуратури м.Києва на вимаганні та одержанні неправомірної вигоди викрили заступника директора одного з державних підприємств у м. Києві (ч. 3 ст. 368 КК України). Зловмисник надавав у оренду складські та офісні приміщення без укладання відповідних договорів оренди. Отриманими за оренду приміщень коштами заступник директора розпоряджався на власний розсуд.
Основне фото - ОГП, ілюстративне