Державна служба з етнополітики та свободи совісті видала перші 83 мандати на право здійснення військової капеланської діяльності.

Про це повідомляє пресслужба Міністерства культури та інформаційної політики, передає Укрінформ.

"Цьогоріч в Україні військові капелани набувають офіційних посад, визначених новим законодавством. Вони знаходяться поряд із воїнами, зокрема й у найнебезпечніших ситуаціях", - йдеться в повідомленні.
Зазначається, що згідно зі стандартами НАТО, капелани не мають права використовувати зброю, своєю чергою, цей підхід застосує Україна.
"Згідно зі Законом України "Про Службу військового капеланства", видача зброї та боєприпасів військовим капеланам заборонена", - підкреслює відомство.
Водночас МКІП повідомляє, що основний напрямок діяльності капелана - вміти надати підтримку людині незалежно від її релігійних поглядів. Основні принципи капеланства включають рівність представників усіх віросповідань і військових капеланів незалежно від їх приналежності до релігійної організації, а також толерантне ставлення до представників інших релігійних організацій.
Повідомлялося, що інститут капеланства підтримала Верховна Рада у листопаді 2021 року, згідно з Законом "Про Службу військового капеланства". Водночас 4 жовтня 2022 року заступниця міністра оборони Ганна Маляр у Фейсбуці повідомила про запуск цієї служби в лавах Збройних сил.
Фото: МКІП