Кабінет Міністрів розширив програму виплати компенсацій за комунальні послуги особам, які безкоштовно прихистили внутрішньо переміщених українців.

Про це повідомив міністр розвитку громад і територій Олексій Чернишов, передає Укрінформ із посиланням на Мінрегіон.
"Це рішення розширює урядову підтримку українських громад, які безоплатно прихистили переселенців у комунальних та державних закладах, а також приватних закладах освіти. Відтепер компенсацію на оплату комунальних послуг також отримуватимуть юридичні та фізичні особи підприємці, які надали безоплатно тимчасове житло ВПО", — сказав Чернишов.
Крім того, уряд ухвалив зміни, які оптимізують процедури подання заявок та здійснення виплат Держказначейством для прискорення надання компенсацій громадам, та конкретизують перелік ВПО, за розміщення яких може надаватися компенсація.
Уряд також виділив додаткових 20,61 млн грн на компенсацію комунальних послуг за березень громадам, які надали тимчасове житло ВПО.
У Мінрегіоні зауважили, що від початку збройної агресії рф громади прихистили у своїх школах, дитячих садках, будинках культури тощо майже 1,6 млн українців, які були змушені тікати від війни. На сьогодні таких громадських закладів налічується понад 2,8 тис.
Як повідомлялося, з 1 жовтня українці, які прихистять у своїх домівках внутрішньо переміщених осіб, отримуватимуть близько 900 грн на місяць на кожну людину.
В Україні з ініціативи уряду діє соціальна програма «Прихисток». Її мета — забезпечити житлом вимушених переселенців та допомогти тим українцям, які безоплатно їх прихистили.
Фото: Закарпатська ОВА