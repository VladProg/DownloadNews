Прем’єр-міністр Фінляндії Санна Марін разом із заступником міністра внутрішніх справ Катериною Павліченко та державним секретарем МВС Інною Ящук відвідали поранених українських захисників у медичному закладі МВС.

Як передає Укрінформ, про це повідомляє МВС.
Павліченко зазначила, що наразі одним із пріоритетних напрямків роботи МВС є лікування та реабілітація українських захисників.
“На превеликий жаль, кількість бійців, які потребують лікування та реабілітації, збільшується, тому розуміємо, що ми маємо збільшувати наші інституційні спроможності. Відтак долучаємо наших партнерів, у тому числі і міжнародних. Дякуємо за те, що у нас є така підтримка і допомога”, - зауважила Павліченко.
Прем’єр-міністру Фінляндії показали умови лікування та реабілітації військовослужбовців у травматологічному та неврологічному відділеннях.






Прем’єрка Фінляндії відвідала поранених українських військовослужбовців МВС / Фото: Департамент комунікації МВС






















“У хворих загалом основні травми - це мінно-вибухові, політравма, осколкові ураження, ураження кісток. Тобто, в одного хворого можуть бути задіяні як права, ліва або обидві нижні кінцівки чи верхні. Дуже часто черепно-мозкова травма. Таких пацієнтів лікують і фахівці неврологи, і нейрохірурги. А потім вже ними займаються реабілітологи”, - зазначив директор Департаменту охорони здоров'я та реабілітації МВС Анатолій Смик.
Із серпня 2022 року на базі головного госпіталю МВС працюють “Лікарі без кордонів”, які мають досвід роботи у “гарячих точках” з пораненими військовими. Марін також мала можливість ознайомитися з їхньою роботою.
Крім того, прем’єр-міністр відвідала бійців, які повернулися з російського полону.
“На жаль, звільнені з полону захисники не в дуже гарному стані. Потрібен час для лікування та реабілітації, адже важливо відновити фізичний і моральний стан. У військовослужбовців є критичне зниження маси тіла, а також поранення, які не лікувалися у тих місцях, де вони були”, - поінформував начальник госпіталю Валентин Волоха.
Він також зазначив, що відвідування міжнародних партнерів додає моральних та фізичних сил для одужання українських захисників.
Як повідомляв Укрінформ, Прем'єр-міністр Фінляндії Санна Марін 10 березня перебуває з візитом в Україні.