Ряд редакцій українських ЗМІ, незалежно одна від одної, повідомили Міністерству оборони про пропозиції щодо оприлюднення на їхніх медіамайданчиках інформації, що має ознаки спланованої кампанії з метою дискредитації роботи відомства та ЗСУ.

Про це йдеться у заяві Міноборони, передає Укрінформ.
У міністерстві пояснили, що суть текстів, які надійшли до редакцій, – ідентична. Цього разу в тексті, який пропонують редакціям, йдеться про начебто закупівлю гаубиць в одній з країн-партнерів ЄС.
"Наголошуємо – інформація, що пропонується до поширення, подається викривлено і носить маніпулятивний характер. Закликаємо всі ЗМІ, до яких так само надійшла аналогічна пропозиція щодо розміщення, перш ніж використовувати подібні “матеріали” на шпальтах видань звернутися до Міноборони за офіційним коментарем", - йдеться у заяві.
У МОУ закликали у разі, якщо в майбутньому до редакцій звертатимуться з подібними пропозиціями, звертатися до офіційних джерел - Міністерства оборони України або Генерального штабу ЗСУ для перевірки поданої інформації.
В Міноборони нагадують, що поширення недостовірної та/або викривленої інформації щодо діяльності МОУ та ЗСУ шкодять обороноздатності країни та підтримці з боку країн-партнерів.
"У свою чергу гарантуємо вичерпну відповідь письмово або у вигляді коментаря уповноважених осіб", - наголосили у відомстві.