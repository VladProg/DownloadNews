В Одесі за підозрою у заволодінні землі затримали депутата облради та його дружину, яка є троюрідною сестрою нардепа від партії «Європейська солідарність» Олексія Гончаренка.

Про це у Телеграмі повідомив Гончаренко, передає Укрінформ.
«Мати чотирьох неповнолітніх дітей посадили в СІЗО під заставу 8 мільйонів гривень. За що? За те, що я намагаюсь боротись за військові виплати, за те, що піднімаю питання строковиків, відпусток і взагалі критикую Єрмака. Ну уявіть собі, навіть, якщо моя троюрідна сестра винна? Їй же можна дати домашній арешт? Вона нікуди з чотирьма дітьми не втече. Але ні. СІЗО», - написав він.
За словами Гончаренка, це політичний тиск на нього.
Як повідомлялося, Служба безпеки України викрила депутата Одеської обласної ради та його дружину, які організували рейдерське захоплення землі біля моря.
Дружині депутата повідомили про підозру за фактом фальсифікації документів та їх використання, шахрайського заволодіння державним майном та його легалізації, вчинене організованою групою за попередньою змовою. Її взято під варту з альтернативою застави у сумі 8 млн грн.