Вищий антикорупційний суд обрав запобіжний захід захід директору адвокатського обʼєднання, яку підозрюють у пособництві в розтраті понад 18 млн грн державного підприємства “Антонов”.

Як передає Укрінформ, про це Спеціалізована антикорупційна прокуратура повідомляє у Телеграмі.
“4 квітня 2023 року за клопотанням детективів НАБУ, погодженим прокурором САП, слідчий суддя ВАКС обрав запобіжний захід директору адвокатського обʼєднання, підозрюваній у пособництві в розтраті понад 18 млн грн коштів державного підприємства “Антонов” та складанні завідомо неправдивих офіційних документів”, - ідеться в повідомленні.
Суд частково задовольнив клопотання та застосував до підозрюваної запобіжний захід у вигляді застави у розмірі 1 207 800 грн. Заставу слід внести не пізніше п'яти днів з дня обрання запобіжного заходу.
Крім того, підозрювана зобов'язана прибувати за кожною вимогою до детектива, прокурора чи суду, повідомляти про зміну свого місця проживання та місця роботи. Також директору адвокатського обʼєднання слід утримуватися від спілкування з іншим підозрюваним у справі і свідками та здати на зберігання до відповідних органів державної влади паспорти для виїзду за кордон, інші документи, що дають право на виїзд з України і в’їзд в Україну.
У САП зазначили, що прокурор не погоджується із вказаним рішенням суду та оскаржить його в суді апеляційної інстанції.
Як повідомляв Укрінформ, на початку березня правоохоронці оголосили підозру в розтраті 18 млн грн колишньому директору з правових питань державного підприємства "Антонов" та його спільнику - директору адвокатського об’єднання.