Упродовж п'яти місяців поточного року в Україні народилися майже 78 тис. немовлят.

Як передає Укрінформ, про це інформує пресслужба Міністерства юстиції України у Фейсбуці.
”77 982 українки реалізували своє право стати мамами за 5 місяців цього воєнного року", – ідеться у повідомленні.
У Мін’юсті уточнюють, що відповідні дані зафіксовані станом на 1 червня 2023 року.
Повідомляється, що за даними Управління у сфері державної реєстрації актів цивільного стану та проставлення апостиля Міністерства юстиції України, найбільше народжень зареєстровано у м. Київ – 8 008, Львівській області – 6 899, Дніпропетровській – 5938, Одеській – 5 643 та Київській – 4 628.
Також зазначається, що у найбільш «гарячих» нині областях, буквально під обстрілами, народилося 154 малюки на Херсонщині та 546 – у Донецькій області.
Як повідомлялося, на порталі Дія доступна послуга єМалятко, за допомогою якої можна в режимі онлайн зареєструвати народження дитини та отримати інші послуги.