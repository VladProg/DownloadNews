Міністерство молоді та спорту та Всеукраїнський молодіжний рух Let's do it Ukraine оголосили про початок підготовки до Всесвітнього дня прибирання World Cleanup Day, який цьогоріч пройде в адаптованих до воєнного стану умовах.

Про це заступник міністра молоді та спорту Марина Попатенко сказала на пресконференції в Укрінформі.
«Навіть за таких складних умов, коли захисники чистять Україну від загарбників, ми своїми зусиллями, зусиллями волонтерів в межах цієї акції будемо чистити нашу державу від іншого сміття... Маємо зберігати Україну чистою. Гасло «Нехай небо буде мирним, а Україна чистою» хай лунає якомога потужніше. Ми варті того, щоб жити в чистій країні, й власними зусиллями можемо це зробити», - сказала Попатенко.

За її словами, щороку акція охоплювала надзвичайно велику кількість небайдужих людей по всій країні, тому немає сумнівів, що цьогоріч українці знову об’єднаються. «Акція вже стартувала із засідання національного оргкомітету, до якого долучилося понад 100 учасників, серед яких є представники органів місцевого самоврядування, центральних органів влади, громадських організацій та всіх осередків «Let's do it Ukraine». Це демонструє нашу силу, нашу єдність та нашу непохитну любов до України», - підкреслила заступник міністра.
Своєю чергою лідер Всеукраїнського молодіжного руху Let's do it Ukraine Юлія Мархель наголосила, заходи проходитимуть у 24 регіонах з дотриманням карантинних норм та обмежень воєнного часу, враховуючи норми безпеки та географічні особливості областей.

Україна приєднається до Всесвітнього дня прибирання разом з мільйонами учасників у 191 країні. Основна мета акції - формування культури чистоти, правильного поводження з відходами та відповідального споживання. З 17 серпня по 17 вересня участь у заходах візьмуть комерційні та некомерційні організації, компанії та державні установи, співробітники яких приєднуються в різних форматах на рівні корпоративної соціальної відповідальності, засоби масової інформації, лідери думок, громадяни.
«Така хороша ідея виникла у нас – поприбирати Україну перед перемогою. Кожного разу коли свято, ми прибираємо у своїх домівках, бо чекаємо багато гостей. Уявімо, що перемога настільки близько, що нам вже час прибирати, адже коли хлопці з фронту будуть повертатися, маємо максимально достойно їх зустріли», - сказала Мархель.
Водночас організаторка закликала не проводити масові заходи. «Поки йде війна та у країні воєнний стан, масові заходи заборонені, скупчення людей недопустимі. Тому ми як організатори наголошуємо на цьому. Ми адаптивно беремо участь у різних форматах», - сказала лідер руху Let's do it Ukraine.
За її словами, колективні прибирання допускатимуться лише за умови присутності координатора на відпрацьованих із муніципалітетом та ДСНС локаціях, розташованих поряд з укриттям.
Крім того, будуть і такі формати участі, як цифрове очищення, яке можна реалізувати в будь-якому зручному місці та в будь-який час. Воно передбачає видалення зайвої інформації зі своїх гаджетів, що дасть змогу розвантажити центри баз даних, на підтримку яких витрачається величезна кількість енергії.
Можна також буде долучитися до формування Національної мапи пунктів прийому вторинної сировини recyclingpoints.org «Знайди, сортуй, здавай», до розбирання завалів у низці областей.
Українців за кордоном організатори також запрошують приєднатися до прибирання - онлайн або офлайн, подякувати приймаючим містам та підтримати своє рідне місто навіть на відстані.
Результати участі кожного у Всесвітньому дні прибирання можна зареєструвати за посиланням до 25 вересня включно.

Актор і амбасадор Let's do it Ukraine Олег Виговський закликав молодь активно брати участь в акції. «Ми – люди, за якими стоїть майбутнє. В умовах воєнного стану своїм прикладом маємо давати зрозуміти, що ми - розумна, смілива та упевнена в собі нація, яка може робити дуже багато корисних речей для майбутнього своєї країни та всього екологічного світу», - сказав він.
Долучитися до акції можна як волонтер, координатор, учасник і партнер.
Організатори - Всеукраїнський молодіжний рух «Let’s do it Ukraine» спільно з міжнародним рухом «Let’s Do It World», Міжнародним молодіжним рухом «School Recycling World» за підтримки органів виконавчої влади, місцевого самоврядування, громадських організацій, об’єднань, соціально відповідального бізнесу та медіа.
Як повідомлялося, Міжнародна акція Всесвітнього дня прибирання World Cleanup Day проходить щороку в третю суботу вересня.