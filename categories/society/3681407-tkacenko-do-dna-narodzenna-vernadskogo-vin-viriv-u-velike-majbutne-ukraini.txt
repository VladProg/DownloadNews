У неділю, 12 березня, виповнюється 160 років від дня народження Володимира Вернадського - видатного українського вченого, який зробив значний внесок у розвиток науки і культури України та світу.

Як передає Укрінформ, про це в Телеграмі написав міністр культури та інформаційної політики України Олександр Ткаченко.
“Український філософ, природознавець, мислитель, засновник геохімії, біогеохімії та радіогеології, космізму. Один із засновників Української Академії наук та її перший президент, засновник першої наукової бібліотеки в Україні. “Я вірю у велике майбуття і України, й Української академії наук” писав він”, - зауважив Ткаченко.

Фото: wikipedia

За словами міністра, Вернадський присвятив життя вивченню найскладніших питань природи та її законів, “він створив власну наукову школу, яку нині вважають однією з найвидатніших у світі. Інтерес до його творчості не згасає й досі, як в Україні, так і за її межами”.
Як повідомлялось, Вернадський – один із небагатьох учених-універсалів минулого століття. Він був мислителем і природознавцем найширшого профілю, одним із засновників геохімії і радіогеології, творцем біогеохімії, вчень про біосферу і ноосферу. Його внесок у науку відзначений численними преміями та обранням дійсним членом ряду світових академій наук і наукових товариств. Вернадському випала честь стати одним із творців і першим президентом Української академії наук. Його імʼя носить Національна бібліотека України.