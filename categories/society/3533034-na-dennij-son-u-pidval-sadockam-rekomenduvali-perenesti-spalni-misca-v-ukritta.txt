Щодо садочків була відповідними спеціалістами рекомендація щодо того, щоб усі спальні місця для дітей були переміщені у підвальні приміщення.

Про це у ефірі українських телеканалів заявив радник міністра внутрішніх справ України Ростислав Смірнов, передає кореспондент Укрінформу.
«Щодо тих же садочків, і так далі. Зокрема, у мене є маленький син, і вони на денний сон йдуть у бомбосховище. Тобто, якщо не дай Бог, буде повітряна тривога, то вони уже безпосередньо (перебуватимуть – ред.) у підвальному приміщенні. Було перенесено абсолютно усі спальні місця у підвальне приміщення. І така рекомендація була надана абсолютно для всіх таких закладів», - зазначив він.
Щодо інспекції навчальних закладів на предмет готовності до початку навчального року він поінформував, що МВС буде представлено через ДСНС як один із членів відповідної комісії. Сама ж комісія складатиметься з кількох осіб - це представники від ДСНС, ВЦА, місцевої тергромади.
«Тобто ці люди, за великим рахунком, даватимуть рекомендацію, чи готовий навчальний заклад до навчання, чи ні. Але у першу чергу необхідно розуміти, що відповідальність на себе щодо відкриття чи не відкриття навчального закладу будуть брати голови ОТГ. Тобто на місцях вони вирішуватимуть», - заявив він.
За словами радника глави МВС, інспекція буде проходити, зокрема, щодо наявності можливого бомбосховища, щодо того, наскільки воно підготовлене, чи підготовлено воно взагалі тощо. Також представники міністерства можуть, у тому числі, подавати певні рекомендації, що потрібно зробити, щоб убезпечити присутніх у навчальному закладі.
«Бо необхідно розуміти, що не у всіх школах є підвальне приміщення. Але, знову ж таки, є певні вимоги, як можна зробити такий об’єкт цивільного захисту безпосередньо усередині школи навіть без підвального приміщення. Саме для цього буде створена ця комісія. І частково наразі, у тому числі, ми робимо певні ревізії по деяких школах і будемо надавати свої рекомендації», - сказав Смірнов.
Він уточнив, що наразі є питання і щодо того, чи потрібно відкривати усі школи, оскільки наразі багато людей виїхало з України, зокрема багато вчителів, які не можуть проводити навчання.
Представник МВС зазначив, що наразі щодо відкриття шкіл у тих чи інших регіонах готується комплексне рішення.
«Зокрема, розглядається і можливий варіант щодо того, що будуть певні опорні школи. І ці опорні школи, наприклад, якщо там є і укриття, і багато інших факторів, то вони, можливо, будуть навчатися і у дві або три зміни. Але наразі це все на етапі створення і коригування всіх деталей», - сказав він.
Як повідомлялося, речниця МВС Альона Матвєєва заявила, що з 1 вересня до навчання зможуть повернутися лише ті освітні заклади, які повністю відповідатимуть безпековим вимогам.