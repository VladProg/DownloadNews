Російський суд засудив жителя Слов’янська Сергія Белавіна, який має українське та російське громадянство, до 22 років колонії суворого режиму у справі про підрив залізниці у Брянській області РФ.

Про це повідомляє Укрінформ із посиланням на Телеграм-канал Слідчого комітету Росії.
Белавіна, який має громадянство Росії та України, визнали винним у проходженні навчання терористичної діяльності, вчиненні теракту, незаконному придбанні та зберіганні вибухових речовин та незаконне виготовлення вибухової речовини.
Російське слідство стверджує, що у 2019 році Белавіна завербували представники військової розвідки України, після чого він «увійшов до складу організованої групи під їхнім керівництвом». У період із 2019 по 2021 рік Белавін, нібито, «пройшов навчання, організоване спецслужбами України».
У червні 2022 року він «під виглядом трудової діяльності» приїхав до Росії. Після чого він, нібито, встановив вибухівку на залізничних коліях біля села Робчик у Брянській області. За версією слідства, 9 липня в момент проходження вантажного поїзда з Білорусі «Белавін ініціював вибух», внаслідок чого отримали пошкодження склад та залізничне полотно.
СКР стверджує, що після вибуху Белавін спробував втекти, невдовзі його затримали.
Російські ЗМІ з посиланням на джерела в правоохоронних органах РФ повідомляють, що Белавін визнав провину. У жовтні 2022 року Белавіна додали до списку екстремістів та терористів, який веде Росфінмоніторинг. Там зазначено, що він є жителем Пермського краю.
Водночас російські журналісти оприлюднили інформацію, що Белавін, якому 40 років, постійно проживав у місті Слов'янську Донецької області, де працював майстром-сантехніком. Він має двох дітей - семи та дев'яти років.
Після початку повномасштабного російського вторгнення в Україну, російські силові органи регулярно звітують про затримання та осудження «шпигунів і диверсантів». Підтвердити, наскільки ця інформація відповідає дійсності важко.