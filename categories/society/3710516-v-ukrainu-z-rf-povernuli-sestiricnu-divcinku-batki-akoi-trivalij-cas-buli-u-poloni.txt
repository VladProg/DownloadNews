В Україну з Російської Федерації вдалось повернути шестирічну дівчинку, батьки якої тривалий час перебували у російському полоні.

Як передає Укрінформ, про це уповноважений Верховної Ради із прав людини Дмитро Лубінець повідомив у Фейсбуці.
"У дітей має бути щасливе майбутнє! В українських дітей щасливим воно може бути тільки зі своєю родиною на рідній землі. І нещодавно це сталося з дівчинкою Анною-Марією, яку силами нашого Офісу вдалося повернути в Україну з території РФ", - зазначив Лубінець.
Дитина повернулася до батьків, які тривалий час перебували у російському полоні. Матір і батько – військові, які потрапили в полон у рідному місті Маріуполі, захищаючи його від російських військових.

"Після визволення з полону мама дівчинки звернулася в Офіс уповноваженого з проханням посприяти у поверненні її доньки. Завдяки взаємодії уповноважених України та РФ працівникам Секретаріату українського омбудсмена вдалося повернути маленьку українку додому", - наголосив Лубінець.
За його словами, нині сім’я у повному складі перебуває в Україні та щаслива, що вдалося возз’єднатися.
Як повідомляв Укрінформ, виконавчий директор БО Save Ukraine, уповноважений Президента України з прав дитини у 2014 -2021 рр. Микола Кулеба заявив, що влада Росії перешкоджає поверненню викрадених з України дітей, оскільки вони є свідками злочину геноциду українського народу, який розслідує Міжнародний кримінальний суд.