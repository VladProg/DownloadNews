АТ "Укрзалізниця" збільшило кількість рейсів у супроводі воєнізованої охорони до дев'яти.

Про це повідомляє пресслужба УЗ, передає Укрінформ.
За інформацією компанії, у вересні до проєкту "ЗалізнаБезпека" долучені поїзди: №29/30 Ужгород – Київ – Ужгород, №59/60 Чоп – Київ – Чоп, №85/86 Запоріжжя – Львів – Запоріжжя, №119/120 Запоріжжя – Львів – Запоріжжя, № 265/266 Ужгород – Ковель – Ужгород, № 357/359 Київ – Ворохта – Київ.
Ще на трьох поїздах супровід воєнізованої охорони було поновлено у червні цього року: №41/42 Дніпро – Трускавець – Запоріжжя, №81/82 Київ – Ужгород – Київ та «Інтерсіті+» №712/711 Київ – Краматорськ – Київ.
Наголошується, що супровід здійснюється двома працівниками, які перебувають у поїзді та здійснюють контроль за дотриманням порядку. Вони допомагають поїзній бригаді в разі порушень пасажирами правил поведінки, під час виникнення конфліктних ситуацій. Будь-який пасажир може оперативно викликати працівників воєнізованої охорони через провідника або начальника поїзда.
Працівники воєнізованої охорони Укрзалізниці мають право вживати заходів фізичного впливу, затримувати та передавати правопорушників до правоохоронних органів.
В УЗ зазначають, що надалі кількість таких рейсів буде збільшено.
Як повідомлялося, АТ «Укрзалізниця» в пілотному режимі відкрило продаж квитків до жіночих купе чотирьох потягів далекого сполучення. Квитки доступні в мобільному застосунку УЗ на поїздки від 30 червня.
Фото: Укрзалізниця