Служба безпеки України вручила підозру наміснику Києво-Печерської лаври митрополиту Української православної церкви московського патріархату Павлу (Лебедю).

Про це повідомляє пресслужба Києво-Печерської лаври, передає Укрінформ.
«1 квітня 2023 року, близько 7:30, працівники СБУ вручили підозру наміснику Києво-Печерської Лаври митрополиту Вишгородському і Чорнобильському Павлу. Митрополита Павла звинувачують у розпалюванні міжрелігійної ворожнечі (ст. 161 Кримінального кодексу)», - йдеться у повідомленні.
Як зазначається, у будинку намісника Києво-Печерської Лаври проводять обшуки. На 12-ту годину його викликали на допит, після чого буде вирішуватись питання про обрання міри запобіжного заходу.
За даними Радіо Свобода, слідчі дії щодо митрополита ведуться за двома статтями Кримінального кодексу України: 161 – "Порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками" та 436-2 – "Виправдовування, визнання правомірною, заперечення збройної агресії російської федерації проти України, глорифікація її учасників".
Джерела в СБУ підтвердили Укрінформу інформацію про вручення підозри наміснику Лаври Павлу.
Як повідомлялося, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з Українською православною церквою московського патріархату з 29 березня.
30 березня комісія Міністерства культури та інформаційної політики мала розпочати інвентаризацію майна Києво-Печерської лаври. Однак прибічники УПЦ (МП) завадили діяльності комісії.
Правоохоронці відкрили кримінальне провадження за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.