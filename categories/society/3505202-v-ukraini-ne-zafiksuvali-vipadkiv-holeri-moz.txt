На території України за результатами епідемічного нагляду і моніторингу навколишнього середовища не виявлено випадків холери.

Як передає Укрінформ, про це заявив заступник міністра охорони здоров’я - головний державний санітарний лікар Ігор Кузін, повідомляє Міністерство охорони здоров'я.
“У період з 1 червня було обстежено понад 440 хворих із гострими кишковими інфекціями, серед них 165 на предмет інфікування холерою. Також з профілактичною метою було обстежено шестеро здорових людей. У жодному випадку холерних вібріонів виявлено не було”, - повідомив Кузін.
За його словами, також досліджувались проби об’єктів довкілля, зокрема майже 100 зразків прісної, 9 морської та 80 стічної води. Небезпечних для життя підвидів холерних вібріонів не виявлено.
Головний державний санітарний лікар зазначив, що доволі складно отримати інформацію із тимчасово захоплених росіянами територій, зокрема з Маріуполя. Водночас ризики поширення інфекційних захворювань там зростають. Це пов’язано з руйнуваннями міської інфраструктури, через що відбувається змішування каналізаційних вод із питною водою та підземними водами, забрудненням колодязів.
Як сказав Кузін, літо загалом є сприятливою порою для поширення багатьох інфекцій, у першу чергу гострих кишкових, зокрема дизентерії, сальмонельозу, ротавірусної інфекції, гострих кишкових інфекцій встановленої та невстановленої етіології. Ці хвороби характеризуються широкою розповсюдженістю, високою частотою розвитку тяжких форм та ускладнень, виникненням станів, що несуть загрозу для життя.
Як повідомляв Укрінформ, у зв'язку зі зростанням ризику зараження гострими кишковими інфекціями Міністерство охорони здоров'я України надало рекомендації щодо профілактики таких хвороб.