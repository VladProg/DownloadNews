На Миколаївщині правоохоронці викрили підприємця, який використовував вантажівки, надані у якості гуманітарної допомоги, з метою отримання прибутку.

Про це повідомляє відділ комунікації поліції Миколаївської області, передає Укрінформ.
«У ході досудового розслідування правоохоронці встановили, що 56-річний чоловік, маючи зв’язки з благодійним фондом Республіки Литва, отримав вантажні автомобілі та причепи у якості гуманітарної допомоги для подальшого використання для забезпечення потреб територіальної громади. Також фігурант отримав довіреність, яка уповноважувала його представляти інтереси сільської ради під час купівлі-продажу та постановки на облік транспортних засобів», - йдеться у повідомленні.
Згодом підприємець, отримавши вантажівки з причепом у фактичне розпорядження, використовував їх для надання транспортних послуг із перевезення вантажів іншим підприємствам за окрему платню.
За попередніми даними, ринкова вартість транспортних засобів становить майже пів мільйона гривень.
Слідчі повідомили зловмиснику про підозру за ч. 3 ст. 201-2 Кримінального кодексу України «Незаконне використання з метою отримання прибутку гуманітарної допомоги, благодійних пожертв або безоплатної допомоги в особливо великому розмірі, або під час надзвичайного або воєнного стану», санкція статті передбачає до семи років позбавлення волі з позбавленням права обіймати певні посади або займатися певною діяльністю на строк до трьох років та з конфіскацією майна.
Нині слідчі закінчили розслідування та направили обвинувальний акт до прокуратури, яка скерувала його до суду для розгляду по суті.
Як повідомлялось, у вересні на Київщині правоохоронці викрили схему продажу автомобілів, ввезених як гуманітарна допомога для ЗСУ. Оборудку організували керівник волонтерського центру благодійної організації разом з дружиною та водієм. Під час обшуків у них вилучили 24 автомобілі.