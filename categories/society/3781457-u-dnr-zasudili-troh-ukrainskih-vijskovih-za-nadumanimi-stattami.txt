Так званий "суд" терористичного угруповання "ДНР" у середу, 1 листопада, засудив трьох українських військових за надуманими статтями.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
"Сьогодні так званий "суд" терористичного угруповання "ДНР" засудив трьох українських військових за надуманими статтями. До довічного ув'язнення — начальника служби радіаційного, хімічного та біологічного захисту Олега Колмичевського. 30 років за ґратами отримали двоє бійців 56 ОМПБр — гранатометник Дмитро Добровольський та навідник Олександр Ромашин", - ідеться у повідомленні.
Лубінець підкреслив, що оголошені "вироки" здійснюються невизнаними світовою спільнотою квазіутвореннями і є незаконними. Такий "суд" — це порушення права на справедливий судовий процес та черговий воєнний злочин Росії.
"Ухвалені так званими "судами" квазіутворень (на кшталт "ДНР") "вироки" є грубим порушенням Третьої Женевської конвенції в частині права полонених на справедливий суд та недопущення катування, їх можна вважати воєнним злочином. Донецька область є частиною України в міжнародно визнаних кордонах, на них розповсюджується юрисдикція українських судів. Лише вони мають право здійснювати правосуддя на цій території", - наголосив Лубінець.
За його словами, світова спільнота має посилити тиск на агресора, аби припинити практику засудження фейковими судами українських громадян. "Росія повинна звільнити всіх українців, незаконно ув’язнених на тимчасово окупованих територіях та в самій РФ", - підкреслив Лубінець.
Як повідомляв Укрінформ, російські загарбники незаконно етапують до міста Мінусінськ у Сибіру кримськотатарського політв'язня Азіза Ахтемова, його брат, Асан, перебуває на етапі до міста Владимир.