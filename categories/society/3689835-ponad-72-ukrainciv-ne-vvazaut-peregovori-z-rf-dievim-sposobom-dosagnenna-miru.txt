В Україні 72,5% громадян не вважають переговори з росією дієвим способом досягнення миру, який потрібно використати зараз.




Про це повідомив директор соціологічної служби Центру Разумкова Андрій Биченко під час презентації в Укрінформі результатів соціологічного опитування «Громадська думка про війну, перемогу та гарантії безпеки».
"Переважна більшість респондентів, майже три чверті - 72,5%, не погоджуються з тим, що переговори з росією - це дієвий спосіб досягнення миру, яким слід скористатися вже зараз. Погоджуються ж з цією тезою 13% опитаних", - сказав Биченко.
За його словами, порівняно з жовтнем минулого року збільшилася частка тих, хто не погоджується з тезою щодо перемовин як дієвого механізму, який треба зараз використати (у жовтні таких було 64%).
Опитування проводилося соціологічною службою Центру Разумкова з 22 лютого по 1 березня 2023 року в межах проєкту Програми MATRA, що фінансується посольством Королівства Нідерландів в Україні. Дослідження реалізоване у межах Програми сприяння громадській активності «Долучайся!», яка фінансується Агентством США з міжнародного розвитку (USAID) та здійснюється Pact в Україні.
Опитування проводилося в усіх регіонах України за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії. Опитані 2020 респондентів віком від 18 років. Теоретична похибка вибірки не перевищує 2,3%.