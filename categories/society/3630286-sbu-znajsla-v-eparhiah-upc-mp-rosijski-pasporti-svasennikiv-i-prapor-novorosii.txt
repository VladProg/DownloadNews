Служба безпеки під час контррозвідувальних (безпекових) заходів на об’єктах УПЦ (МП) у Херсонській, Черкаській, Житомирській та Волинській областях виявила докази державної зради.

Про це повідомляє СБУ у Телеграмі, передає Укрінформ.
Зокрема, силовики встановили, що під час захоплення Херсона місцевий архімандрит – настоятель Успенського собору був присутній у кремлівській залі під час оголошення анексії чотирьох українських регіонів. За декілька днів до визволення міста священник у супроводі російських загарбників втік до тимчасово окупованих районів півдня України.
На території собору співробітники СБУ виявили колекцію ікон, викрадених із будинку почесного консула Литви під час окупації Херсона.






СБУ виявила в єпархіях УПЦ (МП) російські паспорти, «перепустки федеральних радників рф» та прапор «новоросії» / Фото:СБУ

















































"В результаті подальшого огляду церковних приміщень знайдено перепустки, виписані на ім’я «федерального советника военно-гражданской администрации рф», та російські паспорти місцевих священників. При чому вони отримали їх цього року, під час окупації Херсона рашистами", - поінформували в СБУ.
За цими фактами розпочато кримінальне провадження за ч. 2 ст. 111 (державна зрада, вчинена в умовах воєнного стану) Кримінального кодексу України.
Крім цього, у Красногірському Свято-Покровському жіночому монастирі на Черкащині виявлено прапор так званої «новоросії» та бібліотеку з пропагандистською літературою російських авторів.
Натомість на території чоловічого монастиря Овруцько-Коростенської єпархії і скиту у Житомирській області викрито колишніх кримінальників, які підтримують зв’язок з абонентами рф, зараз ці контакти перевіряє СБУ.
За інформацією СБУ, у ще одному монастирі на Житомирщині виявили особу, яка з 2020 року перебуває у загальнодержавному розшуку як безвісти зникла.
"Під час огляду приміщень Свято-Миколаївського Милецького монастиря знайдено тексти молитов за країну-агресора та російські «підручники», в яких вихваляють кремлівський режим", - понінформували у спецслужбі.
Як повідомлялось, 8 грудня на Житомирщині СБУ розпочала безпекові заходи у двох монастирях та скиті УПЦ (МП).
7 грудня відбулися контррозвідувальні (безпекові) заходи на об’єктах УПЦ (МП) у Черкаській, Волинській та Херсонській областях.