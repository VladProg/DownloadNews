В Україні сьогодні, 30 червня, розпочався прийом електронних заяв від вступників на базі середньої освіти (після завершення 9-го класу).

Як передає Укрінформ, про це повідомляє Міністерство освіти і науки України.
Подати електронні заяви на бюджетну та контрактну форми навчання можна до 18:00 13 липня. Після цього прийом заяв буде можливий тільки на контракт (до кінця жовтня), якщо в закладі освіти є відповідні небюджетні конкурсні пропозиції, ідеться в повідомленні.
Для подання заяви вступники мають створити електронний кабінет на сайті (або увійти до особистого кабінету, якщо він уже зареєстрований). Реєстрація електронних кабінетів відкрита упродовж усього періоду подання заяв.
В особистому кабінеті слід додати необхідну інформацію та файли: номер телефона, фото (не селфі), за наявності – довідку, що підтверджує реєстрацію у селі (витяг із реєстру територіальної громади, зокрема сформований на порталі “Дія”, або Додаток 13).
Потім в особистому кабінеті треба перейти до розділу “Подання заяв” і знайти потрібну конкурсну пропозицію. Також вступнику слід вибрати джерело фінансування, вказати, чи здобувався раніше обраний освітній ступінь, і додати текст мотиваційного листа до кожної із заяв.
У МОН рекомендують уважно перевірити надану інформацію.
Докладні інструкції щодо реєстрації кабінету та подання заяв доступні у текстовому та відеоформатах.
У МОН закликають звернути увагу, що після подання першої заяви жодну інформацію в електронному кабінеті змінити неможливо. Це, зокрема стосується підтвердження права на сільський коефіцієнт: завантажити відповідну довідку треба до подання першої заяви.
Якщо майбутній вступник має право на пільгу, то до подання заяв потрібно звернутися до найближчого закладу освіти з документами, що підтверджують це, для внесення інформації в Єдину державну електронну базу з питань освіти.
Як повідомляв Укрінформ, 23 червня розпочалася реєстрація електронних кабінетів вступників на основі 9 класів на фахового молодшого бакалавра.