Цього року правоохоронці оголосили 27 повідомлень про підозру фігурантам справ Майдану.

Про це повідомив під час дискусії "Перспективи розслідування справ Майдану в умовах повномасштабної війни" у четвер заступник генпрокурора Олексій Хоменко, передає Укрінформ.
“У цьому році 27 оголошено підозр у справах Майдану”, - сказав Хоменко.
За його словами, серед підозрюваних - ексвисокопосадовці, зокрема, колишній заступник міністра внутрішніх справ, який організував використання російських світлошумових гранат стосовно мирних протестувальників, а також колишній начальник ДАІ Києва, який організував складання завідомо недостовірних адміністративних протоколів щодо учасників автопробігу до Межигір’я.
“Показовим є і те, що у цьому році ми оголосили підозру командиру роти севастопольського “Беркуту”, який фактично організував убивство трьох протестувальників. Також унаслідок дій його підлеглих було поранено майже 200 протестувальників. У подальшому він очолив управління росгвардії у Севастополі, був обратий у раду федерації рф”, - додав Хоменко.
Він додав, що справа стосовно командира севастопольського “Беркута” демонструє: ті, хто убивав людей на Майдані, зараз на боці ворога вбивають наших військовослужбовців.
Заступник генпрокурора також повідомив, що цьогоріч прокурори направили до суду обвинувальні акти стосовно 50 осіб, серед обвинувачених — п’ятеро убивць журналіста Веремія. Також готується до суду справа щодо експрезидента Віктора Януковича і його підлеглих — ексголови СБУ і ексочільника МВС.
Загалом наразі прокурори забезпечують процесуальне керівництво у 120 кримінальних провадженнях стосовно 247 осіб, які, на думку слідства, винні у злочинах проти активістів Майдану, поінформував він.
Як повідомляв Укрінформ, у липні ДБР спростувало інформацію про знищення матеріалів у справах Майдану та «харківських угод».