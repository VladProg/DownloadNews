Чехія відзначає 17 листопада День боротьби за свободу та демократію та Міжнародний день студентства - 34 роки тому в цей день сталися події, які призвели до падіння комунізму, і 84 роки минули зі дня, як нацисти закрили університети - й відзначить у цей день українського героя.

Про це повідомляє Укрінформ.
У рамках святкувань з нагоди національного свята серед інших заходів відбудеться церемонія вручення престижної премії «Національна пам’ять». Вона вшановує особистостей, які своїм життям довели, що честь, свобода та людська гідність — це не пусті слова. Одним з 5 лауреатів цього року капелан Василь Вирозуб. Він був одним з перших священників, які взяли участь у створенні служби капеланів у підрозділах української армії. У 2015 році відправився на схід України і виконував обов'язки капелана в одному з підрозділів 72-ї ОМБр. Перебував разом із військовими в місцях виконання бойових завдань на Маріупольському напрямку. 25 лютого 2022 року Василь Вирозуб у разом з іще кількома людьми відправився на цивільному пошуково-рятувальному судну «Сапфір» на захоплений росіянами острів Зміїний, щоб забрати тіла нібито загиблих українських захисників, але росіяни взяли їх у полон. Василя Вирозуба тримали в російській катівні, де його допитували, піддаючи жорстоким тортурам. 6 травня 2022 року він був звільнений під час обміну полоненими.
Серед інших лауреатів цьогорічної премії Марі Клангова, яку катувало гестапо через те, що вона скопіювала плани нової нищівної німецької зброї; Ян Літоміський, який провів два роки за ґратами за допомогу політичним в’язням у часи комунізму, Єва Карвашова, яка втратила роботу через те, що не відмовилась від чоловіка, засудженого за критику радянської окупації Чехословаччини; Марія Шидова, родина якої допомогла прихистити католицького священика, який утік з комуністичної в’язниці в 1950-х роках.
Під час гала-вечора покажуть короткометражні документальні фільми про всіх п’ятьох лауреатів.
Загалом протягом дня по всій країні, насамперед у Празі, яка була місцем історичних подій у 1939 та 1989 роках, проходитимуть різноманітні заходи. Центром святкувань у столиці є Національний проспект, де жорстокий розгін поліцією студентської демонстрації 17 листопада 1989 року став тригером «Оксамитової революції», яка згодом призвели до падіння комуністичного режиму в Чехословаччині. Від самого ранку цього дня у «Меморіалу 17 листопада» політики та громадяни запалюють свічки. Протягом дня плануються демонстрації, виставки, інсталяції, лекції, музичні та дитячі програми як просто неба, та і в театрах, галереях та навіть у трамваях під гаслом «Часи змінюються».
Цього року в святкуваннях не візьме участь через хворобу прем’єр ЧР Петр Фіала.
Напередодні Прагу відвідала президент Словаччини Зузана Чапутова, вона поклала букет і запалила свічку у пам’ятного знаку. «Оксамитова революція 1989 року була спільною роботою Чехії та Словаччини, вона заклала основи демократії, і ми все ще черпаємо з неї», – сказала політикиня.