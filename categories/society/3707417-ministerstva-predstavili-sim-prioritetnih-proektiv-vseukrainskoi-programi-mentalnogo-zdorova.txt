Прем'єр-міністр Денис Шмигаль разом із дружиною Президента України Оленою Зеленською провели чергове засідання Міжвідомчої координаційної ради з питань охорони психічного здоров’я, на якому міністерства представили сім пріоритетних проєктів Всеукраїнської програми ментального здоров’я.

Про це повідомляє Укрінформ із посиланням на Урядовий портал.
«Магістральним напрямом є створення сервісів у громадах. Вони максимально наближені до громадян, тому зможуть ефективно сприяти їхній адаптації та соціалізації. Не менш важливою є роль обласних адміністрацій. Дуже важливо й надалі будувати мережу сервісів та послуг, які будуть реалізовувати нашу програму ментального здоров’я», — сказав Шмигаль.

Він нагадав про предмет попередніх засідань МКР: опрацьовано Дорожню карту, проаналізовано результати аудиту потреб і ресурсів у сфері ментального здоров’я. Прем’єр-міністр підкреслив, що тепер треба визначити, якими конкретними механізмами можна посилити стійкість кожної людини та відновити її ментальне здоров’я.
Зі свого боку уряд розпочав реформу медико-соціальних експертних комісій та військово-лікарських комісій.
Прем’єр-міністр подякував Верховній Раді за два закони, які вже ухвалені та які максимально спростять роботу ВЛК для військових, ветеранів і поранених бійців.
«Мінімум бюрократії, ніяких черг під лікарськими кабінетами, доступність усіх державних сервісів. Такі результати очікуємо від реформи ВЛК та МСЕК. Вже зараз збільшено кількість ВЛК. У тестовому режимі запрацювали електронні черги до комісій. МСЕК будуть комплексно реформовані на основі сучасних міжнародних стандартів. Маємо подбати про повернення кожної людини до повноцінного функціонування, спроможності самостійно дбати про себе і своїх близьких», — зазначив Прем’єр-міністр.
Він висловив вдячність Першій леді України Олені Зеленській за ініціативу розробки програми ментального здоров’я, а також ООН, ВООЗ, ЮНІСЕФ, ЮНЕСКО, Світовому банку, USAID, ПРООН та всім, хто допомагає Україні її впроваджувати.
У свою чергу, Олена Зеленська наголосила, що здобути результат, відчутний для людини, можна лише завдяки спільним діям. Адже компонент ментального здоров’я — повсюдний та однаково важливий і в освітній сфері, і в соціальній, і в секторі безпеки та оборони, і в галузі культури.
«Психосоціальна послуга має бути поруч — у кабінеті сімейного лікаря, школі, ЦНАПі, центрі зайнятості, податковій, поліції, центрі соціальних послуг тощо. І це має бути не лише близько, а й гнучко», — додала дружина Президента.
Як наголосила Зеленська, нова система послуг і сервісів у сфері охорони психічного здоров'я має бачити не категорії людей, а кожного окремого громадянина.
«Піклуючись про ментальне здоров'я, ми плекаємо нашу стійкість. Це наша здатність потужно відбивати щоденні атаки стресових чинників на нашу психіку. Нова система послуг і сервісів у сфері охорони психічного здоров'я має бачити не категорії людей – ВПО, люди старшого віку, люди з інвалідністю, діти, ветерани й ветеранки тощо, – а кожну окрему людину», – сказала Олена Зеленська.
На засіданні Міжвідомчої координаційної ради міністерства представили пріоритетні проєкти:

Проєкт Міністерства охорони здоров'я «Охорона психічного здоров’я у структурі медичної допомоги». Охоплюючи всі без винятку верстви населення, він допоможе наблизити послугу з психічного здоров'я на первинній та вторинній ланках медицини через сімейного лікаря. У разі необхідності лікар «первинки» скерує до вузького фахівця.
Міністерство соціальної політики пропонує проєкт «Створення центрів життєстійкості в Україні», спрямований на психосоціальну підтримку жителів громад, фахівців першої лінії контакту, волонтерів.
Міністерство у справах ветеранів впроваджуватиме проєкт «Перехід від військової служби до цивільного життя (в частині психологічної допомоги)». Він передбачає цифрове рішення (створення мобільного застосунку) для підтримки захисників і захисниць, їхніх сімей під час повернення до мирного життя.
Міністерство оборони реалізовуватиме проєкт «Створення системи психологічного відновлення особового складу Збройних Сил України RECOVERY», спрямований на психологічне відновлення військовослужбовців і членів їхніх сімей, звільнених із полону, зокрема, шляхом створення спеціалізованих центрів.
Міністерство внутрішніх справ створює Алгоритм надання психологічної допомоги та супроводу у кризових та екстрених організаціях, щоб після надання екстреної психологічної допомоги на місці надзвичайного інциденту мати маршрут для перенаправлення такого постраждалого далі ланцюгом психосоціального супроводу.
Міністерство освіти і науки презентувало проєкт «Психосоціальна підтримка та психологічна допомога на всіх рівнях освіти». Він передбачає впровадження навичок психологічної стійкості на всіх рівнях освіти – від дошкільної до вищої, а також трансформацію психологічної служби в системі освіти.
Міністерство молоді та спорту втілюватиме проєкт «Молодіжні центри та активні парки – частина екосистеми психічного здоров’я». Одним із його компонентів є надання послуги з психологічної підтримки для дорослих, дітей та підлітків через платформу «СпівДія».
Також віцепрем'єр-міністр – міністр з питань реінтеграції тимчасово окупованих територій України Ірина Верещук розповіла про Центри підтримки цивільного населення при обласних військових адміністраціях, створення яких передбачено відповідним проєктом постанови Кабінету Міністрів.

Захід відбувся під головуванням Прем’єр-міністра України Дениса Шмигаля та за участі представників центральних органів виконавчої влади, начальників ОВА, народних депутатів, представників Офісу глави держави, Координаційного центру з психічного здоров’я при КМУ та міжнародних організацій – представництв ООН, ВООЗ, ЮНІСЕФ, Міжнародної організації з міграції, ЮНЕСКО в Україні, Фонду ООН у галузі народонаселення, Світового банку, USAID, Швейцарського бюро розвитку, ПРООН.
Члени Міжвідомчої координаційної ради під час засідання ознайомилися з сімома пріоритетними проєктами Всеукраїнської програми ментального здоров’я. Це проєкти від МОЗ, Міноборони, Мінветеранів, Мінсоцполітики, Міністерства освіти, МВС та Мінмолодьспорту.
За підсумками засідання відповідним міністерствам дано завдання затвердити концепції пріоритетних проєктів та плани їх впровадження. А також МКІП, Мінцифри, Мінреінтеграції, Мінекономіки та Мін’юсту — розробити й представити пріоритетні галузеві проєкти на наступному засіданні Міжвідомчої координаційної ради.
Як повідомлялося, саме Перша леді ініціювала Національну програму психічного здоров’я та психосоціальної підтримки. Програма має охопити усі проєкти та напрацювання, організувати їх у комплексний та злагоджений механізм.
На виконання програми вже розроблена оперативна “дорожня карта”. Це результат спільної роботи державного сектору, агенцій ООН, міжнародних та українських організацій у координації з ВООЗ.


Фото: Денис Шмигаль / Телеграм