Дії російської армії на Чорнобильській та Запорізькій АЕС можна трактувати як терористичну поведінку.

Про це написав міністр культури та інформаційної політики Олександр Ткаченко у Фейсбуці, передає Укрінформ.
"У своїй воєнній тактиці рф вела маніпуляції, взявши під контроль Чорнобильську, а потім Запорізьку АЕС. Персонал станцій, який утримували в заручниках, байдуже ставлення до роботи станцій, що могла призвести до ще однієї трагедії, обстріли поблизу АЕС. І такі дії російської армії можна трактувати нічим іншим, як терористичною поведінкою. Від дій ворога залежить життя мільйонів людей, всього світу", - наголосив Ткаченко.
Він зазначив, що сьогодні 36-та річниця трагедії на Чорнобильській АЕС. За його словами, та жахлива ніч розділила світ на до та після, і ми завжди пам’ятатимемо невинних, від яких приховали правду і які через цинічне ставлення влади загинули.

"Але хочу нагадати, що саме ці події призвели до розпаду СРСР. Приховування правди, байдужість до населення, спроби втримати владу не дивлячись ні на що, ідеалізація держави і невизнання своїх помилок. Це те, чим жив колись СРСР. І чим зараз живе росія", - заявив міністр.
Як повідомлялося, 26 квітня 1986 року сталася одна з найбільших техногенних катастроф — аварія на Чорнобильській АЕС.
24 лютого 2022 року, в перший день повномасштабного вторгнення рф в Україну, Чорнобильська АЕС була захоплена російськими військами. 31 березня загарбники залишили станцію.
У ніч проти 4 березня була захоплена Запорізька АЕС. З того дня атомна станція і місто Енергодар перебувають під контролем російських військових.