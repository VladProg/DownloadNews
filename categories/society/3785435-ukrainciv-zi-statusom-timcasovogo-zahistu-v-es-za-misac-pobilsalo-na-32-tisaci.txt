Статус тимчасового захисту в країнах ЄС мають майже 4,2 млн осіб, які залишили Україну внаслідок повномасштабного вторгнення Росії.

Таку цифру наводить Євростат, повідомляє Укрінформ.
Найбільше біженців з України, які мають тимчасовий захист, мешкають у Німеччині (1,19 млн осіб, 28,3% від загальної кількості в ЄС), Польщі (958,66 тис.; 23,1%) та Чехії (357,96 тис.; 8,8%).

Як зазначається, наприкінці вересня у порівнянні з кінцем серпня 2023 року кількість бенефіціарів тимчасового захисту з України в ЄС збільшилася на 31 920 (+0,8%). Найбільше абсолютне зростання спостерігалося в Німеччині (19 205; +1,6%), Нідерландах (3685; +2,8%) та Ірландії (2875; +3,2%).
Водночас у трьох країнах ЄС поменшало біженців з України із зазначеним статусом: у Франції - на 2155 осіб, або на 3,2%, у Словенії - на 405 (4,6%) та у Люксембурзі – 10 (0,2%).
Євростат наголошує, що відносно загальної чисельності населення найбільше бенефіціарів тимчасового захисту у вересні зафіксовано в Чехії (33,7 на тисячу жителів країни), Естонії (26,2), Польщі (26,1), Болгарії (25,8) і Литві (25,5). Загалом у ЄС відповідний показник залишився на рівні 9,3.
Наприкінці вересня громадяни України становили понад 98% від загальної кількості осіб, які отримали тимчасовий захист у ЄС. На дорослих жінок припадало 46,5% бенефіціарів тимчасового захисту, дітей - 33,7%, дорослих чоловіків -19,9%.
Як повідомляв Укрінформ, у жовтні дію Директиви тимчасового захисту ЄС, яка надає українським біженцям право легально перебувати на території країн Євросоюзу, продовжили до березня наступного року.
Фото: Jonas Walzberg, dpa