Українська влада працює над тим, щоб визволені з російського полону командири з "Азовсталі", які перебувають у Туреччині, зустрілися з родинами до новорічних та різдвяних свят.

Про це повідомив глава Офісу Президента Андрій Єрмак журналістам у кулуарах міжнародної конференції "Права людини в темні часи", повідомляє кореспондент Укрінформу
Зокрема, відповідаючи на запитання про те, як нині себе почувають звільнені восени з полону командири із “Азовсталі”, Єрмак зазначив, що вони у хороших умовах, проходять медичне лікування та відновлення.
Він нагадав, що раніше до них вже приїздили родини, а тепер, за словами Єрмака, опрацьовується питання про те, щоб сім'ї відвідали захисників під час новорічних свят.
Також, як повідомив глава ОП, командири активно долучаються до роботи над списками військових, яких Україна має визволити з російського полону.
«Ми у постійному контакті. Це дійсно наші герої. Люди, які увійшли в історію сучасної України та усього світу», - додав Єрмак.
Як повідомляв Укрінформ, Україна 21 вересня повернула з російського полону 215 українських захисників і захисниць. росії в обмін на українців передали, зокрема народного депутата Віктора Медведчука.
П'ятеро звільнених з полону командирів, серед яких командир полку "Азов" Денис Прокопенко ("Редіс"), його заступник Святослав Паламар ("Калина"), командир 36-ї бригади морської піхоти Сергій Волинський ("Волина"), перебувають у Туреччині під особистими гарантіями безпеки Президента Реджепа Таїпа Ердогана.
Фото: ОП