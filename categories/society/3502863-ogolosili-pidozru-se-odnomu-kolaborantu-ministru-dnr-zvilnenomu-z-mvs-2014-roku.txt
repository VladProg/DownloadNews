Правоохоронці повідомили так званому «міністру юстиції днр» про підозру в колабораційній діяльності з російськими загарбниками.

Як передає Укрінформ, про це повідомляє у Телеграмі Київська міська прокуратура.

"За процесуального керівництва Київської міської прокуратури повідомлено про підозру колишньому начальнику одного з управлінь ГУ МВС України в Донецькій області у здійсненні інформаційної діяльності у співпраці з державою-агресором та його окупаційною адміністрацією, спрямовану на підтримку держави-агресора в якості так званого "міністра юстиції донецької народної республіки" (ч. 6 ст. 111-1 КК України)", - йдеться в повідомленні.

За даними слідства, у квітні 2022 року підозрюваний з метою формування у громадян думки щодо законності органів, створених окупаційною адміністрацією держави-агресора, здійснював публічні виступи щодо створення та порядку роботи так званих «підрозділів юстиції» на захоплених територіях.
Зокрема, такі виступи відбулися в тимчасово захоплених населених пунктах Донецької області - Маріуполі, Волновасі, селищах Нікольське та Мангуш.
Крім того, псевдоміністр брав участь у відкритті "відділу РАЦС" у захопленому Маріуполі, а також у підписанні угоди про співпрацю між "міністерством юстиції днр" і міністерством юстиції рф.
У прокуратурі уточнили, що до жовтня 2014 року підозрюваний служив начальником управління боротьби зі злочинами, пов’язаними з торгівлею людьми Головного управління МВС у Донецькій області. Він звільнений з органів МВС України 2 жовтня 2014 року.
Як повідомляв Укрінформ, 2 червня правоохоронці повідомили про підозру у колабораційній діяльності начальнику автостанції,​​ призначеному росіянами на посаду "голови адміністрації" Чорнобаївської територіальної громади Херсонської області.
Фото: kyiv.gp.gov.ua