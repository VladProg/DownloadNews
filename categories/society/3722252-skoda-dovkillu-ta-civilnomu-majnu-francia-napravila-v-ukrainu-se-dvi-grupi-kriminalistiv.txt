Франція направила в Україну ще дві групи слідчих та судових експертів, які допоможуть розслідувати заподіяну російськими загарбниками шкоду навколишньому середовищу та пошкодження цивільного майна.

Про це йдеться у спільному комюніке Міністерства Європи та закордонних справ і Міністерства внутрішніх справ та заморських справ Франції, оприлюдненому у вівторок посольством Франції в Україні, передає Укрінформ.
«10 та 11 червня Франція відрядила до України дві групи співробітників Міністерства внутрішніх справ та заморських територій Франції, одна з яких складалася зі слідчих, а інша - з судових експертів…У відповідь на прохання України до Франції про надання допомоги, перша команда допоможе українській владі розслідувати злочини, які завдали серйозної та довготривалої шкоди навколишньому середовищу з початку російської агресії в Україні», - зазначається в документі.
До складу групи входять жандарми з Центрального управління по боротьбі зі злочинами проти довкілля та здоров’я населення (OCLAESP) та експерт з Інституту кримінальних досліджень Національної жандармерії (IRCGN).
Франція також розгорне технічну і криміналістичну поліцейську місію під егідою Офісу прокурора Міжнародного кримінального суду (МКС), йдеться у комюніке.
Спираючись на досвід IRCGN, ця місія збиратиме докази пошкодження цивільного майна і документуватиме їх за допомогою тривимірних цифрових моделей. Зібрана таким чином інформація сприятиме розслідуванню МКС та розгляду справ в українських судах.
У документі зазначається, що ці дві нові місії є продовженням п’яти попередніх відряджень співробітників Міністерства внутрішніх справ і заморських територій Франції в Україну, два з яких були довгостроковими. Ці місії включали розслідування пошкоджень інфраструктури, ідентифікацію жертв з метою повернення їхніх тіл сім’ям, розслідування причин смерті та моделювання місць злочинів.
«Франція підтверджує своє рішуче засудження агресивної війни Росії проти України. Вірна своїм давнім зобов’язанням, Франція продовжуватиме підтримувати життєво важливу роботу української та міжнародної систем кримінального правосуддя у боротьбі з безкарністю за всі злочини, скоєні в Україні", - запевнили у МЗС і МВС Французької Республіки.
Як повідомлялося, вночі 6 червня російська армія підірвала греблю Каховської ГЕС. На Херсонщині продовжуються рятувальні роботи та заходи з подолання наслідків цього злочину. Ситуація на тимчасово окупованих територіях області залишається драматичною, оскільки окупаційні сили не допускають українських рятувальників у підтоплені райони.
За фактом підриву окупантами Каховської ГЕС правоохоронці розпочали розслідування за статтею "екоцид". В Укргідроенерго заявили, що Каховська ГЕС повністю зруйнована і відновленню не підлягає.