Україна очікує від Червоного Хреста більш конкретних і дієвих кроків у питанні звільнення полонених.

Про це заявив керівник Офісу Президента Андрій Єрмак, повідомляє Укрінформ із посиланням на Офіс глави держави.
Зокрема, Єрмак провів зустріч із делегацією Міжнародного комітету Червоного Хреста на чолі з президентом МКЧХ Мір’яною Сполярич-Еггер.
У зустрічі взяли участь рідні колишніх військовополонених: дружина командира "Азову" Дениса Прокопенка Катерина, сестра морського піхотинця Сергія Волинського Тетяна Харько, а також військовий медик Мар’яна Мамонова, яка у вересні була звільнена з російського полону.
Керівник ОП привітав президента МКЧХ в Україні. Він наголосив, що росія і далі чинить геноцид проти українців, завдаючи ударів по об’єктах цивільної інфраструктури, у результаті чого взимку мільйони людей позбавлені електроенергії, водо- і газопостачання.
Єрмак поінформував Сполярич-Еггер про формулу миру, запропоновану Президентом Володимиром Зеленським на саміті G19, яка, зокрема передбачає обмін полоненими у форматі "всіх на всіх".

Він висловив нерозуміння щодо пасивності, яку представники Міжнародного комітету Червоного Хреста демонструють у питанні забезпечення прав полонених українців.
За словами Прокопенко, представники МКЧХ не відвідують українських полонених, яких утримують у незадовільних умовах. Вона закликала Червоний Хрест долучитися до встановлення місцеперебування бранців, а також до з’ясування їхніх потреб у медичному забезпеченні.
Мамонова зауважила, що жінкам у полоні дуже складно, адже їм не надають навіть елементарних засобів гігієни. "Чоловікам там дуже важко, але жінкам іще важче. Вони позбавлені всіх засобів гігієни, немає достатньої кількості води, медичного огляду. Жінки потерпають від психологічного насильства. Всі сподівалися, що за ці шість місяців полону прибудуть представники Червоного Хреста, які могли б захистити жінок», – заявила вона.
Мамонова, яка під час перебування в полоні очікувала на народження дитини, зазначила, що сподівалася на звільнення у пріоритетному порядку, але цього не сталося.
"Я була вагітною і сподівалася, що мене обміняє Червоний Хрест, тому що я медик, офіцер і вагітна жінка, яка відповідно до всіх конвенцій мала першою йти на обмін", – сказала вона.
Проте, за її словами, Червоний Хрест не брав участі ні в обміні, ні у наданні медичної допомоги пораненим українцям, які потрапили у полон.
"Прошу вашої допомоги, щоб там були представники, які могли б завадити насильству, жорстокому ставленню до жінок і чоловіків", – закликала Мамонова.
У свою чергу Харько закликала МКЧХ докласти всіх зусиль, щоб росіяни припинили застосовувати силові методи впливу до полонених. "Я хочу звернутися до вас як людина до людини. У вас же теж є брат, сестра, мати, батько. Допоможіть людям, які перебувають у полоні. Вони не заслуговують на те, що там переживають", – сказала вона.
Сполярич-Еггер наголосила, що обговорить з представниками організації можливі шляхи покращення умов утримання військовополонених та запобігання катуванню.

За її словами, відповідно до норм міжнародного права, МКЧХ не має повноважень для того, щоб йому у примусовому порядку надавали дозвіл на відвідання місць утримання полонених.
"Ми щодня працюємо над тим, щоб проводити нашу діяльність із військовополоненими. Поки що ми здійснюємо її на різних рівнях. Ми намагаємося вести діалог і дуже сподіваємося, що зможемо розгорнути масштабну діяльність у цьому напрямку", – сказала Сполярич-Еггер.
У відповідь Єрмак заявив, що росія порушила всі міжнародні конвенції, тому посилання на норми міжнародного права у цьому контексті не є достатнім аргументом.
За його словами, російська агресія продемонструвала кризовий стан світової системи захисту прав людини. У такій ситуації міжнародні інституції, організації та їхні працівники не встигають реагувати на необхідність змін.
"росія порушила всі можливі конвенції, зокрема Женевську. Тому я не погоджуюся з посиланнями на норми міжнародного права, коли ми маємо справу з країною, яка заперечує існування міжнародного права", – сказав керівник ОП.
Він акцентував, що правозахисні організації мають змінити свою діяльність відповідно до актуальних вимог.
Єрмак висловив сподівання, що в роботі Червоного Хреста під керівництвом Сполярич-Еггер також відбудуться якісні зміни і вона буде ефективною в сучасних умовах.
"Україна очікує від Червоного Хреста більш конкретних і дієвих кроків щодо звільнення полонених українців", – заявив він.
Очільник ОП наголосив, що українська влада докладатиме всіх зусиль і використовуватиме будь-які можливості, щоб повернути з полону кожну людину.
Він висловив сподівання, що Міжнародний комітет Червоного Хреста під керівництвом Сполярич-Еггер зробить усе можливе, щоб отримати доступ до місць утримання українських полонених.
Як повідомляв Укрінформ, Президент Володимир Зеленський у виступі на міжнародній конференції "Права людини в темні часи" заявив, що з російського полону повернувся вже 1331 український воїн.
Фото: ОП