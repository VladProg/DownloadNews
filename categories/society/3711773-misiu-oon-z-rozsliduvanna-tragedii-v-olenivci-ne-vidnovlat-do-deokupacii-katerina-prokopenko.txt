Засновниця Асоціації родин захисників "Азовсталі" Катерина Прокопенко вважає, що місію Організації Об‘єднаних Націй із розслідування трагедії в Оленівці не відновлять до звільнення цієї території від російської окупації.

Таку думку вона висловила в інтерв'ю Укрінформу.
«Насправді вони бояться і нічого з цим робити не будуть. Поки що немає навіть надії на те, що це відновиться. Їм потрібні сприятливі умови, щоб це зробити. Росія погрожує місії збройним втручанням, тому вони поїдуть туди лише тоді, коли Україна звільнить територію. Раніше, до нашої перемоги, вони цього не зроблять, адже бояться. Лише ми не боїмось нічого», - сказала Прокопенко.
Вона наголосила, що Оленівка стала показовим прикладом неможливості запобігти таким терактам з боку міжнародних організацій.
«Оленівка показала світу, що організації в цілому не здатні убезпечити нас від таких терактів. Ніхто з них не може попередити це, контролювати ситуацію, потрапити в місця утримання військовополонених, щоб фіксувати злочини. Ніхто з них у випадку з полоненими нічого не може зробити, на жаль», - пояснила дружина голови бригади НГУ «Азов».
Прокопенко висловила переконання, що основною рушійною силою у захисті прав і збереженні життів полонених виступає Україна.
Як повідомлялося, у ніч на 29 липня 2022 року Росія здійснила черговий теракт, зруйнувавши барак виправної колонії, в якому перебували українські військовополонені. Тоді загинули щонайменше 50 українських захисників «Азовсталі».
У січні 2023 року Генеральний секретар ООН Антоніу Ґутерріш вирішив розформувати місію зі встановлення фактів обстрілу СІЗО в Оленівці через неможливість доставити експертів до місця події.