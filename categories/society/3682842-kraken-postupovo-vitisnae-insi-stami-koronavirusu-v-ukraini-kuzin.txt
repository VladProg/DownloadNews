Штам Omicron XBB 1.5, відомий під назвою "Кракен", поступово витісняє інші штами COVID-19 на території України.

Про це на пресконференції в Укрінформі сказав заступник міністра охорони здоров'я головний державний санітарний лікар Ігор Кузін.
"Поки статистика щодо 6 областей залишається незмінною, але ми бачимо впродовж останніх 2-3 тижнів, що зростає частка виділення штаму "Кракен" з усього пулу досліджень зразків, які є. Якщо раніше ми його виділяли в кожному 10 або 20 випадку, то зараз майже всі зразки, які надходять переважно із Західної України, це все вже штам "Кракен". Він поступово витісняє інші штами і стає головним в усіх випадках ковід, які реєструються в Україні", - сказав Кузін.
Також головний державний санітарний лікар прокоментував інформацію Центру громадського здоров'я про те, що в стічних водах на Дніпропетровщині був виділений ще один підтип Омікрону - Omicron XBB 1.9.
"Це говорить про ще один підтип, який циркулює серед населення. Допоки це була поодинока знахідка, ми не бачимо, що він витісняє інші підтипи та інші штами. Не бачимо, за даними міжнародних джерел, якихось суттєвих показників, що це більш небезпечний штам. Але ми моніторимо ситуацію, щоб бачити, які штами превалюють на тій чи іншій території", - сказав Кузін.
Він пояснив, що такі дослідження зразків стічних вод проводяться стосовно широкої лінійки вірусів з тим, щоб виявити, чи циркулює певний вірус, чи штам вірусу на конкретній території.
Як повідомляв Укрінформ, на початку березня референс-лабораторія ЦГЗ підтвердила циркуляцію варіанту Omicron XBB.1.5 коронавірусу SARS-CoV-2 в шести областях України: Сумській, Закарпатській, Тернопільській, Одеській, Черкаській та Львівській.