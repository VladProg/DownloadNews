Український інститут книги (УІК) і видавнича галузь для успішної діяльності мають подолати, зокрема, дві проблеми, пов’язані із вторгненням росії в Україну.

На цьому акцентувала під час круглого столу в Укрінформі на тему: «Допомога постраждалим бібліотекарям та бібліотекам внаслідок повномасштабного вторгнення росії в Україну» директор Українського інституту книги Олександра Коваль.
«Через обмежене фінансування ми не мали можливості закуповувати книжки для поповнення фондів усіх бібліотек, а переважно це було від 600 до 1000 бібліотек в усіх регіонах України. Що стосується нинішнього періоду, то є дві проблеми, які не дають нам можливості працювати. Перша – це те, що в державному бюджеті відсутні кошти на поповнення фондів бібліотек. Ми віримо в те, що вони знайдуться, але розуміємо, що це точно не буде ближчим часом. Але є ще й інша проблема. Книжок на складах українських видавців надзвичайно мало, більша частина їх позбавлені можливості друкувати і видавати нові книжки», - сказала Коваль.
Вона уточнила, що на підготовку книжок у видавців немає коштів, а в Україні нема паперу, оскільки папір у світі дуже подорожчав і його ще з кінця минулого року виробляється набагато менше, ніж раніше.
«Євросоюз встановив квоти на розподіл паперу. Україна ще до війни отримала квоту, яка становила всього 25% від реальної потреби. Тому на державному рівні треба скерувати зусилля на те, щоб ця квота була збільшена. Або ж, як крайній захід, треба домовлятися про друк книжок за кордоном, що не є найкращим виходом, тому що потрібно думати і про свою поліграфічну сферу, яку теж треба підтримати. Хоча варто зауважити, що три найбільші друкарні знаходяться в Харкові і доступ до них зараз неможливий», – зазначила директор УІК.
Коваль додала, що самостійно вирішити ці проблеми інститут не зможе, потрібні скоординовані зусилля, зокрема й Міністерства економіки, для того, щоб вирішити питання паперу, друку та інші.
Водночас вона поінформувала, що після торішньої закупівлі книжок для поповнення фондів бібліотек в УІК зберігаються 2660 книжок, надіслані видавцями. Цю кількість книжок, за її словами, інститут пропонує передати прямо зараз за умови отримання дозволу від МКІП зі списком бібліотек.
Стосовно допомоги у відновленні роботи бібліотек Коваль зауважила, що вкрай важливо, аби вони одразу ж починали працювати як культурно-інформаційні хаби, а для цього у них мають бути автоматизовані бібліотечні інформаційні системи.