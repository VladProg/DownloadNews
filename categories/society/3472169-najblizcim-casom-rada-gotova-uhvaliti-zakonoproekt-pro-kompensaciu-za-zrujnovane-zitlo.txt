Парламент готовий ухвалити законопроєкт про компенсацію за зруйноване житло. Поки передбачається обмеження - 150 квадратних метрів, і тільки для людей, які втратили житло.

Про це заявила голова політичної партії «Слуга Народу» Олена Шуляк, передає Укрінформ.
«Сума компенсації не може перевищувати 150 метрів квадратних. Ми поставили таке обмеження свідомо. Завдяки Мінцифрі та можливості подавати в «Дію» інформаційні повідомлення про зруйноване й пошкоджене житло в нас є можливість аналізувати дані. З тисяч поданих повідомлень десь 90 відсотків зруйнованих квартир ці 150 метрів покривають», – сказала Шуляк.
Втім вона зазначила, що ця норма не завжди покриває збитки від руйнування приватних будинків, які зазвичай мають більшу площу.
«150 метрів квадратних як обмеження не підходять для зруйнованих будинків у приватному секторі, де більшість будинків – 180-250 квадратних метрів. І тут, очевидно, треба переглядати та збільшувати норму до 250 метрів квадратних», – вважає Шуляк.
Водночас Шуляк наголосила, що держава не може компенсувати абсолютно всі зруйновані квадратні метри, тож поки що виходитимуть з норми 150 кв м, і тільки людям, які втратили житло.
«Ми дуже усвідомлено виключили з процесу компенсації юридичних осіб. Бо знаємо, що юридичні особи, які володіють житловим фондом, – це, швидше за все, бізнес. У результаті, всю комерційну та промислову нерухомість із законопроєкту виключено. Розберімося спочатку з людьми, потім з усім іншим», – сказала Шуляк.
Як відомо, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.