У системі Prozorro з 23 квітня 2023 року відкрито інформацію про незбройні оборонні закупівлі.

Як передає Укрінформ, про це повідомляє пресслужба Міністерства економіки.
"З 23 квітня у системі Prozorro стала доступною нова функція – відображення інформації про незбройні оборонні закупівлі", - йдеться в повідомленні.
Відтепер оборонні замовники та військові частини почнуть публікувати інформацію про ціни за одиницю у своїх незбройних закупівлях. Такий обов’язок передбачає нова редакція Закону «Про оборонні закупівлі».
«З нашого досвіду, лише сам факт того, що інформація про ваші закупівлі буде публікуватися в Prozorro, є стимулом більш ретельно підходити до їх проведення», — сказала заступник міністра економіки України Надія Бігун.
За її словами, оборонні замовники звітуватимуть саме про незбройні закупівлі (харчування, речове майно, пальне тощо) від 200 тис. грн для товарів і послуг, і 1,5 млн грн — робіт. Звіти міститимуть обмежену кількість інформації — назву замовника, предмет закупівлі та ціну за одиницю.
У випадку закупівель послуг з харчування замовникам необхідно буде прозвітувати про ціну за одиницю кожного продукту, що входить до цієї послуги. Для цього вони зможуть завантажити в систему Prozorro файл з відповідними розрахунками.
«Повернення прозорості в оборонні закупівлі — це лише перший крок. Наразі ми працюємо над створенням нової процедури рамкових угод для потреб оборони, завдяки якій оборонці зможуть проводити конкурентні відбори постачальників через систему Prozorro, і при цьому не публікувати чутливу інформацію в систему», - пояснила Бігун.
Закон передбачає, що оборонні замовники та військові частини мають публікувати звіти в систему Prozorro протягом робочих 10 днів з дня підписання контракту. Крім того, до 22 червня їм потрібно буде прозвітувати по всіх договорах, укладених з 24 лютого 2022 року, тобто від початку повномасштабного вторгнення.
Як повідомлялося, 30 січня 2023 року Прем’єр-міністр України Денис Шмигаль доручив розробити оновлену систему для збалансування дотримання секретності та публічного контролю за закупівлями для армії.
Кабінет Міністрів України 4 березня 2023 року затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії. 13 березня її текст оприлюднено на сайті уряду.
Програма охоплює такі сфери, як підвищення ефективності системи протидії корупції; забезпечення невідворотності відповідальності за корупцію; оборона; правосуддя; державне регулювання економіки; митна справа та оподаткування; будівництво, земельні відносини та інфраструктура; охорона здоров’я; освіта та соціальний захист; антимонопольна політика.