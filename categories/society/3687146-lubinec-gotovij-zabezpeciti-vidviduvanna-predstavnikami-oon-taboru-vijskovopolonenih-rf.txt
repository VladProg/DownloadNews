Український омбудсман Дмитро Лубінець висловив готовність забезпечити відвідування головою Місії Матільдою Богнер та постійною координаторкою системи ООН в Україні Деніз Браун табору російських військовополонених у нашій державі.

Про це Лубінець поінформував у телемарафоні, передає кореспондент Укрінформу.
Він уточнив, що у п’ятницю очолювана ним інституція розпочала процедуру написання офіційного листа, який він планує підписати у суботу і звернутися як до Богнер, так і до Браун щодо того, щоб вони з ним зустрілися і надали докази, на основі яких вони зробили висновки щодо імовірного неналежного поводження в Україні з 25 російськими військовополоненими.
«І якщо у них є будь-які питання щодо поводження з російськими військовополоненими, то я готовий забезпечити їхнє відвідування у будь-який час до табору військовополонених російської армії, який розташований в Україні», - сказав Уповноважений ВР.
Очільник Офісу Омбудсмана зазначив, що він постійно спілкується з керівниками цієї Місії ООН і ніколи жодного слова чи дорікання щодо того, що є факти, які можуть свідчити, що Україна негідно поводиться з військовополоненими, не лунало.
Лубінець запевнив, що він сам неодноразово порушував це питання і показував, що наша держава відповідно до Женевських конвенцій створила окремий табір для військовополонених російської армії, куди мають доступ на постійній основі представники МКЧХ, міжнародні експерти і навіть міжнародні журналісти.
Він заявив, що неодноразово пропонував здійснити разом з ним або самим візити туди і подивитися на умови утримання цих військовополонених, зафіксувати факт того, що Україна максимально виконує свої зобов’язання у частині дотримання прав цих осіб на основі Женевських конвенцій.
«Сьогодні зі здивуванням я побачив (інформацію про те – ред.), що нібито є факти такого відношення. І найголовніше – що вони не розуміють, яким чином Україна проводить розслідування щодо цих злочинів (про які було заявлено з боку представників ООН – ред.). А до кого ви зверталися? Можливо, до мене? Ні. У вас була можливість порушити це питання зі мною? Так, і неодноразово. Тобто, здивування і обурення викликає те, що вони самі вказують у звіті, що не знають, як Україна досліджує ці злочини, які на їхню думку (були скоєні – ред.), і при цьому ви не звертаєтеся до омбудсмана України», - сказав Уповноважений з прав людини.
Очільник Офісу Омбудсмана заявив, що є певна кількість фактів порушень з боку українських солдатів щодо російських військовополонених, і по кожному випадку було відкрито кримінальне провадження, яке ретельно розслідується.
«У цій частині ми показуємо приклад, що навіть якщо з’являються факти можливого негідного поводження з російськими військовополоненими, то ми як демократична держава на це реагуємо», - сказав Лубінець.
Як повідомлялося, Моніторингова місія ООН з прав людини в Україні презентувала дві нові доповіді — про поводження з військовополоненими та загальну ситуацію з правами людини в Україні за шість місяців до 31 січня 2023 року.