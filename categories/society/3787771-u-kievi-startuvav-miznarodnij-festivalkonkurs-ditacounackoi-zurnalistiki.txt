У Києві 16 листопада стартував ХХІІ Міжнародний фестиваль-конкурс дитячо-юнацької журналістики «Прес-весна на Дніпрових схилах», що проводиться у столиці 22 роки поспіль.

Презентація конкурсу відбулась на пресконференції в Укрінформі.
Щорічно юні журналісти, учасники конкурсу, надсилають свої роботи зі Швеції, США, Нідерландів, Німеччини, Польщі, Данії, Азербайджану та інших країн світу. За період існування медіафестивалю до інформаційно-творчої агенції «ЮН-Прес» Київського палацу дітей та юнацтва (КПДЮ) надійшло понад 19 000 робіт.
Організатори конкурсу: Київський палац дітей та юнацтва, Департамент освіти та науки КМДА, Інформаційно-творче агентство «ЮН-Прес». Партнери фестивалю: Національна спілка журналістів, Державний комітет телебачення та радіомовлення.
Тему конкурсу 2024 року «Я так бачу світ» та основні його етапи оголосила керівник проєкту, завідувачка відділу Інформаційно-творчого агентства «ЮН-Прес» КПДЮ Надія Іллюк.

За її словами, переможці визначатимуться у 7-ми номінаціях: журналістська робота, літературна творчість, друковані видання, аудіомистецтво, візуальне мистецтво, медіапроєкт, мережева журналістика.
Для участі у конкурсі запрошується молодь та юнацтво віком від 12 до 21 року.
До 1 квітня 2024 року необхідно заповнити реєстраційну форму та надіслати роботу. До 13 квітня 2024 року визначаються переможці та формується коло претендентів на участь у фінальній частині фестивалю. З 17 по 19 травня 2024 року - фінал: рольова гра “Медіаімпресіонізм Київської весни” та підбиття підсумків і урочисте нагородження переможців.
«22 роки Прес-весна на Дніпрових схилах об'єднує молодь, яка хоче спробувати свої сили в журналістиці, опанувати нові навички та перейняти досвід медіапрофі. Такий профорієнтаційний захід дає можливість молоді спробувати себе у професії теле-, радіо- журналіста, оператора, фотографа, спікера, блогера. Багато переможців Прес-весни сьогодні вже досвідчені медійники і кожного дня доносять до українців важливу інформацію, що так необхідна під час війни 24/7, а також інформують міжнародне товариство про події, що відбуваються сьогодні на теренах нашої держави”, - сказала директорка Департаменту освіти і науки КМДА Олена Фіданян.

Вона зазначила, що наше молоде покоління також долучається до поширення інформації про війну Росії проти України, про боротьбу наших Захисників і Захисниць, про об'єднану українську націю заради Перемоги нашої країни, про свої переживання та історії українців, чиє життя назавжди змінило повномасштабне вторгнення.
“Усі їх думки, спогади, інтерв'ю об'єднав проєкт "Щоденники війни", започаткований минулого року під час ХХІ Міжнародного фестивалю-конкурсу дитячо-юнацької журналістики «Прес-весна на Дніпрових схилах», - зазначила Фіданян.
Підсумовуючи, вона додала, що міська влада всіляко сприяє і сприятиме проведенню заходів для молоді, що дають їй можливість себе реалізувати, визначитись із подальшим професійним шляхом, об’єднуватись з однолітками з різних країн та континентів у прагненні зробити наш світ кращим.
“Впевнена, що роботи учасників, які будуть у цьому році, будуть зосереджені виключно на перемозі. Наш унікальний ЮН-Прес готує обдарованих людей, які прославляють Україну своїм серцем, своїм теплом, а сьогодні розказують про наш біль та одночасно про наш незламний дух”, - наголосила директорка Департаменту освіти і науки КМДА.
Крім того, на пресконференції відбулася презентація аудіоверсій українською та англійською мовами книги «Щоденники війни. (Не)дитячі історії», авторами якої є вихованці Київського палацу дітей та юнацтва.
Як зазначила директорка КПДЮ Оксана Добровольська, «за короткий період книга стала резонансною, і ми вважаємо, що біль наших дітей має почути світ. У буквальному сенсі почути. Англійська аудіоверсія книги – це наш внесок у позиціонування України за кордоном у найважчий для нашої країни період сучасної історії».

Відсьогодні усі охочі можуть безкоштовно прослухати аудіоверсію книги на YouTube - каналі КПДЮ.