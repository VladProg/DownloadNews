Кіберполіція попереджає українців про шахрайство під виглядом соціальних виплат.

Як передає Укрінформ, про це повідомляє пресслужба Міністерства внутрішніх справ України.
Зловмисники в інтернеті привласнюють гроші під виглядом надання виплат українцям, які постраждали від війни.
«Аферисти поширюють фейкову інформацію про соціальні виплати, створюючи сторінки-клони державних організацій, керівництва держави, представників ООН, Червоного Хреста, благодійних фондів, банків тощо. Для реалізації злочину здебільшого використовують фішинг», - ідеться в повідомленні.
Громадянам пропонують ввести персональні дані та номер банківської картки нібито для зарахування грошей. Однак відомості, введені на таких ресурсах, автоматично стають відомі зловмисникам. Маючи дані банківських карток, вони привласнюють гроші з рахунків.
Кіберполіція закликає громадян бути пильними та радить отримувати інформацію, особливо з приводу фінансових виплат, лише з офіційних джерел, не переходити за сумнівними гіперпосиланнями та не повідомляти конфіденційну інформацію, зокрема дані банківських карток, стороннім.
У разі підозри шахрайських дій потрібно негайно повідомляти правоохоронним органам.
«Зверніть увагу, що офіційні сторінки державних органів, благодійних організацій, банківських структур у месенджерах та соціальних мережах мають бути верифікованими», - сказано в повідомленні.
Як повідомляв Укрінформ, від початку війни виявлено близько 800 фактів шахрайства, які вчинені з використанням високих інформаційних технологій.