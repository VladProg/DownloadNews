Повномасштабне вторгнення стало поворотною точкою в історії світової цивілізації, оскільки від результатів війни Росії проти України залежить існування всієї цивілізації.

Як передає Укрінформ з посиланням на повідомлення на сайті "Ялтинської європейської стратегії", про це сказав доктор історичних наук, професор Українського католицького університету Ярослав Грицак на щорічній зустрічі YES "Майбутнє вирішується в Україні".
«Маємо декілька точок в історії людства: Французька революція, світові війни, падіння комунізму… 24 лютого 2022 року — це остання поворотна точка. Під час попередніх вирішальних моментів історії стояло питання як змінити світ на краще. Зараз найбільш актуальне питання — як врятувати світ. Це екзистенційна загроза», - сказав він на щорічній зустрічі Ялтинської Європейської Стратегії (YES), організованій Фондом Віктора Пінчука.
За словами Грицака, українське питання завжди супроводжувало зміни в історії людства. Але тоді, на відміну від сьогодення, Україна була більше об’єктом, а не суб’єктом.
За впливом на історію цивілізації він порівняв війну Росії проти України з війною Персії проти демократичних полісів Стародавньої Греції. Поразка України, за його словами, означатиме кінець цивілізації.
«Що може статися, якщо, не дай Боже, Україна не виграє? Хочу звернутися до греко-перських воєн. Серед істориків триває дискусія, що сталося б, якби греки тоді програли ту війну. Дуже багато подібностей: маємо греків, демократів, які билися з першою великою імперією персів. Відповідь: не було б ні Сократа, ні Платона, ні Аристотеля, ні Декарта, ні Ньютона, ні смартфонів, ні навіть конференції YES — от що б сталося. І це дуже важливо. Якщо Україна не виграє цю війну - це означатиме кінець цивілізації», — підсумував історик.
Ярослав Грицак - український історик та публіцист. Доктор історичних наук, професор Українського католицького університету у Львові. Директор Інституту історичних досліджень Львівського національного університету ім. І.Франка, перший віцепрезидент (1999—2005) Міжнародної асоціації україністів. Головний редактор наукового річника «Україна модерна», член редакційної колегії часописів «Ab Imperio», «Judaica Ukrainica», «Критика», «Slavic Review», член наглядової ради журналу «Harvard Ukrainian Studies». Почесний професор НаУКМА. Має понад 500 наукових публікацій на історичну тематику. Відомий також своїми публіцистичними творами.