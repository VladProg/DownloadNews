Лікарсько-консультативна комісія може встановлювати інвалідність дитині під час війни дистанційно.

Як передає Укрінформ, про це повідомляє МОЗ
“Міністерство охорони здоров’я України нагадує, що на період дії воєнного стану суттєво спрощено процедуру встановлення та продовження інвалідності як для дорослих, так і для дітей”, - ідеться у повідомленні.
Медико-соціальну експертизу проводять дітям, батьки яких звернулися для встановлення інвалідності до лікарсько-консультативної комісії (ЛКК) після діагностики, лікування і реабілітаційних заходів та за наявності відомостей, що підтверджують стійке порушення функцій організму, які спричиняють обмеження життєдіяльності.
Також визначено показання, які дають право на одержання державної соціальної допомоги на дітей з інвалідністю віком до 18 років строком на два, п'ять років і до досягнення повноліття.
Після досягнення 18 років особа з інвалідністю направляється ЛКК на медико-соціальну експертну комісію відповідного профілю для проходження експертизи.
На період дії воєнного стану наказом МОЗ № 496 про “Деякі питання надання первинної медичної допомоги в умовах воєнного стану” працівникам первинної медичної допомоги доручено забезпечити надання медичної допомоги пацієнтам у невідкладному стані з числа переміщених осіб. Надавачі первинної медичної допомоги, до яких звернулася ВПО, не мають права наполягати на укладенні з ними декларацій.
Також відсутні й підстави укладати декларацію між пацієнтом з числа внутрішньо переміщених осіб та лікарем, який направляє дитину на ЛКК.
Для спрощення проведення медико-соціальної експертизи уряд прийняв постанову №225, щоа передбачає встановлення інвалідності особам, які звертаються для встановлення інвалідності у період дії воєнного стану заочно та незалежно від місця реєстрації, проживання чи перебування.
Таким чином, якщо дитина з інвалідністю, якій виповнилось 18 років, не може прибути на огляд до медико-соціальної експертної комісії, така комісія може приймати рішення про встановлення інвалідності заочно на підставі направлення лікарсько-консультативної комісії.
Проведення медико-соціальної експертизи за направленням лікарсько-консультативної комісії здійснюється незалежно від місця реєстрації, проживання або перебування особи, що звертається для встановлення інвалідності.
У МОЗ нагадали, що на період дії воєнного стану для отримання соціальних виплат особам з інвалідністю проходити повторний огляд для підтвердження інвалідності не потрібно. Оскільки, згідно з постановою Кабінету Міністрів №390, термін дії інвалідності та індивідуальна програма реабілітації подовжені на період дії воєнного стану.
Проходження повторного огляду, який припав на період дії воєнного стану, переноситься на строк не пізніше шести місяців після його припинення/скасування.
Діти та дорослі з інвалідністю можуть отримувати, відповідно до індивідуальної програми реабілітації, без проходження повторного огляду ЛКК чи медико-соціальної експертної комісії МСЕК: соціальні виплати, реабілітаційні послуги та допоміжні вироби (милиці, ходунки, крісла колісні), засоби інконтиненції (наприклад, памперси, катетери тощо), освітні послуги та пільги.
Діти з інвалідністю можуть пройти обстеження для проведення повторної медико-соціальної експертизи протягом шести місяців після припинення/скасування воєнного стану. Це дає можливість забезпечити соціальний захист і реалізацію реабілітаційних заходів дітям з інвалідністю на період дії воєнного стану.
Як повідомляв Укрінформ, станом на 7 червня в Україні внаслідок російської агресії зруйновано повністю 105 закладів охорони здоров'я.