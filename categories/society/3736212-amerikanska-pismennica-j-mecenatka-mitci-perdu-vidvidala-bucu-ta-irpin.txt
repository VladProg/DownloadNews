Американська бізнесвумен, меценатка і письменниця Мітці Пердью відвідала Бучу та Ірпінь Київської області.

Про це повідомляє поліція Київської області, передає Укрінформ.

Як зазначається, Пердью поспілкувалася з мешканками Бучі, поліцейською з Ірпеня Оленою Магльованою та дружиною загиблого під час евакуації мирного населення капітана поліції Сергія Близнюка. Історії окупації Київської області, свідчення про злочини російської армії та героїчний опір українців ляжуть в основу книги, яку готує письменниця.
«Щонеділі у США проходять збори, де збирають допомогу для України, і я щоразу відвідую ці заходи і розповідаю про те, як український народ виборює свободу», — зазначила меценатка.
Вона також розповіла учасницям Асоціації жінок США, членом якої є сама, що будує в Україні безпечний шелтер для жінок, які постраждали внаслідок торгівлі людьми та насильства. «І американські жінки дуже прониклися ідеєю зробити цей простір найкращим місцем для скривджених українок», — каже Мітці Пердью.
Члени асоціації подарували вишивані картини, а також закупили для шелтеру швацькі машинки, щоб його мешканки мали чим себе зайняти, зазначила меценатка.
У поліції також повідомили, що в Ірпені Мітці Пердью разом із керівником обласної поліції Андрієм Нєбитовим відвідала відбудований відділок поліції. Письменниця на власні очі побачила, як поліцейські несуть службу у нових умовах.
Крім того, візит Мітці Пердью на Київщину пов’язаний із черговою благодійною місією - меценатка передала 5 сучасних катерів для водної поліції регіону.
Як повідомлялося, американська меценатка Мітці Пердью у 2022 –2023 роках передала українським правоохоронцям 18 автомобілів.
Фото: Поліція Київщини