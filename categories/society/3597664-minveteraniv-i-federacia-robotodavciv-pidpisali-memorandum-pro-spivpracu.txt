Міністр у справах ветеранів Юлія Лапутіна і голова Ради Федерації роботодавців України Дмитро Олійник підписали меморандум про співпрацю.

Як передає Укрінформ, про це повідомляє Мінветеранів.

“Співробітництво буде спрямовано на підтримку ветеранів російсько-української війни, зокрема сприяння соціальній та професійній адаптації, надання психологічної підтримки, а також забезпечення єдиного системного підходу до розроблення та впровадження системи переходу від військової кар’єри до цивільного життя”, - ідеться у повідомленні.

За словами Лапутіної, “більшість наших ветеранів знову захищають Україну на фронті. Переважна більшість з них – молоді люди. І ми маємо створити всі необхідні умови, щоб зі здобуттям Україною перемоги наші захисники і захисниці змогли долучитись до відновлення країни, стати в стрій на економічному фронті – стати “Воїнами відновлення”.

Лапутіна впевнена, що “коли держава відновить їхнє фізичне, ментальне здоров’я, інтегрує в економіку, ми отримаємо додатковий потенціал для економічного розвитку як громад, так і всієї країни".
Тому Мінветеранів готове ефективно взаємодіяти з Федерацією у сприянні забезпечення зі сторони роботодавців робочими місцями наших ветеранів, а міністерство бере на себе зобов'язання забезпечити перенавчання, підвищення кваліфікації, щоб наші захисники були затребуваними та конкурентоспроможними на ринку праці”, - наголосила міністр.

Своєю чергою Олійник зазначив, що Федерація роботодавців представляє інтереси майже 8500 підприємств, які у сукупності генерують 70% ВВП України і дають роботу майже п'яти мільйонам людей по всій країні.
“7 – 8 відсотків працівників наших підприємств захищають Україну на фронті. Ми з ними підтримуємо зв'язок і після перемоги повернемо їх на роботу. Зі свого боку ми зробимо все, щоб підписаний сьогодні меморандум про співпрацю був дійсно живим на працював користь країні”, – наголосив він.
Лапутіна ознайомила Олійника з пріоритетними напрямами роботи Мінветветеранів під час воєнного стану, а також діючими проєктами та програмами щодо підтримки ветеранів, членів їхніх сімей, родин полеглих захисників і захисниць України.
Як повідомляв Укрінформ, український ветеранський фонд запустив конкурс фінансування "ВАРТО+ГО", спрямований на підтримку громадських організацій, які допомагають захисникам і захисницям України.


Фото: Мінветеранів