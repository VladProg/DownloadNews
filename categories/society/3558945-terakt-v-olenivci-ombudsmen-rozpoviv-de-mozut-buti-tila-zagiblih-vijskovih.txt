Частина тіл загиблих українських військовополонених в Оленівці, можливо, перебуває у Маріуполі, частина – у Донецьку.

Про це в ефірі «Настоящего времени» заявив Уповноважений ВРУ з прав людини Дмитро Лубінець, повідомляє Укрінформ.
Лубінець зазначив, що коли він звернувся з приводу свого приїзду до Оленівки, то запропонував, щоб російська сторона розпочала процедуру видачі тіл загиблих родичам в Україні, щоб його допустили до українських поранених хлопців.
«Нічого не було зроблено. російська сторона і тут все проігнорувала. На даний момент ми маємо єдину інформацію, що, можливо, тіла знаходяться в Маріуполі. Частина – у Маріуполі, частина – у Донецьку. А поранені військовослужбовці, за нашою інформацією, перебувають у Донецьку», - уточнив він.
Український омбудсмен заявив, говорячи про ситуацію в Оленівці, що на підставі аналізу фотографій та відеофіксації є всі дані, щоб стверджувати, що це справді було заздалегідь заплановано російською стороною – терористичний акт, фактично – публічна страта українських військовослужбовців.
Лубінець уточнив, що жодного обстрілу українськими збройними силами, ракетами не було.
«Це досить легко перевіряється і вже перевірено: за супутниковими даними, GPS-навігаторами це було все встановлено. Цього нема. І з цього погляду російська федерація мала на меті дискредитувати отримання Україною військової допомоги з боку західних союзників. Але не вийшло», - сказав він.
Що стосується того, що сталося всередині колонії, чиновник поінформував, що на підставі даних експертиз - як українських, так і міжнародних - всі сходяться на думці, що це був підрив зсередини снаряда, можливо, кількох снарядів, які дають дуже велику температуру - саме тому на фотографіях і на відео чітко видно обвуглені тіла.
За його словами, щодо цієї трагедії в Оленівці є дуже багато розбіжностей.
«Наприклад, якщо там перебували в бараках люди, то за такої високої температури матраци не згоріли повністю. З одного боку, ми бачимо залізні ліжка, які не зачеплені, з іншого боку, ми бачимо матраци, які, за відчуттями, щойно принесли. Тому там розбіжностей дуже багато. Все це - свідчення того, що російська федерація інсценувала цю трагедію», - сказав він.
Уповноважений ВРУ з прав людини заявив, що взагалі приїхати до Оленівки можна лише з погодження та з допуску російської сторони.
Серед іншого, Лубінець сказав, що він відразу звернувся з пропозицією, щоб особисто разом із омбудсменом Росії Тетяною Москальковою прибути до Оленівки, де в їхній присутності до місця події «мають бути допущені представники міжнародних організацій: ООН і Міжнародного комітету Червоного Хреста».
«Цього не було зроблено. І, звичайно, що більше минає часу після цієї трагедії, то менше залишається доказів цього злочину», - сказав він.
Як повідомлялося, у ніч на 29 липня на території колишньої виправної колонії № 210 смт Оленівка на тимчасово захопленій території Донецької області біля будівлі, в якій утримували українських військовополонених, стався потужний вибух. За даними російської сторони, загинуло близько 50 українських захисників, ще понад 70 отримали тяжкі поранення.
Україна поінформувала членів Ради Безпеки ООН про воєнний злочин, скоєний російськими військами проти українських військовополонених у колонії у смт Оленівка.
Фото: InformNapalm