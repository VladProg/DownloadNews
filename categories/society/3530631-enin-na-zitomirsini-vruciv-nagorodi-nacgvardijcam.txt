Перший заступник міністра внутрішніх справ Євгеній Єнін під час поїздки у Житомирську область вручив нагороди гвардійцям Північного об’єднання.

Про це повідомила пресслужба Національної гвардії, передає Укрінформ.

Як зазначається, Єнін передав пораненим нацгвардійцям нагороди, подякував їм за службу, а також перевірив умови лікування.
«Під час лікування поранених ми не розділяємо, чи це боєць Міністерства оборони, чи Нацгвардії, чи поліції, чи рятувальник. Для нас усі рівні, усі вони - наші герої, які мають бути оточені максимальною увагою і пошаною з боку нашого суспільства», – зазначив перший заступник міністра.
Загалом 6 військовослужбовців Нацгвардії були нагороджені відомчими відзнаками. Крім того, були відзначені найкращі представники поліції та медперсонал, який безпосередньо працює з пораненими бійцями.
Як повідомлялося, у Житомирі стартував ініційований Міністерством внутрішніх справ проєкт «Безпечне освітнє середовище в умовах війни».


Фото: НГУ