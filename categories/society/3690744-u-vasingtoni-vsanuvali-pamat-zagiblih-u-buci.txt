Десятки активістів із українськими й американськими прапорами, плакатами й гаслами зібралися в неділю під Білим домом у Вашингтоні для вшанування пам’яті загиблих мирних жителів в окупованому росіянами українському місті Буча.

Захід провела благодійна організація US Ukrainian Activists (USUA), передає власний кореспондент Укрінформу.
«Буча – одне з найбільш постраждалих українських міст, воно стало втіленням російських злочинів безпрецедентного масштабу. Після його звільнення, коли українські захисники виявили безліч катованих тіл мирних жителів, весь світ побачив, що залишає за собою російська федерація», - зауважила у цьому зв’язку організаторка акції, президентка USUA Надія Шапоринська.
Вона підкреслила, що бучанська різанина, фактично, стала одним із перших прикладів воєнних злочинів та злочинів проти людства, які вчиняють російські війська.
«Звірства російських окупантів у Бучі, Ірпіні, Маріуполі, Ізюмі, Херсоні, Бородянці та інших українських містах жахають увесь світ»,- наголосила організаторка мітингу.
Учасники акції під Білим домом закликали адміністрацію США визнати росію терористичною державою й підтримати створення Спеціального трибуналу для росії, щоби притягти всіх причетних до відповідальності та встановити справедливість.
Вони помолилися та вшанували пам’ять всіх жертв геноциду, який продовжує чинити росія проти народну України.
Як повідомляв Укрінформ, напередодні, в пам’ять про річницю звільнення Бучі та розкриття жахливих злочинів росіян, в Києві відбувся Бучанський саміт за участі лідерів держав, які продовжують підтримувати Україну.
Фото: USUA