У судах перебуває 17 позовів Міністерства юстиції про заборону партій.

Про це повідомила заступниця міністра юстиції Валерія Коломієць на брифінгу в Медіацентрі Україна – Укрінформ.
“Загалом на сьогодні в судах України перебуває 17 позовів Міністерства юстиції про заборону тих чи інших політичних партій. 11 з них - на виконання рішення РНБО, 5 із них стосуються того, що ми отримали повідомлення Служби безпеки України про злочинну діяльність цих політичних сил, в тому числі пособництво окупанту, і одна - це славнозвісна партія, в якої, власне, назва територіальних представництв відрізняється від загалом назви партії. Я маю на увазі партію “Русь єдина”… І, фактично, вже рік ми так само розглядаємо цю справу”, - сказала Коломієць.
Вона висловила сподівання, що у зв’язку з набуттям чинності законом, який пришвидшує розгляд позовів щодо заборони партій, окрім тих 11 рішень, які вже є, у тому числі 10 з них на виконання рішень РНБО, протягом місяця будуть заслухані й решта 6 позовів.
Коломієць нагадала, що у березні РНБО ухвалила рішення, відповідно до якого призупинено діяльність 11 проросійських партій. Цим рішенням також було покладено обов’язок на Міністерство юстиції подати відповідні позови щодо заборони діяльності цих партій.
Як повідомлялося, 18 травня 2022 року набув чинності Закон № 2243-IX “Про внесення змін до деяких законодавчих актів України щодо заборони політичних партій”.