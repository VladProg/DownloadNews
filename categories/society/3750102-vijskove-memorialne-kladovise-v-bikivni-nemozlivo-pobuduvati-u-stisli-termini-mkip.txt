Ділянка, визначена для будівництва Національного військового меморіального кладовища, потребує ретельних археологічних досліджень з пошуковими та ексгумаційними роботами.

Як передає Укрінформ, про це поінформувала пресслужба Міністерства культури та інформаційної політики з посиланням на Національний історико-меморіальний заповідник «Биківнянські могили».
«Частина території Биківнянського лісу, на якій було заплановано розмістити Національне військове меморіальне кладовище, є досі повністю не дослідженою і може містити певну кількість ще не виявлених поховань. Зважаючи на це, а також низку інших об'єктивних причин, побудова меморіального кладовища на території Биківнянського лісу у заявлені найкоротші терміни неможлива», - йдеться у повідомленні.
Згідно з інформацією заповідника, визначена територія є місцем розташування колишньої таємної спецділянки НКВС УРСР, де відбувалися поховання розстріляних у Києві в 1937-1941 роках жертв масових політичних репресій. За оцінками істориків, у Биківнянському лісі було закопано від 30 до 40 тисяч тіл жертв сталінських репресій.
Також зазначають, що площа спорудженого у 2012 році Міжнародного меморіалу жертв тоталітаризму 1937-1941 рр. включно з Польським Військовим цвинтарем не охоплює всі можливі місця поховання жертв комуністичного режиму на території заповідника.
Водночас пошукові та ексгумаційні роботи, які проводились на території Биківнянського лісу у 1971, 1988-1989, 2001-2012 роках, були не тотальними та не на всіх ділянках ретельними, що не виключає наявність недосліджених поховань та неексгумованих тіл поза межами Меморіалу.
«Оскільки поховання можуть бути розташовані у різних місцях території Биківнянського лісу, яка визначена для будівництва НВМК, цілком імовірно, що відступлених меж НВМК від Меморіалу буде недостатньо, аби гарантувати збереження братських могил жертв політичних репресій під час можливого будівництва НВМК», - підкреслюють у відомстві.
За висновком заповідника, обрана ділянка потребує ґрунтовного археологічного дослідження включно з ретельними пошуковими та ексгумаційними роботами та визначенням місця поховання нововиявлених решток репресованих громадян та виявлення та реєстрації можливих об’єктів культурної спадщини.
Зважаючи на терміни реалізації проєкту НМВК, об’єктивну потребу більших площ для НВМК та наявність суттєвих причин, які ускладнюють виконання цього завдання, а також з огляду на потребу в проведенні попереднього обстеження території, передбаченої для відмежування від НІМЗ «Биківнянські могили», та проведення необхідних охоронних заходів, можна зробити висновок про неможливість побудови меморіального кладовища на території Биківнянського лісу у заявлені найкоротші терміни, зауважують у МКІП.
Як повідомляв Укрінформ, у Мінветеранів планували здійснити перші поховання загиблих воїнів на Національному військово-меморіальному кладовищі наприкінці осені 2023 року.