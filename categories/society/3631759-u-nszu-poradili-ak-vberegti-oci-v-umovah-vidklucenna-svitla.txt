Національна служба здоров’я України (НСЗУ) опублікувала поради, як вберегти очі в умовах відключення електроенергії.

Як передає Укрінформ, про це НСЗУ повідомила у Фейсбуці.
"Попри часті відключення світла українці продовжують працювати, навчатися, читати та активно проводити час. Однак при поганому освітленні наші очі напружуються, щоб розгледіти текст чи зображення тощо. Через це очі швидко втомлюються і може відчуватися печіння або біль в очах, а іноді навіть і головний біль", - ідеться у повідомленні.
Щоб вберегти очі під час відключень світла, варто дотримуватися певних правил.
Зокрема під час роботи з комп’ютером слід уникати цілковитої темряви. Світла від одного монітора недостатньо для очей. Потрібно подбати про правильне альтернативне освітлення.
"Обирайте лампи й ліхтарі, що освітлюють кімнату рівномірним білим кольором. Це найбільш комфортне світло для очей, оскільки імітує денне освітлення. Подбайте про те, щоб світло рівномірно заповнювало кімнату, а не було спрямоване лише в одну точку", - зазначили в НСЗУ.
Світло ліхтарів чи ламп не має сильно світити в очі. Це може негативно вплинути на зір, викликати додаткове навантаження та сльозотечу.
За можливості потрібно замінити свічки на ліхтарі чи акумуляторні лампи – мерехтіння світла може викликати відчуття дискомфорту і втому очей, а також негативно позначається на нервовій системі.
Варто уникати кольорового освітлення, зокрема синього (декоративних світильників, гірлянд). Таке світло неприродне і небезпечне для очей.
У разі виникнення симптомів синдрому сухого ока необхідно користуватися зволожувальними краплями.
"Щогодини робіть 5-хвилинну перерву від гаджетів. У цей час корисно виконати вправи для очей (подивитися вгору, вниз, у різні сторони) та частіше дивитися вдалину – це допоможе вашим очам розслабитися", - порадили в НСЗУ.
Як повідомляв Укрінформ, раніше агентство зібрало поради від фахівців і знавців, як протидіяти в побуті відключенням світла цієї зими.