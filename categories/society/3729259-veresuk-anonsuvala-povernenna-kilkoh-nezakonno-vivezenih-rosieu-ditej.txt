Віцепрем’єрка ‒ міністерка з питань реінтеграції тимчасово окупованих територій Ірина Верещук розраховує на те, що вже найближчим часом вдасться повернути на Батьківщину ще кількох маленьких українців, яких незаконно вивезла Росія.

Про це вона повідомила на брифінгу в Медіацентрі Україна — Укрінформ.
“Чекаємо ще наступних дітей, які цього тижня мають бути повернені додому. Скільки дітей на сьогодні (вивезено - ред.)? Станом на 1 червня , це близько 20 тисяч дітей, яких нам вдалося облікувати. З них понад 4 тисячі є дітьми-сиротами. Це статусні діти, які без опікунів, яких незаконно всиновлює та віддає під опіку Росія”, - сказала Верещук.
Вона також зазначила, що мала можливість поспілкуватися із дівчинкою, яку вдалося повернути. Її тато та мама – військові. “ЇЇ прізвище Зірка, звати Софійка. Маленька дівчинка, яку нам вдалося повернути з ТОТ через Росію, через Таганрог та треті країни”, - додала глава Мінреінтеграції.
Вона вкотре наголосила на тому, що Україна забороняє всиновлювати своїх дітей росіянам та вимагає повернути їх на Батьківщину. “Ми готові цей механізм пропрацювати, разом з нашими міжнародними партнерами, з ЮНІСЕФ , з Папою Римським. Ми готові з усіма працювати задля того, щоб повернути усіх наших дітей. Брати під опіку ми забороняємо”, - підкреслила вона.
Як повідомлялося, віцепрем'єр-міністр Ірина Верещук в інтерв’ю Укрінформу зазначала, що Міністерству з питань реінтеграції тимчасово окупованих територій вдалося повернути 373 дитини, незаконно вивезених на територію Росії.