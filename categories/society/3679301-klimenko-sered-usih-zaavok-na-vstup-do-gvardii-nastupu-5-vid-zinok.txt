Серед усієї кількості заявок, які надійшли на вступ до підрозділів «Гвардії наступу», 5% надіслали жінки.

Про це міністр внутрішніх справ України Ігор Клименко сказав в інтерв'ю Укрінформу.
«Близько 5 відсотків від усіх заявок (на вступ до «Гвардії наступу» - ред.) надійшли від жінок», - сказав очільник МВС України.
Він додав, що жінка у складі цих бригад може стати, у тому числі, і оператором безпілотних літальних апаратів.
«Тобто якщо особа є спеціалістом, якщо вона має досвід цієї роботи або має бажання і здібності до цього, то, звісно, що ми будемо вчити, у тому числі, й жінок стати операторами БПЛА», - сказав Клименко.
Як повідомлялося, 2 лютого у Міністерстві внутрішніх справ заявили про початок формування штурмових бригад «Гвардія наступу», до яких можуть вступати добровольці. Основою цих підрозділів будуть чинні поліцейські, прикордонники та бійці Національної гвардії. 9 лютого речник Нацгвардії Руслан Музичук заявив, що серед охочих вступити до «Гвардії наступу» є і жінки.