Служба безпеки України розпочала кримінальне провадження за фактом інциденту, що стався 12 листопада 2022 року в одному з храмів Національного заповідника «Києво-Печерська лавра».

Тоді під час богослужіння у храмі звучали тези пропагандистського характеру, що вихваляють «руський мір», передає Укрінформ з посиланням на повідомлення СБУ.
Слідство здійснюється за ч.1 ст. 436-2 Кримінального кодексу України – виправдовування, визнання правомірною, заперечення збройної агресії російської федерації проти України, глорифікація її учасників.
Наразі усі матеріали скеровані для проведення відповідних експертиз.
Як повідомялося, очільник СБУ Василь Малюк заявив, що цей інцидент не залишиться без відповідної реакції.
«Ті, хто в умовах повномасштабної війни, яку розв’язала росія проти України, чекає на «пробудження матушкі-русі», мають розуміти, що це шкодить безпеці та інтересам України та наших громадян. І ми не допустимо таких проявів», – заявив він.
Досудове розслідування здійснюють слідчі Головного управління СБУ у м. Києві та Київській області за процесуального керівництва Київської міської прокуратури.
Як повідомлялось, священник Православної церкви України Михайло Омелян опублікував у Фейсбуці відео, на якому під час під час богослужіння 12 листопада у Києво-Печерській лаврі моляться за рф.