Фахівці Міністерства цифрової трансформації готують нові послуги для користувачів мобільного застосунку «Дія». Йдеться, зокрема, про можливість подання заяв на отримання допомоги від міжнародних організацій.

Про це в ефірі телемарафону розповів Мстислав Банік, керівник з розвитку електронних послуг у Міністерстві цифрової трансформації, передає Укрінформ.
«Зараз ми працюємо над тим, щоб через «Дію» можна було подаватися на отримання матеріальної допомоги від міжнародних організацій урядів. Це зможуть зробити багато різних категорій наших громадян — і внутрішньо переміщені особи, і люди, які виїхали за кордон, і сім’ї з дітьми, і люди з інвалідністю, й інші», — повідомив Банік.
За його словами, в наданні різних видів допомоги зацікавлена велика кількість міжнародних організацій. Відтак, аби спростити українцям доступ до цієї допомоги, і буде розроблений новий сервіс - "все можна буде зробити в кілька «кліків»" замість "запуску сервісів онлайн і збору купи паперів та копій для центрів надання адміністративних послуг".
Також, за словами Баніка, працюють фахівці Мінцифри і над розробкою додатку «єМалятко в смартфоні».
«Найближчим часом він не з’явиться, адже для його запуску треба розробити нову версію існуючого варіанту «єМалятко», який є на порталі «Дія», а не просто взяти готовий. Але певні напрацювання у нас вже є, ми обговорюємо їх з партнерами та з Міністерством юстиції», - підсумував Банік.
Як повідомляв Укрінформ, станом на 27 квітня у застосунку та на порталі "Дія" вже отримано понад 100 тисяч заяв від громадян про пошкоджене внаслідок війни майно.
Із середини квітня у застосунку «Дія» запустили комплексну послугу для внутрішньо переміщених осіб (ВПО). Люди, які змушені були покинути свій дім і переїхали в межах України через повномасштабне вторгнення рф, можуть оформити статус ВПО у «Дії» та отримати виплату від держави - для себе і своїх дітей.