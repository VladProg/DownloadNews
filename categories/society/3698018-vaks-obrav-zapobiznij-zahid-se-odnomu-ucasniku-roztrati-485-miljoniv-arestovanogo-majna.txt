Вищий антикорупційний суд обрав запобіжний захід у вигляді застави пособнику організатора розтрати арештованого майна на 485 млн гривень.

Як передає Укрінформ, про це Спеціалізована антикорупційна прокуратура повідомила в Телеграмі.
За даними САП, розмір застави становить 4,026 млн гривень.
Згідно із судовим рішенням, фігурант також зобовʼязаний носити електронний засіб контролю, прибувати за кожним викликом до детектива, прокурора й суду та повідомляти їх про зміну свого місця проживання чи роботи. Відлучатися за межі Київської області без дозволу детектива, прокурора або суду йому заборонено.
Також на підозрюваного покладений обовʼязок здати на зберігання до відповідного органу паспорт (паспорти) для виїзду за кордон й утримуватися від спілкування з іншими підозрюваними у справі та свідками.
Як повідомляв Укрінформ, у кінці грудня 2022 року ​детективи Національного антикорупційного бюро України оголосили підозру організатору розтрати понад 485 млн грн арештованого майна та ще двом учасникам злочинної групи.