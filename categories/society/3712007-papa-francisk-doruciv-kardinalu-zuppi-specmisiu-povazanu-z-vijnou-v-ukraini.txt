Папа Римський Франциск доручив кардиналові Маттео Зуппі спеціальну місію, пов’язану з війною в Україні, деталі якої ще не визначені.

Як передає Укрінформ, про це повідомляє Vatican News.
«Можу підтвердити, що Папа Франциск довірив кардиналові Маттео Зуппі, архиєпископу Болоньї та голові Конференції італійських єпископів, завдання провести місію, в погодженні з Державним секретаріатом, яка б могла посприяти послабленню напруженості у війні в Україні, в надії, яка ніколи не згасала у Святішого Отця, на те, що це зможе започаткувати мирні процеси. Час цієї місії, як і спосіб її звершення, на даний час вивчаються», – йдеться в заяві, яку поширив речник Святого Престолу Маттео Бруні.
Як повідомлялося, 1 травня глава католицької церкви Папа Римський Франциск заявив, що Ватикан бере участь у миротворчій місії, щоб спробувати покласти край війні Росії проти України.
Папа Римський Франциск сподівається надіслати особисті делегації до президентів України та РФ для посередництва у припиненні вогню. Кардинал Маттео Зуппі з Болоньї поїде до Києва на переговори із Президентом України Володимиром Зеленським.


Фото: www.vaticannews.va