Міністерство оборони створило Департамент охорони здоров’я - його очолила колишня волонтерка і співробітниця Міністерства охорони здоров’я Оксана Сухорукова.

Як передає Укрінформ, про це Міноборони повідомляє у Фейсбуці.

Заступниця міністра оборони Наталія Калмикова представила очільницю новоствореного Департаменту охорони здоров’я у складі міністерства. Нею стала Оксана Сухорукова - колишня волонтерка і співробітниця МОЗ із досвідом запуску медичної реформи.
«Оксана Сухорукова відповідатиме за побудову політик у всьому, що стосується системи охорони здоров’я у Збройних Силах України. Ми лише на початку цього шляху і дуже розраховуємо, що професійна спільнота із великим досвідом буде для нас дороговказом і підтримкою», - зазначила Калмикова.
Нині Департамент охорони здоров’я Міноборони на шляху формування. Основне завдання Сухорукової - швидкий і системний запуск роботи департаменту.
Під час робочої зустрічі із професійною військово-медичною та волонтерською спільнотою Сухорукова закликала присутніх до активної співпраці та підтримки у системних змінах.
«У кожного з вас є великий неоціненний досвід, яким ви можете поділитися з нами, і ми разом зможемо це вкласти у нормативні документи», - наголосила вона.
Як повідомлялось, з 2014 року Сухорукова - співзасновниця благодійного фонду «Свої», який опікується військовослужбовцями у питаннях гуманітарної допомоги.
З 2018 по 2020 рік працювала у Міністерстві охорони здоров’я директором директорату медичних послуг і брала участь у запуску медичної реформи.
У 2021-2022 працювала директором департаменту моніторингу Національної служби здоров’я України.