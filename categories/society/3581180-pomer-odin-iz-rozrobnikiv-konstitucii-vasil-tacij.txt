У Харкові 28 вересня пішов із життя вчений-правознавець, один із розробників Конституції 1996 року Герой України Василь Тацій.

Про це повідомила пресслужба Харківської міської ради у Телеграмі, передає Укрінформ.
«Сьогодні вночі пішла з життя людина, значущість якої для Харкова та України важко переоцінити. Один з людей, хто написав Конституцію нашої країни. Один із творців Харківської юридичної школи, відомої не лише в Україні, а й за її межами. Людина, яка багато років була членом виконкому Харківської міської ради. Людина, до думки якої дослухалися президенти України та прем'єр-міністри. Людина, якої особисто мені не вистачатиме - Василь Якович Тацій», - зазначив міський голова Харкова Ігор Терехов.
Про дату та час поховання Тація буде повідомлено згодом.
Василь Тацій (13 січня 1940, Полтава — 28 вересня 2022, Харків) — український учений-правознавець, почесний президент Національної академії правових наук України, академік НАН України. Герой України, повний кавалер ордена князя Ярослава Мудрого.
Брав участь у розробці проєкту Конституції України (1996), був головою робочої групи Кабінету Міністрів з розробки Кримінального кодексу України (2001), головою Комісії з доопрацювання та узгодження проєктів Кримінального, Кримінально-процесуального та Кримінально-виконавчого кодексів України, членом Координаційної ради з питань судово-правової реформи.
Тацій очолював урядову делегацію України на Дипломатичній конференції повноважних представників держав під егідою ООН зі створення Міжнародного кримінального суду, брав участь у розробці проєкту Статуту МКС та у підготовці багатьох інших законопроєктів.
Автор понад 350 наукових праць, зокрема понад 30 монографій, навчальних посібників і підручників.