МЗС Ізраїлю заявило, що країна надасть Україні гуманітарну допомогу, призначену для мешканців районів у зоні підриву росіянами Каховської ГЕС.

Як передає Укрінформ, про це повідомляє Vesty.co.il.
«Держава Ізраїль стоїть на боці українського народу, екстрена допомога покликана сприяти подоланню тих наслідків, які спричинило руйнування дамби», – заявив міністр закордонних справ Елі Коен.
У МЗС додали, що мешканцям цих районів буде доставлено 10 тонн продовольства та сотні тисяч літрів питної води.
Зазначається, що ізраїльське посольство в Україні на чолі з послом Михайлом Бродським подбає про доставку вантажу до постраждалих районів. Далі волонтери займуться розподілом гуманітарної допомоги. Також зазначається, що продукти харчування будуть закуплені в самій Україні, щоби підтримати економіку країни.
Очікується, що розподіл допомоги розпочнеться вже 13 червня.
У відомстві пояснили, що гуманітарна допомога узгоджена з українською владою і здійснюється на її прохання.
Як повідомлялося, російські війська в ніч проти 6 червня здійснили підрив Каховської ГЕС. Триває евакуація населення з районів затоплення.
Розпочато розслідування за статтею «екоцид».
Міністр захисту довкілля та природних ресурсів України Руслан Стрілець заявив, що орієнтовна сума збитків довкіллю через підрив Каховської ГЕС уже перевищує 55 млрд грн.