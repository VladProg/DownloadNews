Президент України Володимир Зеленський зустрівся з поліцейськими, щоб привітати їх із Днем Національної поліції.

Відео із зустрічі опубліковане на офіційному Телеграм-каналі глави Української держави, передає Укрінформ.
Так, Зеленський наголосив, що робота поліцейських завжди була і буде основою правопорядку в Українській державі. Він відзначив, що це велика відповідальність і водночас великий шанс присвятити себе професії, без якої цивілізоване життя просто неможливе.

"Працівники Національної поліції на рівні з іншими українськими воїнами захищають нашу державу на передовій. Максимальна безпека для України, а отже, і розвиток Національної поліції як один з елементів національної безпеки – це, безумовно, пріоритет для нашої держави", – зазначив Зеленський.

Президент подякував поліцейським за службу та додав: "Хотілося би зробити все, щоб ви дійсно відчували вдячність держави і в тому, як ви живете та в яких умовах працюєте".
Зеленський також вручив поліцейським державні нагороди та присвоїв спеціальні звання.
Присутні вшанували пам’ять загиблих правоохоронців хвилиною мовчання.






Зеленський зустрівся з поліцейськими у День Національної поліції України / Фото: Офіс Президента


































У заходах взяли участь керівник Офісу глави держави Андрій Єрмак, міністр внутрішніх справ Денис Монастирський, голова Національної поліції Ігор Клименко.
Як повідомляв Укрінформ, 4 липня в Україні відзначається День Національної поліції.