Верховна Рада перейменувала місто Новоград-Волинський Житомирської області на Звягель.

Як передає Укрінформ, про це у Фейсбуці повідомив народний депутат Дмитро Костюк.

«Новоград-Волинський район стане Звягельським, місто Новоград-Волинський буде перейменовано на Звягель. Верховна Рада України прийняла історичне рішення», - йдеться у дописі.
Перейменування району підтримали 266 депутатів, а міста – 260.
Як повідомлялося, у червні депутати Новоград-Волинської міської ради підтримали повернення місту історичної назви Звягель.
Новоград-Волинський — місто на Житомирщині. Адміністративний центр району. Вперше згадується у джерелах під 1256 роком як місто Возвягель. Розвинувся як урбаністичний центр Звягель в XVI ст. під пануванням князів Острозьких. Сучасну назву отримав під час перебування у складі Російської імперії. Місто відоме як батьківщина Лесі Українки.