В Україні 3 липня відзначають День зенітних ракетних військ Повітряних сил ЗСУ.

Як передає Укрінформ, зенітників привітав з професійним святом, зокрема, командувач Повітряних сил Збройних сил України генерал-лейтенант Микола Олещук, начальник зенітних ракетних військ бригадний генерал Борис Генов.
«Із початку повномасштабного вторгнення зенітні ракетні війська Повітряних сил знищили понад 530 повітряних цілей рашистів. І врятували тисячі життів українців і десятки стратегічних об’єктів інфраструктури», - підкреслив Олещук.

Водночас він додав, що попереду важка робота. «Одночасно з цілодобовою бойовою роботою ми мусимо вдосконалюватись, опановувати нове озброєння, яке найближчим часом надійде він наших західних партнерів», - заявив командувач Повітряних сил.
Начальник зенітних ракетних військ побажав бійцям здоров'я і перемог, а «нашим сім'ям - дочекатися наших захисників".
Як повідомлялося, День зенітних ракетних військ запроваджено у 2011 році наказом міністра оборони. Відзначається щороку 3 липня.