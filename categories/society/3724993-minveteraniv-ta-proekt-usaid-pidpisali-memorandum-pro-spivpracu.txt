Мінветеранів та проєкт Агентства США з міжнародного розвитку (USAID) «Економічна підтримка Східної України» підписали меморандум щодо розвитку сучасної ветеранської політики.

Про це повідомляє пресслужба Мінветеранів, передає Укрінформ.

«На теперішньому етапі дуже важливим є відновлення потенціалу наших воїнів, які повертаються з фронту, аби реінтегрувати їх у цивільне життя, надати їм ефективні інструменти для особистісного розвитку. Про це ми сьогодні говорили з нашими американськими партнерами. Також обговорювали і можливості з підтримки проєкту зі створення інституту помічника ветерана, центрів ветеранського розвитку у пілотних областях – Львівській, Вінницькій, Дніпропетровській та Миколаївській. Тож працюємо спільно для створення широких можливостей розвитку та впровадження екосистеми сучасної ветеранської політики», – заявила міністерка у справах ветеранів Юлія Лапутіна за підсумками зустрічі.

Як зазначається, головною метою меморандуму є впровадження дієвих практик та підходів до розвитку трудового потенціалу ветеранів війни, осіб, які мають особливі заслуги перед Батьківщиною, постраждалих учасників Революції гідності, членів сімей ветеранів та членів сімей загиблих (померлих) ветеранів війни, членів сімей загиблих (померлих) захисників та захисниць України.
У фокусі співпраці – підвищення якості умов для професійного розвитку та навчання ветеранів війни, пріоритетно для тих, хто має особливі потреби.
Як повідомлялося, в місті Дніпро відкрили перший в Україні Центр ветеранського розвитку на базі Університету митної справи та фінансів (УМСФ).
Фото: mva.gov.ua