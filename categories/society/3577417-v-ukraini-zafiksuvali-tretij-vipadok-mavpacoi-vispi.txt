В Україні зафіксовано третій випадок третій випадок мавпячої віспи

Про це повідомляє Міністерство охорони здоров'я, передає Укрінформ.
«Всі троє пацієнтів мають легкий перебіг захворювання, за кордоном не перебували та, за попередніми даними, не мали контактів із хворими. Також наразі немає підтвердження, що ці випадки є пов'язаними між собою. Разом з тим, ризик поширення цього захворювання серед більшої кількості людей – наразі низький», – сказав заступник міністра охорони здоров'я, головний державний санітарний лікар Ігор Кузін.
Ігор Кузін наголосив, що в Україні достатньо тестів для діагностики вказаного захворювання. Йдеться про можливість провести п'ять тисяч ПЛР-досліджень. Наразі у кожному регіоні на рівні місцевих центрів контролю та профілактики хвороб забезпечена така можливість.
Окрім того, кожен ЦКПХ має настанови, як проводити епідрозслідування та здійснювати моніторинг за захворюванням. Відповідні настанови відповідають всім міжнародним рекомендаціям. Тобто на місцях знають, що робити у випадку підозри на віспу мавп.
Віспа мавп — віспоподібне захворювання, що спричинюють віруси родини поксвірусів. Вона подібна до натуральної віспи, проте має меншу летальність та легші симптоми.
До 2022 року віспа мавп фіксувалась у країнах Центральної та Західної Африки, наразі ж більш ніж половина всіх зафіксованих випадків припадає на Південну та Північну Америку.
До основних симптомів віспи мавп належать: гарячка, головний біль, міалгія (біль у м'язах), біль в спині, збільшені лімфатичні вузли, озноб, біль у горлі, закладеність носа, кашель, висип у вигляді пухирців.
Віспа мавп може передаватись від людини до людини. Для цього потрібен прямий фізичний контакт з інфекційним висипом, струпами або біологічними рідинами організму хворої людини. Йдеться про спілкування з близької відстані, дихання, дотики, поцілунки, секс.
Наразі у світі є три вакцини проти віспи мавп, проте їх виробництво та запаси дуже обмежені. У деяких країнах вже проводять вакцинацію груп ризику, зважаючи на поширення захворювання. Раніше вакцинація проти віспи мавп здійснювалася лише в ендемічних для цієї інфекції країнах, тобто країнах Африки.
Всесвітня організація охорони здоров’я наразі не рекомендує масову вакцинацію.
Для лікування віспи мавп зазвичай використовується симптоматичне лікування (знеболювальне, жарознижувальне).
Перебувати на самоізоляції треба, допоки всі виразки (пухирці) не покриються кіркою, струпи не відпадуть, а під ними не утвориться новий шар шкіри. Важливо, що йдеться також про ті виразки, які знаходяться всередині тіла, до прикладу, в роті.
Як повідомлялося, 19 вересня в Україні був зареєстрований другий випадок віспи мавп.