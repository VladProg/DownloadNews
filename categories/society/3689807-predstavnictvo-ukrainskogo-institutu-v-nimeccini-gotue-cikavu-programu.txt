Представництво Українського інституту в Німеччині планує провести чимало заходів цього року та залучати до них німецьких партнерів.

Про це повідомила журналістам керівник представництва Катерина Рітц-Ракул, передає кореспондент Укрінформу.
«Ми хочемо не просто показати німцям нашу культуру, ми хочемо їх залучити. Вони мають визнавати та любити нашу культуру не за те, що вона українська та вони зраз «мусять» це робити, а тому, що вона насправді класна», - сказала Рітц-Ракул, яка є засновницею громадського об’єднання KUL’TURA, що пропагує українську культуру у ФРН з 2014 року.
Вона зазначила, що Український інститут активно працював у Німеччині й раніше, а тепер цю роботу буде продовжено та посилено. На цей рік заплановано багато проєктів, зокрема концерт Джамали, інших митців, дискусії, презентація наукових досліджень у рамках академічної співпраці тощо. Керівник представництва обіцяє, що буде багато цікавого: як «високе мистецтво» для вузько кола цінувальників, так і масових заходів, обіцяє керівниця. Команда планує співпрацювати з академічним середовищем, інфлюенсерами.






Перше закордонне представництво Українського інституту відкрили у Німеччині / Фото: Ольга Танасійчук, Укрінформ




























Своєю чергою посол України в ФРН Олексій Макеєв зауважив, що ми сильно відстаємо у тому, щоби українську культуру знав весь світ.
«Отже, ми розпочинаємо культурну експансію. Українська культура стане відтепер ближчою, вона стане частиною спільної європейської культури. Всі будуть знати, що Україна крута!» - сказав дипломат.
Він висловив сподівання, що колись Український інститут у Берліні буде розміщений в Українському домі, і новий уряд німецької столиці докладе зусиль для втілення цих планів у життя. Дипломати, зі свого боку, всіляко сприятимуть цьому.
Наразі ведеться активний пошук приміщення.
А доки представництво не матиме постійної адреси, його заходи проходитимуть у різноманітних знакових осередках, популярнимих серед місцевих жителів.

Виконавчий директор Українського інституту Соломія Боршош зауважила, що Німеччина стала першою державою, де відкрилось його представництво, але це лише початок. «Ми цього року йдемо на інші континенти!» - заявила вона.
Як повідомлялося, відкриття представництва в Німеччині стало можливим завдяки тристоронньому партнерству між Українським інститутом, Ґете-Інститутом та Фондом відкритого суспільства за підтримки посольства України в Німеччині.