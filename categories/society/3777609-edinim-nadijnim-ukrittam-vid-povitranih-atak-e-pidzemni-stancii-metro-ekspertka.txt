Єдине справді надійне укриття в Україні від російських повітряних атак – станції метро під землею.

Про це сказала в ефірі Українського радіо кандидатка технічних наук, викладачка Національного авіаційного університету Тетяна Жидкова, передає Укрінформ.
Щодо інших сховищ, то ще не затверджено таке укриття, яке буде справді надійним. В останніх нормах, які вийдуть 1 листопада, прописано, що захисту від прямого влучання немає, стверджує вона.
“Таких укриттів, які б захищали (на всі 100% – ред.) від ракетного удару, в Україні взагалі немає (крім станцій метро під землею – ред.) В останніх нормах, які вийдуть 1 листопада і стануть чинними, прописано, що захисту від прямого влучання немає. Ще не затверджено таке укриття, яке буде справді надійним (на всі 100% – ред.), - зазначила Жидкова.
За її словами, метро, особливо глибокого залягання, — єдине справді надійне укриття. Якщо це кількаповерховий підземний паркінг, то в нижньому поверсі такого підземного паркінгу буде більш-менш надійно.
Щодо будинків, то експертка зазначила, що більш-менш надійні укриття є в "сталінках", які були побудовані до 1956 року. Вони не комфортні, але надійні та захищені. Подекуди залишилися навіть броньовані двері.
Укриття на зупинках надійні від уламків і повітряної хвилі, сказала Жидкова, але додала, що такі укриття відкриті, тому для безхатченків це хороше місце для ночівлі, а ще їх громадяни перетворили на громадські туалети. Тому ці укриття на зупинках можуть бути прибудовані до кав'ярні, вважає вона. Коли тривога, то працівники кав'ярні відчинятимуть це укриття.
Крім того, за її словами, у старих дореволюційних будівлях є склепіння, які більш-менш захищені. Також захищеними є храми, де завжди є підземний поверх, додала вона.
Жидкова також звернула увагу, що у новобудовах надійними є приміщення біля ліфта, ліфтовий хол і коридори біля сходів. Простір навколо ліфтової шахти і ті приміщення в квартирі, які розташовані близько до шахти ліфта, сказала експертка.
Як повідомлялося, в Україні запустили сайт "Залізне укриття", де представлено інформацію щодо приведення до ладу укриттів.
Фото: Анна Войтенко