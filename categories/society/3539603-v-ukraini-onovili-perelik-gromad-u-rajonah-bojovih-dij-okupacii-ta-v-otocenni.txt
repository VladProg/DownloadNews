Міністерство з питань реінтеграції тимчасово окупованих територій України оновило перелік громад у районах бойових дій, на ТОТ і тих, що в оточенні.

Про це повідомляє пресслужба міністерства, передає Укрінформ.
За даними відомства, станом на 27 липня до оновленого переліку тергромад, розташованих у районах проведення воєнних (бойових) дій, або або які перебувають у тимчасовій окупації, оточенні (блокуванні), входить 321 громада 9 областей: Донецької (66), Харківської (56), Дніпропетровської (7), Луганської (37), Запорізької (55), Херсонської (49), Миколаївської (25), Сумської (21), Чернігівської (5).
Зокрема, до переліку внесені Нікопольська міська тергромада у Дніпропетровській області, Миколаївська сільська ТГ на Сумщині, а також 5 громад Харківщини: Зачепилівська, Кегичівська і Саховщинська селищні ТГ, Наталинська і Старовірівська сільські ТГ.
Усі внутрішньо переміщені особи з цих громад отримають грошову допомогу від держави.
На основі цього переліку внутрішньо переміщеним особам здійснюватимуть виплати. Він не є фіксованим і регулярно актуалізується.
Як повідомлялося, 28 липня у Мінреінтеграції заявили, що збій у виплатах внутрішньо переміщеним особам подолано, компенсацію на проживання виплачуватимуть регулярно.
Фото: Донецька ОВА