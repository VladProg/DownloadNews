Майже 75% українців готувалися до можливих проблем з енергопостачанням взимку, при цьому 74% опитаних у випадку відсутності електроенергії протягом тижня не планують залишати своє житло.

Як передає Укрінформ, про це свідчать результати опитування, проведеного Соціологічною групою Рейтинг щодо сприйняття загроз та очікувань зими 2023-2024 року.
Серед найбільш популярних заходів підготовки – придбання ліхтариків та батарейок, підготовка запасів їжі, купівля акумуляторів та генераторів, а також підготовка запасів питної води (кожен з названих заходів зробили більше половини респондентів).

Як зазначається, найбільш інтенсивно готувалися до проблем з енергопостачанням мешканці Києва, а також люди молодого та середнього віку, більш забезпечені. Мешканці міст дещо частіше за інших купували ліхтарики та батарейки, а також зробили запаси питної води, тоді як мешканці сіл частіше купували генератори.
При цьому 72% опитаних вказали, що у їхньому населеному пункті є пункт незламності. Водночас у сільській місцевості майже 40% мешканців зазначили, що в їхньому населеному пункті він відсутній. Найбільше таких пунктів у Києві, а також на деокупованих та прифронтових територіях. Серед тих респондентів, які мають пункт незламності у своєму населеному пункті, 13% користувалися ним минулої зими: 3% часто, 10% рідко.
За даними опитування, більшість українців (74%) у випадку відсутності електроенергії протягом тижня не планують залишати своє житло. Водночас майже чверть українців у цьому випадку планують переїхати в інше місце: 11% в межах населеного пункту, 8% – в інший населений пункт, 3% – у тимчасове місце проживання (школа тощо), 2% – за кордон. Найчастіше переміщення обмежується тим же населеним пунктом, в якому респондент зараз проживає. Найчастіше готові до переїзду мешканці Києва, загалом мешканці міст, більш забезпечені, молодші.
Опитування проведено серед населення України віком від 18 років і старше в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Результати зважені з використанням актуальних даних Державної служби статистики України.
Вибірка репрезентативна за віком, статтю і типом поселення. Вибіркова сукупність: 1000 респондентів. Метод опитування: CATI (Computer Assisted Telephone Interviewing – телефонні інтерв'ю з використанням комп'ютера), на основі випадкової вибірки мобільних телефонних номерів. Помилка репрезентативності дослідження з довірчою імовірністю 0,95: не більше 3,1%. Терміни проведення: 22-23 листопада 2023 року.
Як повідомлялося, у Луцьку на випадок тривалого блекауту розробили схему роздачі питної і технічної води.