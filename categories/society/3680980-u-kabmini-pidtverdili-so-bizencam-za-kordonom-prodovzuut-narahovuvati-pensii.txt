Отримання матеріальної допомоги громадянами поза межами України не є підставою для позбавлення їх пенсійних виплат.

Як передає Укрінформ, таке роз’яснення надали в Міністерстві соціальної політики.
«Українські пенсіонери, які наразі опинилися за кордоном, ставлять питання: чи не є отримання матеріальної допомоги поза Україною приводом для позбавлення їх пенсії. Відповідаємо: призначені в Україні пенсії виплачуються за правилами, визначеними українським законодавством», - йдеться в повідомленні.
В Мінсоцполітики підкреслили, що в разі виплати пенсії на банківський рахунок, в момент зарахування кошти стають власністю особи, і вона має право використовувати їх на власний розсуд.
Зазначається, що законодавство не ставить виплату пенсій у залежність від того, чи одержує людина матеріальну допомогу за кордоном.
Як повідомляв Укрінформ, Міністерство з питань реінтеграції тимчасово окупованих територій спільно з Пенсійним фондом підготували для українських пенсіонерів, які тимчасово перебувають у Польщі, роз’яснення щодо того, як можна перевести свої пенсії.