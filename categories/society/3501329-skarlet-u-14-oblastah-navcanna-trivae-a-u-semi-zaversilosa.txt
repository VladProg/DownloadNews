Освітній процес триває у 14 областях, у чотирьох - навчання завершилося.

Як передає Укрінформ, про це повідомив міністр освіти Сергій Шкарлет у своєму Телеграм-каналі.
“За даними департаментів освіти та науки обласних військових адміністрацій, частина ЗЗСО 14 областей України продовжує освітній процес у дистанційній формі, частина завершила навчання. У чотирьох областях освітній процес завершено повністю. У 7 областях України навчання організовано у дистанційній формі, частково призупинено або завершено освітній процес”, - написав Шкарлет.
Міністр поінформував, що кількість тимчасово внутрішньо переміщених дітей, які долучилися до навчання з інших областей, сягає понад 79 тис. осіб.
Станом на 2 червня 2022 року майже 5 тис. шкіл завершили освітній процес. Майже 1 млн 650 тис. дітей закінчили 2021-2022 навчальний рік, додав він.
Крім того, у 20 областях України продовжують роботу з вихованцями заклади дошкільної освіти.
Водночас 3 тис. дитячих садочків використовують елементи дистанційного навчання в роботі з вихованцями та батьками.
Понад 1 тис. 200 садочків працюють у звичному форматі, понад 1 тис. 270 закладів створили чергові робочі групи, а понад 130 садочків працюють у змішаному форматі.
Майже 4 тис. 800 внутрішньо переміщених дітей навчаються у закладах дошкільної освіти.
У решті областей освітній процес наразі не відбувається, зазначив Шкарлет.
24 лютого президент росії володимир путін оголосив початок вторгнення в Україну. Війська рф обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Європейський Союз, США, інші країни світу застосували потужні санкції проти країни-агресора.