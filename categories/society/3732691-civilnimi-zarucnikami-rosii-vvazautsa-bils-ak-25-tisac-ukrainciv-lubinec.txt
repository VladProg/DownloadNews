Понад 25 тисяч громадян України вважаються цивільними заручниками Російської Федерації.

Про це Уповноважений Верховної Ради з прав людини Дмитро Лубінець повідомив під час Всеукраїнського правозахисного форуму "Легіон права", передає кореспондент Укрінформу.
"Учора (6 липня – ред.) відбулося чергове повернення полонених. Станом на сьогодні, нам вдалося повернути 2 576 громадян України, з яких 144 - цивільні заручники. Зараз тільки цивільних заручників у російському полоні перебуває більше 25 тисяч. Скільки треба часу Україні, щоб повернути всіх своїх громадян? Якщо не буде запущено дієвий механізм, на це підуть роки, десятиріччя. Щодня Російська Федерація піддає тортурам наших громадян. Ми це фіксуємо", – сказав Лубінець.
Омбудсмен розповів, що в окремих випадках обміни відбуваються завдяки співпраці з громадянським суспільством. Він не розкрив деталей, але подякував усім, хто долучається до цього процесу.
Уповноважений ВР з прав людини вкотре звернувся до міжнародної спільноти з проханнями допомогти Україні повернути всіх своїх громадян.
Як повідомляв Укрінформ, 6 липня Україна повернула з російського полону 45 воїнів Збройних Сил України, Національної гвардії, Державної прикордонної служби та двох цивільних.