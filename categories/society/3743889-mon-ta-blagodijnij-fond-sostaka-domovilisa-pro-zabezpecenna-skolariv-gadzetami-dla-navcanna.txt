Міністерство освіти і науки України та Благодійний фонд Руслана Шостака підписали меморандум про співпрацю з метою забезпечити українських учнів та вчителів необхідними гаджетами для онлайн-навчання.

Про це Укрінформу повідомили у Благодійному фонді Руслана Шостака.
“Станом на кінець навчального року 1,5 млн школярів навчалися дистанційно. Тому забезпечення учнів гаджетами для навчання є одним із пріоритетних напрямків МОН. Наразі спільно з різними партнерами вже доставлено понад 96 тисяч гаджетів для вчителів і понад 34 тисячі для учнів. Проте ще 217 тисяч гаджетів вкрай потрібні українським школярам. Наше завдання — забезпечити доступ до освіти кожній українській дитині», — цитує фонд міністра освіти і науки України Оксена Лісового.

У фонді Шостака наголосили, що меморандум про співпрацю, зокрема, сприятиме забезпеченню прав і різнобічних інтересів дитини, спрямованих на надання дітям якісного освітнього процесу, в тому числі дітям-сиротам, дітям, позбавленим батьківського піклування,
“Онлайн-навчання вже є звичним для наших дітей. Наше завдання як фонду — створити рівні можливості для дітей в освітньому процесі. Перше, що ми хочемо зробити, це забезпечити українських учнів і вчителів комп'ютерною технікою. У першу чергу дітей-сиріт. Сьогодні в Україні існує величезна потреба в гаджетах для навчання, оскільки не всі батьки мають змогу їх придбати. Ситуація із забезпеченням комп'ютерами дітей-сиріт ще гірша. Вони дуже часто не мають доступу до онлайн-навчання”, - зазначила директорка Благодійного фонду Руслана Шостака Наталя Масло.
За її словами, в рамках проєкту фонду «Дитинство без війни» та завдяки українським волонтерам майже тисячу дітей було забезпечено необхідними для навчання гаджетами. Зараз фонд готовий опікуватися всіма дітьми-сиротами України.
Благодійна організація “Благодійний фонд Руслана Шостака” була заснована українським бізнесменом Русланом Шостаком як продовження його ініціативи боротьбі з сирітством в Україні, щоб кожна дитина-сирота мала люблячу та турботливу родину. Ідея створення Фонду народилась в рамках масштабної евакуації дітей-сиріт з України в Турецьку Республіку навесні 2022 року. Завдяки цьому благодійному проєкту “Дитинство без війни” понад 2700 дітей-сиріт, їхніх опікунів та вихователів були евакуйовані з України до турецької Анталії, де їм забезпечено проживання, освіту, медичне страхування та дозвілля. Наразі під прихистком проєкту перебуває близько тисячі осіб.
Фото: Благодійний фонд Руслана Шостака