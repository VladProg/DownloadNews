російські загарбники залякують педагогів на тимчасово захоплених територіях, та попри це навчання там продовжується за українськими стандартами.

Про це міністр освіти та науки Сергій Шкарлет сказав в ефірі телемарафону, передає Укрінформ.
«Наші педагоги продовжують навчання саме за українськими стандартами українською мовою. Це дуже дратує рашистів. І саме тому відбуваються непоодинокі випадки залякування наших педагогів. Особливо у такий важливий день, як 25 травня, який асоціювався з так званим святковим завершенням навчального року або переходом в інший клас, або в доросле життя», - сказав Шкарлет.
За його словами, йдеться не тільки про школи. «В деякі виші зайшли рашисти, позбирали педагогів, професорів, доцентів, адже трохи їх обурює те, що Міністерство освіти та науки разом із департаментами та керівниками колективів, закладів вищої освіти здійснюємо переміщення закладів освіти, які знаходяться на тимчасово окупованій території, здійснюємо по всіх громадах повну виплату заробітної плати», - зазначив глава МОН.
Як повідомлялося, в Маріуполі окупаційна «влада» оголосила про продовження навчального року до 1 вересня. Дітей вирішили залишити без канікул задля деукраїнізації та підготовки до навчального року за російською програмою. Учням все літо викладатимуть російську мову та літературу, історію росії та математику російською.
Загарбники планують відкрити дев'ять шкіл. Однак схилити до співпраці їм удалося лише близько 60 вчителів.