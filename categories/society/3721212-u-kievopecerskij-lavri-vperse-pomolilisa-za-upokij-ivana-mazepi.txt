У Всіхсвятській церкві у Києво-Печерській лаврі з нагоди 325-річчя освячення відбувся молебень за гетьмана Івана Мазепу, коштом якого побудовано храм.

Про це повідомляє кореспондент Укрінформу.
Отець Георгій Коваленко нагадав, що церква Всіх Святих побудована у 1698 році. А у 1708 році на гетьмана Мазепу російська церква наклала анафему. Утім, окрім неї, церковне прокляття не визнав ніхто.

"Мазепу відспівували священники Константинопольської церкви в Бендерах (Молдова - ред.), де його і поховали. Українці молилися за Мазепу на початку 20 ст. Зокрема, на Софійській площі відбувалося вшанування пам'яті гетьмана. Українці в тодішній Польщі - у Польській православній церкві - у 1933 році також правили панахиду. Помини Мазепи відбувалися й до Незалежності України - одразу коли відродилася Українська автокефальна православна церква, і далі, під час Незалежності", - розповів священник.

Виконувач обов'язків намісника Свято-Успенської Києво-Печерської лаври архимандрит Авраамій підкреслив, що молебень за Мазепу є історичною для Лаври подією.
"Завдяки тому, що відновлюється історична справедливість у стінах Свято-Успенської Києво-Печерської лаври з благословіння нашого предстоятеля, Митрополита Київського і всієї України Епіфанія, звучатиме молитва за упокій душі ктитора - гетьмана Івана Мазепи. Це започаткує традицію, коли у повсякденних лаврських молитвах звучатимуть імена ктиторів, котрі вклалися в розбудову Лаври", - сказав він.

Своєю чергою міністр культури та інформаційної політики Олександр Ткаченко також наголосив на важливості збереження пам'яті про історичну постать, яка багато зробила не лише для Лаври, а й для Софійського собору.
"І, на мій погляд, вшанування пам'яті людини, яка берегла українську спадщину, напрочуд важлива", - сказав очільник МКІП.

Іван Мазепа (1639 - 1709) - український гетьман, меценат. Він фінансував церковне та цивільне будівництво в Києві, Чернігові, Батурині, Переяславі, Глухові. Його коштом збудовані Києво-Могилянська академія, Миколаївський собор і Трапезна церква Пустинно-Микільського монастиря в Києві, Братська Богоявленська церква на Подолі, дзвіниця Софійського собору, Онуфріївська вежа — церква Києво-Печерської лаври, Чернігівський колегіум, Воскресенська церква в Батурині, Трапезна церква Мгарського монастиря в Лубнах, церква Святителя Іоанна Хрестителя в Рильську тощо. Мазепа дарував церквам дорогоцінні речі, зокрема Пересопницьке Євангеліє, на якому тепер складає присягу Президент України.
Мазепа прагнув розширити автономію Гетьманщини. Під час Північної війни він уклав угоду зі шведським королем Карлом ХІІ, за якою Швеція мала забезпечити звільнення України з-під влади Москви за допомогу українців у війні проти московитів. Після поразки в Полтавській битві у червні 1709 р. Мазепа відступив у Бендери, де помер у ніч проти 22 вересня того ж року.






Богослужіння з нагоди 325-річчя освячення храму у день Всіх святих / Фото: Кирило Чуботін


























































За розпорядженням царя Петра І Російська православна церква оголосила анафему Іванові Мазепі.
Як повідомляв Укрінформ, комісія Міністерства культури та інформаційної політики з приймання-передачі державного майна завершила роботу та підписала із Національним заповідником “Києво-Печерська лавра” акт, яким підтвердила передачу державного майна у користування заповідника.


Національний заповідник "Києво-Печерська лавра" оголосив про розірвання договору про оренду з Українською православною церквою московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.