У застосунку «Дія» оновлюється послуга для внутрішньо переміщених осіб.

Як передає Укрінформ, про це Міністерство цифрової трансформації України повідомляє у Телеграмі.
«Зараз наша команда працює над тим, щоб внести технічні зміни в послугу для внутрішньо переміщених осіб. Це необхідно, щоб усе відповідало оновленій постанові Кабінету Міністрів України», - йдеться у повідомленні.
Як тільки оновлення завершиться, українці знову зможуть подати заяву про виплати та довідку ВПО.
«Якщо ви вже подали заяву в «Дії», її опрацює Міністерство соціальної політики, і після рішення структурного підрозділу соціального захисту населення за новим місцем проживання ви отримаєте довідку ВПО в «Дії» та виплату на картку», - зазначили у міністерстві.
Як повідомлялось, допомога на проживання для внутрішньо переміщених осіб з територій, які постраждали від війни, надається у таких розмірах: для осіб з інвалідністю та дітей - 3 тис. грн; для інших осіб - 2 тис. грн.