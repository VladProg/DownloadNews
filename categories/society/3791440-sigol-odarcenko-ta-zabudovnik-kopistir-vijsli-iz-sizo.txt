За колишнього голову Держспецзв’язку Юрія Щиголя, народного депутата Андрія Одарченка і забудовника Сергія Копистира внесли заставу, і вони вийшли із СІЗО.

Як передає Укрінформ, про це інформує Центр протидії корупції.
“Ексголова Держспецзв’язку Щиголь, нардеп Одарченко та забудовник Копистира вийшли із СІЗО.
У всіх трьох випадках внесено заставу, визначену судом.
Нам невідомо, внесли вони заставу самостійно чи це зробили треті особи, але швидкість внесення багатомільйонних застав космічна”, - йдеться у повідомленні.
У ЦПК нагадали, що Щиголя відправили під варту із заставою у 25 млн грн, нардепа Одарченка - із заставою у 15 млн грн, а забудовника Копистиру лише сьогодні зранку відправили у СІЗО із заставою у 100 млн грн, а вже до вечора гроші внесли.
Після виходу із СІЗО, усі підозрювані повинні будуть дотримуватися ряду обов'язків, зокрема утриматися від спілкування зі свідками чи іншими підозрюваними, здати паспорти для виїзду за кордон та носити електронний браслет.





Як повідомляв Укрінформ, детективи НАБУ повідомили про підозру в заволодінні 62 млн грн голові Державної служби спеціального зв'язку та захисту інформації Юрію Щиголю, його заступнику та іншим службовим особам.
Народному депутату зі "Слуги народу"Андрію Одарченку повідомили про підозру у спробі підкупити голову Державного агентства відновлення та розвитку інфраструктури України Мустафу Найєма.