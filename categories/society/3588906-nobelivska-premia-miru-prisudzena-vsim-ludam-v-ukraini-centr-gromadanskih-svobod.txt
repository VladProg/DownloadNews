Голова українського "Центру громадянських свобод" (ЦГС) Олександра Матвійчук наголосила, що Нобелівська премія миру, яка належить кожному українцеві, не повинна розцінюватися як старий радянський наратив про "братні народи".

Про це вона сказала на пресконференції в Укрінформі.
“Кажуть, що цю премію мав би отримати український народ. І насправді так і відбувається. Тому, що Центр громадянських свобод і його основна сила — це організація, де головну роль відіграють волонтери. Ця премія присуджена не тільки нашій команді і людям, які всі ці роки працювали з нами пліч-о-пліч. Нобелівська премія миру присуджена всім людям в Україні, які борються за свободу в усіх її сенсах”, - наголосила Матвійчук.

На прохання журналістів вона прокоментувала слова радника керівника Офісу Президента Михайла Подоляка, який у Твіттері написав, що “у Нобелівського комітету однозначно цікаве розуміння слова «мир», якщо Нобелівську премію разом отримують представники двох країн, що напали на третю”.
“Стосовно коментаря Михайла Подоляка, я можу тільки повторити ще раз те, що говорила в промові. І мені здається, важливо це ще раз наголосити: ми не розцінюємо і не маємо розцінювати цю відзнаку, яка знову ж таки по праву належить всім людям в Україні, які борються за свободу і за демократію, як радянський старий наратив про братні народи. Це історія про опір спільному злу. Це історія про те, що правозахисники в різних країнах вибудовують між собою горизонтальні зв’язки, щоб вирішувати проблеми, які не мають державних кордонів. Ця історія ще тягнеться з часів гасла “За нашу і вашу свободу”, яке зрештою призвело до розвалу Радянського Союзу, яке знову стало актуальним, яке знову призведе до розпаду оновленої російської імперії”, - наголосила Матвійчук.

Вона також підкреслила, що “путін боїться не НАТО, путін боїться ідей свободи”.
“Тому ми маємо належно оцінювати ті дії, які відбуваються на символічному рівні. І ця премія, яка вручена і належить по праву кожному громадянину України, який бореться зараз за цю свободу, це важлива підтримка. Багато речей спочатку стаються на символічному рівні, а потім переходять в практичну площину”, - зауважила голова ЦГС.
За її словами, якщо говорити про практичну площину, якою завідує Центр громадянських свобод, то його команда сподівається використати всі можливості, які дає цей майданчик для кількох речей: “Для звільнення всіх українських військових і цивільних, які опинилися в полоні, для того, щоб започаткувати реформу міжнародної системи миру і безпеки, яка зараз лежить в руїнах, як український Маріуполь, і для того, щоб надати шанс на справедливість сотням тисяч жертв воєнних злочинів, створити міжнародний трибунал і притягнути путіна, лукашенка та інших воєнних злочинців до відповідальності”.
Як повідомляв Укрінформ, лауреатами Нобелівської премії миру 2022 року стали керівник білоруського правозахисного центру «Вясна» Алесь Біляцький, російська правозахисна організація «Меморіал» та українська правозахисна організація «Центр громадянських свобод».