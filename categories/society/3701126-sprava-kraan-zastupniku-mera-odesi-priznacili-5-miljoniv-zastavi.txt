Вищий антикорупційний суд змінив запобіжний захід заступнику мера Одеси Павлу Вугельману, який є одним із обвинувачених у справі «Краяну». Замість особистої поруки йому призначили заставу у понад 5 млн грн.

Про це у Телеграмі повідомив Центр протидії корупції, передає Укрінформ.
Прокурор САП просив застосувати для Вугельмана запобіжний захід у вигляді тримання під вартою з альтернативою застави у понад 15 млн грн.
В обґрунтування він зазначив, що Павло Вугельман – батько 3 дітей, і він як заступник міського голови може виїздити у закордонні відрядження, навіть попри заборону виїзду для державних службовців. Прокурор наголошував, що поруки для Вугельмана вже не достатньо, оскільки поручителі (Олександр Пресман з "Відродження" та Юрій Мірошниченко з "Опоблоку") не змогли забезпечити належну поведінку Вугельмана і з 2019 року уже не є народними депутатами.
Сторона захисту на це зауважила, що Вугельман з моменту заборони виїзду для чиновників жодного разу не виїжджав з країни.
Адвокати додали, що ні вони, ні їх підзахисний засідань не зривали і пропустили всього близько 10% засідань з поважних причин.
Також захисники посилалися на інформацію від Офісу омбудсмена, що в СІЗО порушують права людини, відсутні укриття, утримання осіб відбувається в жахливих умовах, а серед ув’язнених багато хворих на гепатит C та велика смертність.
«Клопотання судді ВАКС задовольнили частково, відмовивши у варті і натомість призначивши заставу в розмірі 5 млн грн. Ці кошти обвинувачений Вугельман має внести протягом 5 днів», - повідомляють в ЦПК.
Вугельману заборонили залишати територію України та зобов’язали здати закордонний паспорт. Також заступник мера має повідомляти про зміну місця проживання та роботи, не спілкуватися зі свідками у справі та зʼявлятись за викликом до суду.
Клопотання щодо інших обвинувачених судді планують розглянути до кінця цього тижня.
Як повідомлялося, вчора, 25 квітня, ВАКС призначив заставу у 30 млн 866 тис. грн Одеському міському голові Геннадію Труханову.
За даними НАБУ, у 2016 році Одеський міський голова Труханов спільно з іншими посадовцями Одеської мерії та представниками приватної компанії заволоділи коштами місцевого бюджету Одеси в сумі 92 млн грн під час купівлі будівлі збанкрутілого заводу «Краян».
Детективи НАБУ та прокурори САП у грудні 2016 року ініціювали накладання арешту на ці кошти, які були перераховані на рахунок ТОВ компанії «Девелопмент Еліт». 24 січня 2020 року Труханову зі спільниками повідомили про підозру.
Загалом у справі заводу «Краян» НАБУ та САП притягнули до відповідальності 12 осіб, стосовно 8 із яких справа слухається у ВАКС. Стосовно однієї з учасниць схеми справу було закрито у зв’язку зі її смертю.