На Львівщині суд за матеріалами Служби безпеки України арештував нерухоме майно дружини Віктора Медведчука - Оксани Марченко. Арешт накладений на три земельні ділянки загальною вартістю понад 2 млн грн.

Про це повідомило Управління СБУ у Львівській області, передає Укрінформ.
Правоохоронці встановили, що ці наділи опинились у власності Оксани Марченко незаконно, а наразі триває процедура їх передачі в управління держави.
Так, у 2009 році райдержадміністрація прийняла незаконне рішення безоплатно передати земельну ділянку із державної власності приватному підприємству. При цьому не було зроблено жодних змін у «Книзі записів про державну реєстрацію державних актів на право власності», зазначають в СБУ.
Згодом підприємці внесли завідомо недостовірні відомості в офіційні документи, розбили земельний наділ на три окремі ділянки й оформили їх як власність компанії. Так вони намагалися заволодіти активами «на законних підставах».
Тоді ж на незаконно переданій ділянці підприємці розпочали будівництво об’єктів туристичної інфраструктури. Правоохоронці встановили, що кінцевим бенефіціаром цієї компанії є Оксана Марченко.

Як раніше повідомляло агентство, Личаківський районний суд Львова продовжив до 19 вересня строк тримання під вартою народного депутата Віктора Медведчука, підозрюваного у державній зраді.