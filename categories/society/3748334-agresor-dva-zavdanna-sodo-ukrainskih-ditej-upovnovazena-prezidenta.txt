Російська Федерація веде цілеспрямовану геноцидну політику проти України, убиваючи і завдаючи поранень дітям на українській території або депортуючи юних українців.

Про це заявила радниця - уповноважена Президента з прав дитини та дитячої реабілітації Дар’я Герасимчук в ефірі програми "Укрінформ: Вечірній стрім".
“Це — геноцидна політика. У них (росіян — ред.) є два завдання: або знищити, зламати дітей тут, на території України, що вони і роблять - вони вбивають, вони завдають важких поранень, вони вчиняють сексуальне насилля над дітьми, психологічне насилля, тобто вони ламають, знищують майбутнє української нації тут. Або друге завдання — викрасти українських дітей, щоб поповнити власну націю”, - сказала дитячий омбудсмен.

За її словами, часто викрадених українських дітей у РФ відправляють до кадетських корпусів або влаштовують інші уроки мілітаризації, щоб згодом вони поповнювали лави російської армії.
Герасимчук також зазначила, що росіяни завищують дані про вивезених з України дітей, аби подати злочин як “шляхетний вчинок”.
“Найбільша цифра, яку ми зафіксували у російських медіа, - 744 тис. нібито евакуйованих дітей. Усі розуміють, що це жодним чином не евакуація, а саме викрадення, депортація та примусове переміщення, але росіяни це подають як дуже благородний вчинок. І відповідно, чим більшу цифру вони озвучують, тим краще "звучить" їм вчинок, це більш глобально виходить”, - пояснила вона.
Водночас, за словами Герасимчук, жодних підтверджень цих даних, як і доступу до дітей, росіяни не надають - ані українській стороні, ані міжнародній структурі чи третій країні.
Радниця - уповноважена Президента підкреслила, що Україна має дані про 19,5 тис. викрадених Росією дітей, однак ця цифра потенційно може становити 200-300 тисяч, оскільки саме стільки юних українців перебувало на територіях, які росіяни тимчасово окупували.
Герасимчук нагадала, що Україні вдалося повернути 386 депортованих Росією дітей.
Своєю чергою юрист ГО "Регіональний центр прав людини" Катерина Рашевська наголосила, що депортація росіянами українських дітей є нічим іншим, як геноцидом.
“Це точно цілеспрямована політика, і для відповіді на питання, чому вони це роблять, потрібно дивитися на внутрішню ситуацію в Росії. Річ у тім, що у них вагомі демографічні проблеми”, - зауважила вона.
На думку юриста, викрадення і депортація дітей є інструментом фізичного винищення українського народу, адже росіяни посилюються, натомість українців таким чином послаблюють.
За словами Рашевської, зараз неможливо встановити точну кількість депортованих дітей, адже немає доступу до тимчасово захоплених росіянами територій. Зі встановленням даних могли б допомогти міжнародні організації, наприклад спецпредставниця ООН Вірджинія Гамба, але вона, за словами Рашевської, “самоусунулась від цього процесу, сказавши, що депортовані та примусово переміщені діти перебувають поза її мандатом”. Однак юрист наголошує, що питання викрадення дітей входить до мандата спецпредставниці ООН.
Фахівець додала, що для юридичної кваліфікації не має значення, чи під час вивезення дитина була із супроводом чи без, тому діти, переміщені із законним представником, теж є жертвами депортації або викрадення.
“Якщо дитина вивезена з одним законним представником, наприклад, але це було під примусом, із залякуванням, що здебільшого так і є. Прийшовши сюди, Російська Федерація самою присутністю створила атмосферу страху і несвободи, де ухвалити вільне інформоване рішення було неможливо”, - зауважила вона.
Як повідомлялося, станом на 14 серпня російська армія вбила в Україні щонайменше 502 дитини, ще 1097 дітям завдала поранень.