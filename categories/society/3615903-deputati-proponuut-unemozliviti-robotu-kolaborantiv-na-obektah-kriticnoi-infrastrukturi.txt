Комітет Верховної Ради України з питань соціальної політики та захисту прав ветеранів вирішив рекомендувати Верховній Раді включити до порядку денного та прийняти за основу законопроєкт, який на законодавчому рівні визначає підстави для розірвання трудового договору з працівниками через колабораціонізм.

Як передає Укрінформ, про це повідомляє Комітет Верховної Ради України з питань соціальної політики та захисту прав ветеранів.
Йдеться про законопроєкт №7731, яким пропонується встановити додаткові підстави для розірвання трудового договору з ініціативи роботодавця з працівником об'єкту державної власності, що має стратегічне значення для економіки і безпеки держави та/або об’єкту критичної інфраструктури, за умови вчинення таким працівником проступку, не сумісного з продовженням даної роботи, пов’язаного з його підтримкою держави-агресора.
«Комітет вирішив рекомендувати Верховній Раді України включити законопроєкт до порядку денного сесії парламенту та прийняти його за основу з використанням статті 116 Регламенту Верховної Ради України, з можливістю внесення змін до інших статей Кодексу законів про працю України, які б повністю поділяли мету законопроєкту, визначену в пояснювальній записці до нього», - йдеться в повідомленні.
Очікується, що реалізація законопроєкту унеможливить вплив колаборантів на національні інтереси та безпеку України та не допустить їх до роботи на об’єктах, що мають стратегічне значення, зокрема, атомних електростанціях.
Як повідомлялося, 15 березня в Україні набув чинності Закон "Про внесення змін до деяких законодавчих актів (щодо встановлення кримінальної відповідальності за колабораційну діяльність)" №2108-ІХ.