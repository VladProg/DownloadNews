На період дії воєнного стану в умовах відключення електропостачання лікарі можуть виписувати пацієнтам паперові рецепти.

Про це йдеться в роз'ясненні Міністерства охорони здоров'я, передає Укрінформ
"Міністерство охорони здоров’я нагадує, що на період дії воєнного стану лікарі можуть виписувати пацієнтам паперові рецепти на лікарські засоби у разі відсутності світла та зв’язку", - йдеться у повідомленні.
Так, під час перехідного періоду у разі відсутності технічної можливості медичні працівники можуть здійснювати призначення антибактеріальних лікарських засобів на паперових рецептурних бланках форми № 1.
В МОЗ зазначають, що якщо пацієнт отримав електронний рецепт, а в аптеки відсутня технічна можливість здійснити погашення в ЕСОЗ, фармацевт може відпустити антибіотик за інформаційною довідкою до е-рецепта. При цьому фармацевт має зробити позначку «Відпущено» на інформаційній довідці та повернути її пацієнту.
Призначення наркотичних (психотропних) лікарських засобів лікарі можуть здійснювати на паперових рецептурних бланках форми №3. Якщо пацієнт отримав електронний рецепт на наркотичний (психотропний) препарат, погасити такий рецепт можна виключно в ЕСОЗ.
Відпуск рецептурних ліків за рецептурними бланками форми №1 та №3 здійснюється відповідно до правил, затверджених наказом МОЗ України 19.07.2005 № 360, нагадали у міністерстві.
Також на період дії воєнного стану у разі відсутності технічної можливості виписати електронний рецепт на лікарські засоби у рамках урядової програми реімбурсації «Доступні ліки», рецепт може бути виписаний в паперовій формі відповідно до Правил виписування рецептів на лікарські засоби і вироби медичного призначення, затверджених відповідним наказом МОЗ.
При відпуску ліків за паперовим рецептом аптечний заклад обліковує його у паперовій формі та включає до зведеного звіту. Звіт подається до Національної служби здоров’я України 1 та 14 числа кожного місяця.