Державне агентство з питань мистецтв та мистецької освіти до 90-х роковин Голодомору 1932-1933 років запускає онлайн-проєкт "Голодомор. Історії роду", у межах якого українці можуть поділитися сімейними історіями, пов'язаними з цією трагедією.

Про це повідомили у Держмистецтв, передає Укрінформ.
"Протягом місяця до Дня пам’яті жертв голодоморів, який цьогоріч припадає на 25 листопада, ми публікуватимемо на своїх сторінках у соціальних мережах історії-оповіді, записані зі слів очевидців, які пережили Голодомор 1932-1933 років. Заохочуємо вас підтримати наш проєкт та долучитися власними дописами з родинними історіями про геноцид, який переживали ваші рідні", - йдеться в повідомленні.
Зазначається, що проєкт покликаний вшанувати пам’ять жертв Голодомору, спонукати українців досліджувати історію власного роду та показати глибину трагедії на конкретних прикладах простих українських родин.
Оповіді будуть опубліковані в соцмережах відомства. Їх можна позначити @Державне агентство України з питань мистецтв та мистецької освіти у дописах на Фейсбуку та Інстаграмі, а також додати хештег #Голодомор_Історії_роду, щоб об’єднати якомога більше «живих» історій.
Окрім того, Держмистецтв приймає історії, пов’язані з Голодомором, та світлини родичів на e-mail: press@arts.org.ua. Ці розповіді також будуть опубліковані.
Перші спогади, записані Держмистецтв зі слів Ніни Білецької, онуки Наталії Матушевич, яка пережила Голодомор, вже можна прочитати на сторінках відомства у Фейсбуку та Інстаграмі.
Як повідомляв Укрінформ, світова Мережа нащадків Голодомору в рамках проєкту «Ми памʼятаємо», створеного спільно з учнями українознавчих навчальних закладів по всьому світу, презентувала цикл інформаційних відеоспогадів про геноцид 1932-1933 років.