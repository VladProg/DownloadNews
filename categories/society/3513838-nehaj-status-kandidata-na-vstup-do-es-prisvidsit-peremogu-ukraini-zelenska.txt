Дружина Президента України Олена Зеленська назвала надання Україні статусу на вступ до Євросоюзу «історичною подією», яка була б ще «радісніша, якби її не затьмарювала війна».

Як передає Укрінформ, про це вона написала у своєму Телеграм-каналі.
«Історична подія для України… Звісно ж, лише так можна окреслити сьогоднішнє рішення Євросоюзу надати нам статус кандидата у члени ЄС», - написала вона.
Зеленська зауважила, що в нинішніх країн ЄС та України завжди були спільні людські цінності — свобода, гідність, воля до життя, а також спільна історія й тісно переплетена культура. «Ми завжди були частиною великої європейської родини, і сьогодні це нарешті визнали офіційно», - додала вона.
За її словами, «ця подія була б радісніша, якби її не затьмарювала війна, якби їй могли радіти ті, хто загинув за ці місяці російської агресії».
«Нехай же це визнання посилить Україну на шляху до перемоги. Нехай пришвидшить її. Тоді відсвяткуємо по-справжньому», - зазначила перша леді.
Як повідомлялося, глави держав та урядів Європейського Союзу у четвер ухвалили рішення щодо надання Україні статусу країни-кандидата на входження до ЄС.