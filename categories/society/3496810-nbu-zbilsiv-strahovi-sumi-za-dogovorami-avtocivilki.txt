Національний банк України збільшив розміри страхових сум за договорами обов’язкового страхування цивільно-правової відповідальності власників наземних транспортних засобів.

Як передає Укрінформ, про це повідомляє НБУ.
Так, страхову суму на одного потерпілого за шкоду, заподіяну майну, збільшено із 130 тис. до 160 тис. грн; за шкоду, заподіяну життю та здоров’ю потерпілих, - із 260 тис. до 320 тис. грн.
"Збільшення страхових сум за договорами "автоцивілки" дозволить споживачам отримати кращий фінансовий захист. Особливо це актуально в умовах зростання цін на деталі та комплектуючі до автомобілів. Водночас вартість поліса для споживачів суттєво не зросте", - вважають у НБУ.
Крім того, до 80 тис. грн на потерпілого (із 50 тис. грн) збільшено розміри страхової виплати за шкоду, заподіяну майну потерпілих, у разі оформлення "європротоколу". Очікується, що це дасть змогу більшій кількості постраждалих у ДТП осіб отримати страхову виплату без виклику на місце аварії представників Національної поліції, часто залучених до оборони країни під час дії військового стану.
З огляду на підвищення страхових сум та збільшення ліміту виплати за "європротоколом", НБУ розширив діапазон значень коригуючого коефіцієнта до базового страхового платежу.
Зазначається також, що інформація про укладені електронні договори "Зелена картка" включатиметься до єдиної централізованої бази даних.
Як повідомлялося, із 1 липня 2020 року Нацбанк став регулятором ринків небанківських фінансових послуг, зокрема, і ринку страхування.
Фото з відкритих джерел