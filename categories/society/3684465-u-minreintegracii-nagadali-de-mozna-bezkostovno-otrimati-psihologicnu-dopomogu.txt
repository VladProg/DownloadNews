Міністерство з питань реінтеграції тимчасово окупованих територій України зібрало сервіси, які надають безкоштовну психологічну допомогу громадянам.

Як передає Укрінформ, про це Мінреінтеграції повідомляє у Телеграмі.
«Вплив війни на психологічне здоров'я неминучий. Але піклуватися про свій ментальний стан так само важливо, як і про фізичний», - йдеться у повідомленні.
Мінреінтеграції зібрало сервіси, які надають безкоштовну психологічну допомогу:
ВартоЖити. У кол-центрі #ВАРТОЖИТИ працює лінія кризового консультування. Отримати психологічну допомогу можна за номером 55-22 з 11:00 до 19:00 по буднях;
Національна психологічна асоціація. Платформа працює у форматі первинної психологічної допомоги. Консультації надаються у телефонному режимі або через відеозв’язок для жителів усієї України. Телефон "гарячої" лінії: 0 800 100 102;
«Розкажи мені». Якщо людина відчуває тривогу, у неї трапляються панічні атаки, вона близька до депресії чи навіть на межі – можна залишити заявку на цій онлайн-платформі;
Lifeline Ukraine. "Гаряча" лінія працює цілодобово. Звернутися за допомогою можна за номером 73-33 або написати повідомлення за посиланням;
«Людина в біді». Безкоштовні психологічні консультації надають за номером: 0 800 210 160.
Як повідомлялося, уряд запустив єдину онлайн-платформу сервісів допомоги постраждалим внаслідок війни. На платформі зібрані всі ключові служби, що надають українцям психологічну, юридичну і соціальну допомогу.