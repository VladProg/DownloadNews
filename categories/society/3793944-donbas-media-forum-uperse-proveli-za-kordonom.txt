У Варшаві 27-28 листопада відбувся Donbas Media Forum (DMF), завданням якого було подальше підтримання уваги зарубіжної медіаспільноти до питання російської агресії проти України, зокрема, через інтенсифікацію контактів українських регіональних журналістів з іноземними колегами.

Як розповіла в коментарі кореспондентові Укрінформу Любов Раковиця - голова громадської організації DIІ-Ukraine, яка організовує DMF, це перший форум за кордоном, але у планах є проведення такого роду заходів у багатьох країнах Європи.
За її словами, на жаль, за кордоном з різних причин падає інтерес до українського питання, наростає певна втома від війни, основна увага до української теми базується на певних емоційних подіях, наприклад трагедій у Маріуполі, Бучі чи Ізюмі.
“Дуже довго підтримувати інтерес до українського питання на високому рівні складно, а зараз ми бачимо, що він спадає. І саме тому ми проводимо форум в ЄС, оскільки тут також вирішується доля України. Амбасадорами українського питання є українські журналісти, українські медійники з “полів”, прифронтових територій, ті, яким вдалося виїхати з окупації. Саме вони є носіями інформації і вони мають бути адвокатами українського питання за кордоном”, - наголосила організаторка Donbas Media Forum.

На її переконання, те, що багато іноземців знають про українське питання, а Україну підтримує весь цивілізований світ, є також заслугою українських регіональних журналістів, які приїхали на форум до Варшави.
“Регіональні журналісти, яких ми привезли до Варшави, мали хорошу можливість поспілкуватися з європейськими медійниками, налагодити тісні контакти, аби й надалі можна було тримати українське питання у полі зору зарубіжних ЗМІ”, - констатувала Раковиця.

За її словами, до Варшави приїхали 35 учасників з українських регіональних ЗМІ і близько 20 спікерів. Зокрема, це медійники з Донецької, Луганської, Харківської, Херсонської областей, журналісти міжнародних видань, які працюють в зоні бойових дій. Учасниками форуму у Варшаві були журналісти, які довго жили на окупованих територіях, зокрема у Маріуполі, Северодонецьку, Бердянську, журналісти із звільнених територій Херсонської та Харківської областей.
“Українські медійники кажуть, що такі зустрічі з іноземними колегами є потрібними, їх має бути більше”, - наголосила організаторка DMF.

Вона підкреслила, що на таких зустрічах українські журналісти з прифронтових регіонів мають змогу розповісти, в яких складних умовах вони живуть і працюють, видаючи навіть друковану пресу.
“Для них важливо це розповідати й мати зворотну інформацію, щоб вона набула розголосу”, - констатувала голова DIІ-Ukraine.
Раковиця зазначила, що варшавський форум DMF певною мірою можна назвати “експериментальним”, аби подивитися, яким буде зацікавлення в його проведенні з боку європейських партнерів, іноземних журналістів, неурядових організацій. Вона підкреслила, що таке зацікавлення з боку зарубіжних колег є, адже не всі з різних причин можуть приїхати до України. Тому DMF надалі проводитиметься не лише в Україні, але і за кордоном.

Голова DIІ-Ukraine зазначила, що у жовтні громадська організація зареєструвалася як юридична особа у Брюсселі. Відтак, там створюватиметься медіахаб, аби голос партнерських медіа з України був відчутним за кордоном.
“Точних дат проведення наступних форумів за кордоном ще не маємо, але є ціль і до неї готуватимемо дорожню карту. Кінцева ціль – перемога України і щоб війна за декілька років не повернулася”, - резюмувала організаторка DMF.
Під час Donbas Media Forum у Варшаві обговорено, зокрема, роль регіональних медіа у створенні глобального контенту, заходи з протидії російській пропаганді у світі, роль технологій у медіаіндустрії під час війни, роль журналістів у документуванні злочинів росіян в Україні, довіру до ЗМІ під час війни тощо.
Як відомо, перший Donbas Media Forum був проведений у Києві в 2015 році та став платформою для безпечного діалогу між журналістами, розʼєднаними через бойові дії.