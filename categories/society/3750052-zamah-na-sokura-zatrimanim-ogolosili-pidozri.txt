Працівники поліції вже оголосили підозри двом чоловікам, яких затримали у справі щодо замаху на заступника голови Державної податкової служби України Євгена Сокура.

Про це у ефірі телемарафону “Єдині новини” поінформував голова Нацполіції Іван Вигівський, передає кореспондент Укрінформу.
“Вони були затримані вчора у порядку статті 208 КПКУ. Підозру їм оголосили сьогодні вранці - у готуванні до вчинення злочину, нанесення тяжких тілесних ушкоджень. Зараз вони перебувають у ізоляторі тимчасово тримання міста Києва. Найближчим часом суд буде обирати запобіжний захід”, - сказав Вигівський..
За його словами, коли правоохоронці затримали цих осіб, при них були бити.
“Окрім того, були виявлені фото самого цього посадовця, а також (фото — ред.) авто, на якому він зазвичай рухався, і будинку, де він проживав. Це свідчить про замовний характер цього злочину. Хто саме замовив його — зараз встановлюємо, але вже деяка інформація у нас є”, - заявив Вигівський.
За інформацією голови НПУ, слідство розглядає основним мотивом у цьому провадженні професійну діяльність Сокура.
“У принципі, він (Сокур — ред.) і сам дає такі свідчення і підтверджує, що найімовірнішим мотивом (щодо цього замаху — ред.) є його професійна діяльність. Але ми розглядаємо і інші версії. Буде остаточно зрозуміло, коли ми вже встановимо замовника нападу”, - сказав він.
Як повідомлялося, раніше голова Комітету Верховної Ради з питань фінансів, податкової та митної політики Данило Гетманцев поінформував, що у четвер був скоєний замах на вбивство заступника голови Державної податкової служби України Євгена Сокура. Згодом цю інформацію підтвердив міністр внутрішніх справ України Ігор Клименко.
У НПУ поінформували, що оперативники Нацполіції попередили напад на Сокура, затримавши двох чоловіків у той момент, коли вони з підготовленими битами вже направлялись у бік службовця біля під’їзду його будинку.
Фото: Данило Гетманцев, Телеграм