Європейський суд з прав людини (ЄСПЛ) взяв до розгляду справу депутата Куп’янської міської ради Харківської області, ветерана АТО Миколи Маслія, якого загарбники викрали з акції протесту проти захоплення Куп’янська 1 березня 2022 року.






Про це в коментарі Укрінформу повідомив юрист Української Гельсінської спілки з прав людини, адвокат Роман Лихачов.
“Європейський суд з прав людини взяв до розгляду справу про незаконне затримання та утримання куп’янського активіста, депутата, добровольця Миколи Маслія, якого викрали з мітингу проти захоплення Куп’янська. Оскільки порушення - викрадення людини, сталося до того, як Росія заявила про вихід із Конвенції про захист прав людини та основоположних свобод (Держдума рф 16 лютого цього року ухвалила законопроєкт про припинення дії для Росії міжнародних договорів Ради Європи, - ред.) і Гельсінська спілка разом із батьками Миколи готувала та подала документи раніше, справу розглянуть”, - розповів Лихачов.

Він наголосив, що розгляд у ЄСПЛ - це в першу чергу можливість дізнатися хоч якусь інформацію про Миколу Маслія.
“Про тих людей, які зникли, які були викрадені в перші дні повномасштабного вторгнення, знайти якісь дані найважче. По Миколі багато було недостовірного. ... Лише чутки, що його вивозили в Ростов, у Крим, що його вбито. Очевидно, що для окупантів він знаковий полонений: Микола - доброволець ще з “Айдару”, керівник громадської спілки, яка займалася питаннями військових, місцевий депутат, який ще й відкрито виступив проти окупації. Про його долю нічого не відомо, Червоний хрест чітко не підтверджує його місце перебування”, - розповів юрист.
Лихачов зазначив, що 26 лютого 2022 року Маслій опублікував звернення до жителів Куп’янська. “Не переживайте, не панікуйте. Пам'ятайте, ми вас як захищали, так і будемо захищати. Ми, добровольці з 2014 року, пройшли цей непростий шлях не для того, щоб наше місто взяли орки”, - сказав ветеран АТО.

Микола Маслій

“Він сподівався, що громадськість, добровольці, активісти, звичайні люди зможуть боротися, на жаль, місцева влада на чолі з мером Мацегорою пішли на співпрацю з окупантами, а в місто вже заходили регулярні російські війська”, - зазначив Лихачов.
Першого березня 2022 року жителі захопленого міста вийшли на мітинг “Куп'янськ - це Україна!”. Загарбники розігнали людей, кидаючи димові гранати. Миколу Маслія як активного організатора викрали на очах людей - чоловіка окупанти силоміць посадили у військовий джип та вивезли у невідомому напрямку.
Як повідомлялося, з 27 лютого 2022 року Куп’янськ був захоплений військами РФ. Цього дня міський голова Геннадій Мацегора у відеозверненні заявив, що місто переходить під владу країни-агресора. Йому заочно оголосили підозру в посяганні на територіальну цілісність і недоторканність України та державній зраді.
10 вересня 2022 року Збройні сили України звільнили місто.