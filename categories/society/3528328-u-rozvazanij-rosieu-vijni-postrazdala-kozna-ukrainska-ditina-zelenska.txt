російські війська вбили вже 349 дітей в Україні, проте загалом від дій росії постраждали всі без винятку українські діти.

На цьому наголосила дружина Президента Олена Зеленська у дописі у Телеграм-каналі, передає Укрінформ.
«Тисяча й одна дитина постраждали через напад росії. Такі дані сьогодні опублікували в Офісі генерального прокурора. 349 — загинули, інші були поранені. 1001 дитина», - зазначила Зеленська.
Вона розповіла, що, коли думає про цих дітей, то бачить восьмирічну Маргариту, яка сиділа у дворі з книжкою, аж почався артобстріл, згадує п‘ятимісячного Михайлика, якого вибуховою хвилею відкинуло на дах будівлі, чотирирічного Сашка, який тікав від окупантів на човні з бабусею і загинув.
«Насправді ж у цій війні вже постраждала кожна без винятку українська дитина. Яка змушена була тікати, розлучитися з батьками, здригатися від жаху в підвалі. І ми не пробачимо окупантам наших дітей, ніколи», - підкреслила дружина Президента.
Як повідомлялося, станом на ранок 13 липня 2022 року більше тисячі дітей постраждали в Україні внаслідок повномасштабної збройної агресії російської федерації. За офіційною інформацією ювенальних прокурорів,349 дітей загинули та понад 652 отримали поранення різного ступеня тяжкості.
Із початку повномасштабного вторгнення рф станом на 12 липня росія вчинила в Україні 33 775 злочинів.