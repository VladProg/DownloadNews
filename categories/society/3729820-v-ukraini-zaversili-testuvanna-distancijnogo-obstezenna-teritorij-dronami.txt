В Україні завершено тестування технологій виявлення мін за допомогою дронів в умовах, наближених до реальних.

Як передає Укрінформ, про це повідомляє пресслужба Мінекономіки.
"В Україні завершився польовий етап проєкту з випробування в реальних умовах сучасних закордонних та вітчизняних технологій дистанційного обстеження територій", - йдеться у повідомленні.
Після аналізу результатів тестів, технології, що довели свою ефективність, можуть бути залучені до обстеження потенційно забруднених земель в рамках гуманітарного розмінування України.
«Підведення остаточних підсумків ще попереду, і про результати ми обов’язково повідомимо громадськість. Але вже сьогодні можна сказати, що серед продемонстрованих технологій дистанційного виявлення мін та снарядів за допомогою БПЛА є дуже ефективні. Для пришвидшення очищення території України необхідне, в тому числі, залучення новітніх технологій обстеження та розмінування», - зазначив Координатор напрямку гуманітарного розмінування при міністерстві економіки України Ігор Безкаравайний.
Проєкт з тестування технологій дистанційного обстеження територій для подальшого їх очищення та розмінування ініційований Програмою розвитку ООН (ПРООН), на прохання Міністерства економіки України. Реалізований у співпраці з Міністерством економіки України, Міністерством оборони України та Державною службою України з надзвичайних ситуацій та за координації Міжвідомчою робочою групою з питань гуманітарного розмінування під головуванням першого віцепрем’єр-міністра України - міністра економіки України Юлії Свириденко.
На заклик ПРООН до участі в проєкті долучилися 10 іноземних та українських компаній, що володіють відповідними технологіями. Польовий етап відбувався на одному з військових полігонів України в умовах, максимально наближених до реальних.
Як повідомляв Укрінформ, піротехніки минулого тижня обстежили в чотирьох регіонах країни понад 5 тис. гектарів земель сільгосппризначення, розмінували – понад 3 тис. гектарів. Загалом із початку року обстежено понад 150 тис. гектарів сільгоспугідь.