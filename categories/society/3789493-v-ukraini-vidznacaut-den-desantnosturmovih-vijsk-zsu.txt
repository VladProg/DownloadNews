В Україні 21 листопада відзначається День Десантно-штурмових військ ЗСУ.

Як повідомляє Укрінформ, це свято встановлено згідно з Указом Президента від 21 листопада 2017 року «враховуючи хоробрість та героїзм воїнів-десантників, виявлені у боротьбі за свободу, незалежність та територіальну цілісність України».
Вперше свято було відзначене урочистою церемонією на Михайлівській площі у Києві за участю Президента та військового командування. Тоді пройшла церемонія заміни блакитного берета на берети кольору maroon разом із новим беретним знаком. Були вручені штандарт командувача ДШВ, прапор роду військ і встановлений текст клятви десантника.

Відео: Десантно-штурмові війська ЗС України
Десантно-штурмові війська – це окремий рід військ ЗСУ. ДШВ, до складу яких входять десантно-штурмові, повітрянодесантні та аеромобільні частини, спроможні швидко реагувати на різноманітні загрози та виклики, виконувати завдання за призначенням в умовах, що характеризуються високими маневреністю та автономністю дій. Девіз ДШВ — «Завжди перші».
З початком широкомасштабного вторгнення РФ воїни ДШВ з першого дня стали на захист держави. Військовослужбовці ДШВ ЗСУ були серед підрозділів, які визволяли північні регіони України, Харківщину, Херсонщину, окремі населені пункти на сході України.
За час війни тисячі українських десантників відзначені державними нагородами.
***
Головнокомандувач Збройних сил України Валерій Залужний привітав Десантно-штурмові війська зі святом і наголосив, що десантники завжди на найскладніших відтинках фронту, завжди там, де перемога.
“Вітаю з Днем Десантно-штурмових військ Збройних сил України! Українські десантники - завжди перші, і це не просто слова чи гасло. Це життєвий принцип”, - наголосив він.

За словами головнокомандувача ЗСУ, “український десант завжди на найскладніших відтинках фронту. Завжди там, де перемога”.
“Схиляю голову у пошані і пам’яті за кожним десантником, який поклав життя за Україну, за нашу гідність і свободу у боротьбі з російськими окупантами! Пишаюся непереможними лицарями Архістратига Михаїла! Мужні і мудрі, шляхетні та відважні - це про еліту Збройних сил України - український десант!”, - підкреслив Залужний.
***
Начальник Генерального штабу Збройних сил України генерал-лейтенант Сергій Шаптала подякував Десантно-штурмовим військам за самовіддану службу, стійкість і патріотизм.
"День Десантно-штурмових військ Збройних сил України – день елітної спільноти, де панує дух мужності та відданості країні, дух командної роботи, прагнення бути кращими, протистояти будь-яким викликам, долати неможливе", - підкреслив Шаптала.
За словами начальника Генштабу, "загартовані у найважчих боях, ви – надійні, сміливі та наполегливі. Воїни, якими пишаються в усі часи. Воїни, які живуть честю, рішучістю та відвагою. Дякую кожному з вас за самовіддану службу, стійкість і патріотизм".
"У пошані та скорботі схиляю голову перед світлою пам’яттю загиблих героїв-десантників", - підкреслив Шаптала.
***
Командувач східного угруповання військ генерал-полковник Олександр Сирський подякував Десантно-штурмовим військам Збройних сил України за героїзм та сміливість.
«Шановні воїни-десантники! Дорогі бойові побратими! У Ваше професійне свято хочу подякувати Вам за мужність, сміливість та героїзм під час захисту нашої країни», - заявив він.
Сирський зауважив, що завдяки рішучості Десантно-штурмових військ минулого року вдалось звільнити від ворога Харківщину.
«Ви були в авангарді сил, які гнали окупанта і звільняли українські території. Десантники завжди відзначаються високим професіоналізмом, відданим служінням українському народу, готовністю до останнього боротися за свободу, незалежність і територіальну цілісність України», - заявив командувач.
Він наголосив, що сьогодні десантники пліч-о-пліч з побратимами готові відбити атаки російських загарбників та прогнати ворога з території України.
«У цей день схилімо голову та вшануймо пам’ять полеглих десантників, які у боротьбі заради майбутньої перемоги віддали найдорожче - своє життя! З нагоди Вашого професійного свята хочу подякувати кожному з Вас за жертовну службу на благо українського народу, за вашу відданість», - заявив Сирський.
***
Голова Верховної Ради України Руслан Стефанчук привітав військових Збройних сил України, які виконують десантно-штурмові завдання, з професійним святом.
«День десантно-штурмових військ ЗСУ! Ви завжди у бойовій готовності, завжди готові до виконання надскладних бойових завдань у тилу ворога, завжди швидко реагуєте на загрози й даєте відсіч противнику», - підкреслив він.
Стефанчук висловив слова вдячності воїнам за героїзм і подвиг у щоденній боротьбі за свободу й незалежність України, а також за наближення перемоги.
«Вічна шана та вічна памʼять усім, хто віддав найдорожче, захищаючи Україну. Слава Україні!» - резюмував Голова ВР.
***
Міністр оборони Рустем Умєров заявляє, що досвід Десантно-штурмових військ Збройних сил України буде в підручниках з історії та навчальних курсах військових академій по всьому світу.
«Ви завжди перші! Ви ударна сила українського війська! Швидке розгортання для оборони, разючі штурми та ефективні дії в тилу противника – це реалії вашої щоденної служби. Це те, що буде в підручниках з історії та навчальних курсах військових академій по всьому світу», - наголосив Умєров.
За його словами, високий рівень підготовки, мотивації та бойового духу є прикладом для побратимів з Сил оборони та нічним жахом для ворога.
«Дякую вам за кожне виконане завдання. Певен, що ви не зупинитесь, доки не закріпитеся на державних кордонах України», - підкреслив міністр.
Фото: Командування ДШВ ЗСУ