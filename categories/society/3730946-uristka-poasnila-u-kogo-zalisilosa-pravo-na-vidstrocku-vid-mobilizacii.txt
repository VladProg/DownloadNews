Керівниця аналітичного центру громадської організації «Юридична сотня» Марія Звягінцева дала роз’яснення, у кого залишилося право на відстрочку від мобілізації.

Про це Звягінцева розповіла Українському Радіо, передає Укрінформ.
За її словами, відтепер право на відстрочку від мобілізації надаватиметься не просто особам, які є рідними осіб з інвалідністю (тобто мають батьків із 1, 2 групами інвалідності або дружину, яка має інвалідність, незалежно від групи). Після внесених змін відстрочка надаватиметься таким особам лише, якщо їхні рідні ― люди з інвалідністю ― не мають інших працездатних осіб, зобов’язаних утримувати рідних відповідно до закону.
Звягінцева прокоментувала внесені 28 червня цього року ухваленим Верховної Радою законом зміни до статті 23 Закону «Про мобілізаційну підготовку та мобілізацію». Зокрема, вона зазначила, що відповідно до закону, утримувати своїх непрацездатних батьків зобов’язані повнолітні працездатні діти. Якщо, наприклад, у батька з інвалідністю 2-ї групи є кілька синів, то кожен із них мав право на відстрочку. Зараз цей момент ліквідовано.
«Однак ми не можемо спрогнозувати, як саме буде застосовуватися ця правка на практиці, оскільки один із синів може проживати в іншому населеному пункті, тобто бути там офіційно зареєстрованим і давно там проживати. Як це буде на практиці зреалізовано ― треба буде дивитися на зміни підзаконних актів і на роз’яснення Міноборони», ― зауважила юристка.
Як повідомляв Укрінформ, перший заступник міністра оборони України Олександр Павлюк заявив, що перевірка начальників Територіальних центрів комплектування та соціальної підтримки не повинна вплинути на роботу цих структур та процеси мобілізації в Україні.