Напередодні оприлюднення висновку Єврокомісії щодо заявки України на вступ до ЄС активісти проведуть у Європейському кварталі Брюсселя акцію на підтримку надання Україні статусу країни-кандидата.

Про це повідомляється на сторінці неурядової організації Promote Ukraine у Фейсбуці, передає Укрінформ.
«Запрошуємо вас долучитись до створення символічного живого ланцюга ЄС-Україна навколо будівлі Берламон Європейської комісії, щоб підтримати заявку України на отримання статусу кандидата в ЄС! 12 червня з 14:00 до 16:00 європейці та українці, вкриті прапорами України та ЄС, стоятимуть навколо будівлі Берламон, тримаючись за руки та показуючи Європі, що Україна належить до європейської родини», - йдеться у повідомленні.
За словами організаторів, Україна перебуває на передовій боротьби за європейські цінності та мир у Європі. Щодня українці віддають свої життя за незалежність своєї країни та її європейське майбутнє, саме за ті європейські цінності, на яких заснований Європейський Союз.
Учасники акції висловлять солідарність з Україною та закликатимуть країни-члени ЄС прийняти позитивне рішення щодо надання Україні статусу країни-кандидата у члени ЄС.
На зустріч на центральній площі Шумана у неділю запрошуються всі, кому небайдуже європейське майбутнє України. Учасників акції просять мати з собою прапори ЄС та України.
Як повідомлялося, Президент Володимир Зеленський підписав заявку на членство України в Європейському Союзі 28 лютого 2022 року.
У Версалі (Франція) 10 березня відбувся саміт лідерів ЄС, присвячений, зокрема, зміцненню європейської оборони та зниженню залежності від російських газу, нафти й вугілля. Лідери ЄС об’єдналися навколо підтримки України у війні проти росії, а також визнали європейські прагнення Києва.
Голова Євроради Шарль Мішель заявив під час візиту до Києва 20 квітня, що Європейська комісія до кінця червня оголосить перші висновки щодо статусу кандидата для України, після чого це питання буде включене в порядок денний Європейської ради.
23-24 червня у Брюсселі має відбутися засідання Європейської ради, одним із питань якого буде розгляд заявки України на членство в ЄС та прийняття рішення щодо надання їй статусу країни-кандидата.