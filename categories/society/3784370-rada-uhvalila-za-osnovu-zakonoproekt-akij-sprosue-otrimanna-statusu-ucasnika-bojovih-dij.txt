Верховна Рада ухвалила в першому читанні законопроєкт, який передбачає цифровізацію процесу набуття статусу учасника бойових дій під час дії воєнного стану в Україні.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
За його словами, ухвалення проєкту закону “Про внесення змін до Закону України "Про статус ветеранів війни, гарантії їх соціального захисту" щодо цифровізації набуття статусу учасника бойових дій в умовах воєнного стану” (№9681) підтримали 288 парламентаріїв.
Дія законодавчої ініціативи поширюватиметься на військовослужбовців Збройних сил України, Національної гвардії України, Служби безпеки України, Служби зовнішньої розвідки України, Державної прикордонної служби України, Державної спеціальної служби транспорту, військових прокуратур, Міністерства внутрішніх справ України, Управління державної охорони України, Державної служби спеціального зв'язку та захисту інформації України, Державної служби України з надзвичайних ситуацій, Державної пенітенціарної служби України, добровольців.
Законопроєктом передбачається, що підставою для набуття статусу учасника бойових дій під час дії воєнного стану буде наказ командира відповідного військового формування про направлення особи до району проведення воєнних дій для безпосереднього виконання бойових завдань. Командир буде зобов’язуваний не пізніше ніж у триденний строк з дня віддання наказу направити його в електронному вигляді до Єдиного державного реєстру ветеранів війни. У разі неможливості направлення наказу в електронному вигляді він має бути направлений у паперовому вигляді до держателя Реєстру — Міністерства оборони України. Командир військового формування нестиме персональну відповідальність за правильність оформлення та своєчасність направлення документів.
Держателем Реєстру не пізніше ніж у триденний строк з дня надходження документа оформлятиметься електронна особова картка, що міститиме електронне відображення інформації про набуття особою статусу учасника бойових дій. Така картка матиме унікальний персональний електронний ідентифікатор особи учасника бойових дій (QR-код, штрих-код, цифровий код), що невідкладно надсилатиметься на мобільний телефон військовослужбовця або, за бажанням, членам його сім’ї.
Для формування електронної особової картки учасника бойових дій Міністерством оборони використовуватимуться відомості, передані до Єдиного державного вебпорталу електронних послуг відповідно до вимог законодавства України. Обробка персональних даних учасника бойових дій у Реєстрі здійснюватиметься його держателем із дотриманням вимог законодавства про захист персональних даних. При оформленні електронної особової картки учасника бойових дій заборонятиметься вимагати додаткові документи та інформацію від особи, на ім’я якої оформлюється картка.
Формування особової картки та надання персонального електронного ідентифікатора та/або посвідчення учасника бойових дій здійснюватиметься держателем Реєстру безоплатно.
Персональний електронний ідентифікатор учасника бойових дій пред’являтиметься для підтвердження права на користування гарантіями, передбаченими для учасників бойових дій та членів їх сімей.
За бажанням військовослужбовця держателем Реєстру також може надаватися посвідчення учасника бойових дій у паперовому вигляді. Персональний електронний ідентифікатор та посвідчення учасника бойових дій матимуть однакову юридичну силу.
Моментом набуття статусу учасника бойових дій вважається момент створення особової електронної картки учасника бойових дій держателем Реєстру.
Після припинення або скасування воєнного стану персональні електронні ідентифікатори учасників бойових дій продовжуватимуть застосовуватися для підтвердження права на користування гарантіями для учасників бойових дій та членів їх сімей.
Як повідомляв Укрінформ, Верховна Рада продовжила строк дії воєнного стану та загальної мобілізації в Україні до 14 лютого 2024 року.