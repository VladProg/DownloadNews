Терпіти труднощі через війну з Росією задля перемоги готові 58% українців, 11% - не готові терпіти взагалі.

Про це під час презентації дослідження "Стійкість під час війни та у поствоєнний період: на що опираються українці" повідомив директор соціологічної групи "Рейтинг" Олексій Антипович, передає Укрінформ.
“58% українців готові терпіти труднощі через війну з Росією задля перемоги ще кілька років, 11% - близько року, 12% кілька місяців, 11% - не готові терпіти взагалі”, - сказав Антипович.
Дослідження проводилось соціологічною групою "Рейтинг" на замовлення Національної платформи стійкості та згуртованості упродовж 6-11 червня методом CATI (телефонні інтерв'ю) серед населення України віком від 18 років на всій території, за винятком тимчасово окупованих Криму та Донбасу. Опитано 1200 респондентів.
Як повідомляв Укрінформ, абсолютна більшість українців – 84% – продовжують дотримуватися погляду, що жодні територіальні поступки не є припустимими, навіть якщо через це війна триватиме довше і будуть інші загрози.