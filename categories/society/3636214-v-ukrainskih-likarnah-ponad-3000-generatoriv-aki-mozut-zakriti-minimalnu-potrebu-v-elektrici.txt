В українських лікарнях для роботи в екстрених умовах є понад 3 тисячі генераторів, які дозволяють закрити мінімальну потребу в електроенергії.

Як передає Укрінформ, про це Міністерство охорони здоров'я України повідомляє у Фейсбуці.
“Для роботи в екстрених умовах в українських лікарнях є понад 3 тисячі генераторів різної потужності, які дозволяють закрити мінімальну потребу в електроенергії. Для їх безперебійної роботи, кожен медзаклад повинен мати резерв пального мінімум на 5 днів”, - ідеться в повідомленні.
Найближчим часом до лікарень заплановано постачання ще понад 2 тис. генераторів.
За словами заступника міністра охорони здоровʼя Богдана Боруховського, кожна лікарня, в якій стаціонарно лікуються пацієнти, має як мінімум один генератор. Генератор дозволяє закрити мінімальну потребу в електроенергії та дає електроживлення в операційні та реанімації.
Окрім, генераторів значна частина медзакладів також забезпечені станціями супутникового інтернету Starink. Наразі в лікарнях встановлено більше тисячі станцій Starink, які дозволяють їм навіть в критичних ситуаціях залишатися на зв'язку.
Як повідомляв Укрінформ, станом на 24 листопада в закладах охорони здоров’я України працювали понад 2 тисячі генераторів.
Фото ілюстративне