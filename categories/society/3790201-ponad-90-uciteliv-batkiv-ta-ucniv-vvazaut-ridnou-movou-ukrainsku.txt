За результатами дослідження, проведеного Державною службою якості освіти України та Уповноваженим із захисту державної мови, понад 90% учителів, батьків та учнів вважають рідною мовою українську.

Про це голова Державної служби якості освіти України Руслан Гурак повідомив під час засідання круглого столу на тему: “Ціннісна українізація в освіті: сучасність і стратегії на майбутнє”, організованому в Укрінформі.
“Що стосується вибору мови спілкування респондентів, то майже 94% вчителів, 93% батьків та 91% дітей зазначили, що вважають рідною мовою українську та використовують її у всіх сферах свого життя, для спілкування у родинному колі, у навчальній діяльності, культурній практиці”, - сказав Гурак.

За його словами, водночас майже 43% батьків заявили, що незадоволені рівнем знань свої дітей з української мови та літератури.
Загалом у межах дослідження опитали шляхом онлайн-анкетування понад 30 тисяч учнів, батьків та учнів. “Популяризація, впровадження та підтримка української мови є головним викликом для системи освіти, особливо для шкільних колективів, які сьогодні працюють в Україні”, - додав Гурак.

Як наголосив Уповноважений із захисту державної мови Тарас Кремінь, загалом динаміка переходу людей на українську є очевидною. Водночас він зауважив, що такі зміни потребують виваженого підходу та чіткого контролю за реалізацією, а це неможливо без чіткої мовної політики держави. “Проведення такого дослідження в умовах повномасштабного вторгнення та реального переходу громадян України на застосування української мови в усіх сферах суспільного життя має величезне практичне значення. Таких досліджень раніше ми не проводили. У нас не було відповідних інструментів для вимірювань, які застосувалися би безпосередньо до батьківського середовища та самих здобувачів освіти”, - додав він.

На переконання генерального директора директорату шкільної освіти Міністерства освіти і науки Ігоря Хворостяного, нині варто звертати увагу на вивчення української мови у закладах освіти. Тут треба говорити не про кількісні, а про якісні зміни у плануванні, методології, про розширення українського мовного простору у різних сферах. “Мовна стабільність — явище змінне, залежне від умов та ситуацій, але коли ми маємо мовну стійкість, то якраз забезпечити мовну стабільність надзвичайно легко", - сказав він.

“Для мене українська мова — про гідність, самоідентифікацію, повагу. Ми на правильному шляху”, - підкреслила народний депутат Верховної Ради IX скликання (Голос) Наталія Піпа.
Як повідомлялося, 16 січня 2021 року набули чинності норми статті 30 Закону "Про забезпечення функціонування української мови як державної", які регулюють використання державної мови у сфері обслуговування споживачів. Верховна Рада 25 квітня 2019 року ухвалила Закон "Про забезпечення функціонування української мови як державної".