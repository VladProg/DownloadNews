Польсько-українське примирення неможливе без вшанування усіх жертв трагічних подій на Волині у роки Другої світової війни.

Про це йдеться у дописі та відеозверненні у Фейсбуці глави польського уряду Матеуша Моравецького у відповідь на інформацію про виявлення у Тернопільській області братської могили поляків часів Другої світової війни, передає Укрінформ.
“Не може бути повного українсько-польського примирення без виявлення усіх останків жертв Волинського злочину. Ми вже подали запит до відповідних інституцій про видачу згоди на ексгумацію, дослідження і гідне вшанування”, - заявив Моравецький.
Він підкреслив, що Варшава не зупиниться, поки не вшанує усіх жертв Волинської трагедії.
Глава польського уряду зауважив, що у липні він побував на Тернопільщині на місці неіснуючого села Пужники, де велися пошукові роботи. За його словами, потрібно загоїти “цю болючу рану в історії польського та українського народів”, а шлях до цього веде “через ретельну дослідницьку роботу експертів та істориків, а також пошук останків жертв, ексгумації та поховання”.
Як повідомляв Укрінформ, українські та польські археологи і дослідники виявили у неіснуючому нині селі Пужники на Тернопільщині місце масового поховання поляків, які загинули в 1940-х роках, і звернулися до українських органів влади про проведення ексгумаційних робіт в цьому місці.
Тема Волинської трагедії є однією з найбільш суперечливих в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються.
Тему Волинської трагедії в минулі роки й зараз активно використовує російська пропаганда, аби посварити Україну і Польщу.