Понад 2000 неідентифікованих загиблих налічується в Україні.

Про це повідомила на брифінгу в Military Media Center заступник міністра внутрішніх справ України Мері Акопян, передає Укрінформ.
За її словами, величезна увага приділяється ДНК-експертизам та розвитку криміналістичних лабораторій в Україні.

Акопян повідомила, що американський уряд надав першу і єдину, поки що, мобільну лабораторію, яка дає змогу виїжджати на місце подій в місця величезних поховань, як ось на Харківщині, й одразу там проводяться експертизи та ДНК-аналізи. Наші слідчі підрозділи та криміналіст роблять свою роботу на місці.
Заступник міністра зазначила, що Україна потребує ще кілька десятків таких лабораторій. Це дасть змогу вчасно реагувати та швидше робити аналізи.
Крім того, Федеративна Республіка Німеччина надала 80 тисяч зразків реагентів і хімікатів на майже два мільйони євро, які використовуються для проведення ДНК-експертиз.