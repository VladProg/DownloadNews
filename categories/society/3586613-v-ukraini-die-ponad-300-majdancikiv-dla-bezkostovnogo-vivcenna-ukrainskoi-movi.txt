В Україні діє понад 300 майданчиків, де можна безкоштовно вивчати українську мову.

Про це на брифінгу в Медіа-центрі Україна -Укрінформ сказав Уповноважений із захисту державної мови Тарас Кремінь.
“Серед 300 майданчиків, які нам вдалося успішно відкрити і вони діють на всій території України, де це можливо, найбільша кількість зафіксована на Львівщині — це майже 80 таких локацій. Дякуючи нашій співпраці з Дніпропетровщиною, мером Дніпра та керівництво Кривого Рогу, другою за кількістю таких локацій є Дніпропетровщина — 35. Дві третини таких курсів знаходиться в місті Кривий Ріг, фактично кожна друга бібліотека міста має безкоштовні курси або розмовні клуби, де можна опанувати українську мову", - розповів Кремінь.
В Одеській області діє 19 мовних курсів, в Києві - 15 та п'ять - у Київській області, в Івано-Франківській - 17, у Вінницькій - 16, Тернопільській -13, Волинській -11.
Уповноважений із захисту державної мови відзначив, що мовні курси відкриті для тих громадян, які не мали можливості опанувати українську мову, перебували у білінгвальному середовищі чи проживали у прикордонних областях, а зараз є внутрішньо переміщеними особами.
Він нагадав, що згідно з дослідженням, яке було проведено разом із Державною службою якості освіти, більшість батьків учнів висловили бажання вдосконалити свої знання з української мови.
Завдяки співпраці з місцевими органами влади такі курси діють з 24 лютого в закладах освіти (школи, університети) та при закладах культури (переважно бібліотеки).
Дізнатися про мовні курси в тому чи іншому регіоні можна на сайті Уповноваженого із захисту державної мови, також на сайті можна зареєструватися на ці курси.