Міжфракційна група депутатів Національної ради Австрії 7 -11 грудня перебувала з візитом в Україні, під час якого зустрілась у Києві з представниками парламенту, уряду та суспільства, а також відвідала Харків.

Про це повідомив у Фейсбуці голова парламентської групи "Україна-Австрія" Гельмут Брандштеттер (ліберальна партія NEOS), передає Укрінформ.
У Києві члени Національної ради Австрії мали зустрічі із першим заступником Голови Верховної Ради Олександром Корнієнком та віцепрем’єр-міністром з питань європейської та євроатлантичної інтеграції Ольгою Стефанішиною. Разом з "Аптекарями без кордонів" парламентарії передали ліки Київській обласній клінічній лікарні.
"В останній день нашого візиту до України ми зустрілися з депутатами парламентської групи дружби "Австрія-Україна"... На цій зустрічі ми домовилися розширити співпрацю між нашими парламентами у сферах транспорту та інфраструктури", - повідомив Брандштеттер.
За його словами, особливо важливим для австрійських депутатів було відвідання Національного музею Голодомору-геноциду у Києві. "Під час екскурсії ми дізналися про життя людей в жорстоких умовах Голодомору, який свідомо використовувався Сталіним як зброя. На жаль, я бачу сумні паралелі з путінською війною сьогодні", - заявив депутат, додавши, що потрібно "зробити все, щоб історія не повторилася".
За його словами, австрійська делегація мала зустріч з представником Центру громадянських свобод – організації, яка "робить неймовірно важливу роботу з документування злочинів проти людяності".
Крім того, австрійські депутати відвідали Харків.
"Ми стали першою делегацією парламентаріїв, яка відвідала це місто, яке, попри запеклі атаки, не було окуповане російською армією, але яке путін все ще хоче захопити. Буквально за день до нашого приїзду був завданий черговий ракетний удар. Ми також відвідали школу, яка була повністю зруйнована російською ракетою", - повідомив Брандштеттер.
Депутати зустрілися з керівниками обласної та міської влади й передали на потреби міста медикаменти від австрійської організації "Аптекарі без кордонів".
"Висновок нашого візиту на схід України: воля українців незламна", - наголосив депутат.
До складу делегації увійшли представники усіх парламентських партій Австрії, окрім правопопулістської Австрійської партії свободи.
Як повідомляв Укрінформ, раніше міністр закордонних справ Австрії Александер Шалленберг повідомив, що Австрія надала 87 млн євро гуманітарної допомоги українцям. Водночас, через свій нейтральний статус Австрія утримується від надання Україні озброєння та боєприпасів.
Благодійна організація "Карітас" повідомила, що доправить в Україну 100 електрогенераторів для забезпечення безперервності надання гуманітарної допомоги. Перед цим Австрійський Червоний хрест доставив до Львова 21 потужний генератор.