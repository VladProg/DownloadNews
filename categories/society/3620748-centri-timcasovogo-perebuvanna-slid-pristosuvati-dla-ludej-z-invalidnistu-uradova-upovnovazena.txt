Центри тимчасового перебування потребують дооснащення, аби вони стали доступними для людей з інвалідністю.

Про це в інтерв'ю Укрінформу сказала урядова уповноважена з прав осіб з інвалідністю Тетяна Баранцова.
"Центри тимчасового перебування потребують дооснащення для людей з інвалідністю. Щоб санвузол був доступний архітектурно, щоб вхід в саму будівлю був доступний. Наш офіс вже пів року працює над тим, щоб розказувати, наскільки це важливо зробити доступними, враховуючи, що йде зима і так далі", - сказала Баранцова.
Вона зазначила, що багато донорських організацій допомагають у вирішенні подібних проблем, але все одно фінансування на багато важливих речей не вистачає.
Як повідомлялося, Кабінет Міністрів ухвалив постанову, якою дозволив Фонду соціального захисту осіб з інвалідністю здійснити фінансування восьми центрів реабілітації за рахунок залишків коштів.