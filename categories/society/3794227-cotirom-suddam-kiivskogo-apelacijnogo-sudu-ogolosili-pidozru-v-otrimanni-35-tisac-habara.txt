Чотирьом суддям Київського апеляційного суду, яких викрили на одержанні 35 тисяч доларів хабаря, повідомили про підозру.

Як передає Укрінформ, про це Спеціалізована антикорупційна прокуратура повідомляє у Телеграмі.
«30 листопада 2023 року прокурори САП за дорученням керівника САП повідомили про підозру чотирьом суддям Київського апеляційного суду, викритим на одержанні неправомірної вигоди у розмірі 35 тис. доларів США за ухвалення рішення про скасування арешту майна», - ідеться в повідомленні.
Дії підозрюваних кваліфіковано за ч. 3 ст. 28, ч. 4 ст. 368 Кримінального кодексу України.
Як повідомляв Укрінформ, 29 листопада прокурори САП та детективи Національного антикорупційного бюро України викрили чотирьох суддів Київського апеляційного суду на одержанні неправомірної вигоди у розмірі 35 тисяч доларів США за ухвалення рішення про скасування арешту майна.
У Вищій раді правосуддя заявили, що всіляко сприятимуть роботі правоохоронних органів, та нагадали, що без згоди ВРП суддю не може бути затримано або утримувано під вартою чи арештом до винесення обвинувального вироку судом, за винятком затримання судді під час або відразу ж після вчинення тяжкого або особливо тяжкого злочину.