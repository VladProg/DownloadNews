Президент України Володимир Зеленський підписав закон, який врегульовує процедури прийняття рішень у багатоквартирних будинках з використанням електронних інструментів та е-підпису.

Як передає Укрінформ, про це повідомляє Міністерство розвитку громад, територій та інфраструктури.
"Президент України підписав Закон України 3270 (законопроєкт 7029), який створює умови для цифровізації процесів управління багатоквартирними будинками. Це, зокрема, стосується діяльності об’єднань співвласників багатоквартирного будинку (ОСББ)", - йдеться у повідомленні.
Зокрема, документ передбачає можливість повідомляти співвласників про збори, ухвалені рішення, протоколи та інші питання управління спільним майном в електронній формі (чинне законодавство дозволяє тільки особисто або рекомендованим листом). Крім того, унормовується проведення зборів співвласників будинку у форматі "онлайн", уможливлюється електронне голосування з використанням кваліфікованого електронного підпису.
Закон знижує поріг ухвалення рішень на зборах співвласників до 50% + 1 голос. Виняток у вигляді 75% + 1 голос становлять питання відключення від мереж централізованого постачання комунальних послуг. Водночас ОСББ матиме право передбачити у статуті голосування по окремих питаннях з порогом у 2/3 голосів.
Закон також дозволяє власникам квартир делегувати здійснення відновлення будинку правлінню ОСББ або управителю.
Як повідомлялося, 14 липня Верховна Рада ухвалила законопроєкт, який врегульовує процедури прийняття рішень у багатоквартирних будинках з використанням електронних інструментів та е-підпису.
Фото: ОП