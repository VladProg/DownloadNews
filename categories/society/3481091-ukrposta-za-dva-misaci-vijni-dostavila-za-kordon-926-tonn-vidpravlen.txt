Укрпошта нарощує обсяги експорту. За березень-квітень компанія доставила понад 926 тонн експортних відправлень до країн світу.

Про це повідомляє пресслужба Укрпошти.
Пік експортних відправлень припав на квітень: українці відправили за кордон Укрпоштою лише в квітні понад 300 тис посилок загальною вагою майже 750 тонн. Тобто, обсяги експорту за квітень в чотири рази перевищують обсяги експорту за березень. Для порівняння, обсяг експортних відправлень за 2021 рік склав 4 865 тонн.
Найбільший обсяг експорту з України припав на Польщу: за березень-квітень українці надіслали до Польщі посилок сукупною вагою понад 330 тонн, що складає 35% від всього експорту за аналогічний період. Для порівняння, до війни на Польщу припадало 6-8 тонн експортних відправлень з України за місяць.
Також змінюється структура експорту. Якщо в березні та квітні переважали соціальні посилки – тобто відправлення в межах послуги «Посилка з домівки» зі знижкою -70% на посилки до п’яти країн – то з початку травня спостерігається збільшення комерційних відправлень, тобто традиційного експорту, який складається в основному з відправлень українських підприємців, що продають свої товари за кордон. Позитивну тенденцію показує зростання посилок до США – обсяг збільшився у 2,5 рази до 115 тонн за квітень порівняно з 45 тонами за березень, в той час як відправлення до Польщі, яка два місяці тримала повне лідерство, зменшуються.
"В квітні Укрпошта стикнулася з обсягами, яких раніше не було. Ми, як і всі компанії зараз, вчимося працювати в умовах війни. Для Укрпошти такі умови – це не лише зміна логістики через закрите небо, нові труднощі з перевезенням відправлень дорогами України, але і різке зростання навантаження на сортувальні центри. Зі свого боку щоб вирішити ситуацію ми зміцнили логістику. Якщо раніше український експорт приймала Польща та Словаччина, то зараз ми знайшли можливість вивозити експорт в ще чотири транзитні країни – Латвію, Румунію, Угорщину та Молдову – і вже там перевантажувати українські посилки на авіа-рейси наших партнерів. Це знизить навантаження на сортувальні центри Польщі та Словаччини, які з початку війни приймали український експорт. Також зараз ми шукаємо способи оптимізувати сам процес сортування на наших центрах, щоб обробляти відправлення швидше. Пік соціальних відправлень ми пройшли, і зраз переходимо до нарощування традиційного експорту. Ті посилення логістичної мережі, про які я сказав, саме для того, щоб українські підприємці були впевнені в надійності доставки від Укрпошти та відновлювали і нарощували продажі за кордон» - відзначив генеральний директор Укрпошти Ігор Смілянський.
З початку війни основним партнером Укрпошти з організації міжнародних відправлень стала Пошта Польщі. Саме до Польщі надходить значна частка українського імпорту (близько 150 тонн на місяць), а також через Пошту Польщі проходить значна доля українського експорту (близько 200 тонн експорту адресно до Польщі та понад 250 тонн українського експорту до інших країн, який через Пошту Польщі проходить транзитом на місяць).
Як повідомлялося, відділення Укрпошти вже із 1 березня почали приймати міжнародні посилки від українських експортерів до всіх країн світу, крім росії та білорусі. Також компанія домовилася з найпопулярнішими маркетплейсами eBay, Wish, Etsy , Joom, Shopify про скасування комісії для продавців з України.