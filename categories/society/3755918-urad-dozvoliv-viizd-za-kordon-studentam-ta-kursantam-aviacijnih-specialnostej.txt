Кабінет міністрів ухвалив зміни до Правил перетинання державного кордону громадянами України, якими дозволив студентам або курсантам, які здобувають освіту за авіаційними спеціальностями, виїзд за кордон під час воєнного стану.

Про це повідомляє Міністерство освіти та науки, передає Укрінформ.
"Зазначена постанова розроблена з метою надання права перетинання державного кордону під час воєнного стану студентам або курсантам, які здобувають освіту за авіаційними спеціальностями, які не підлягають призову на військову службу під час мобілізації, на особливий період відповідно до статті 23 Закону України «Про мобілізаційну підготовку та мобілізацію» та які потребують практичної льотної підготовки в іноземних закладах освіти або в авіаційних школах у зв’язку із закриттям повітряного простору України", - йдеться у повідомленні.
Як повідомлялося, в Данії наразі триває навчання пілотів та авіаторів. 20 серпня Нідерланди та Данія оголосили про рішення передати Україні винищувачі F-16. Данія розраховує передати перші F-16 Україні ближче до Нового року.