Папі Римському Франциску передали від начальника Київської ОВА Руслана Кравченка «Бучанську монету» із зображенням храму святого апостола Андрія Первозваного.

Про це у Фейсбуці повідомив голова Київської обласної військової адміністрації Руслан Кравченко, передає Укрінформ.
“Попросив Спецпосланника передати Папі Римському «Бучанську монету» із зображенням церкви Андрія Первозваного. Саме тут під час російської окупації були поховані 119 мирних мешканців. Вдячний, що монета, яка символізує нескореність українців, уже потрапила до адресата”, - зазначив Кравченко.

Він наголосив, що цивілізований світ не повинен забувати про злочини росіян.

“Російські воєнні злочинці вбивали та продовжують вбивати. Знищують усе, що пов’язано з Україною та українцями. Тероризують світ ядерною зброєю. Тому сьогодні мир та безпека як ніколи залежать від спільних дій усього світу”, - підкреслив голова КОВА.
Як повідомляв Укрінформ, кілька тижнів тому в Бучі з візитом побував Спеціальний посланник Папи Римського Франциска, кардинал Маттео Зуппі.
Фото: facebook.com/RuslanKravchenko