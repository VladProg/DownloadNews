Українці вважають, що війна з Росією буде довготривалою, при цьому більш як 80% опитаних вважатимуть перемогою повернення усіх територій України у кордонах 1991 року.

Як передає Укрінформ, про це свідчать дані соціологічного моніторингу «Українське суспільство», який провів Київський міжнародний інститут соціології на замовлення Інституту соціології НАН України у червні 2023 року.
Як зазначається у презентації, збільшується кількість респондентів, які орієнтуються на тривалу війну з агресором, що цілком співставно з домінуючими уявленнями про бажані особливості перемоги. Так, 42% опитаних у червні 2023 року вважають, що війна триватиме більше року (проти 26% у грудні 2022 року); пів року-рік – 34,3% (проти 49,6%); кілька місяців – 9,4% (проти 13,6%).
Водночас 83,5% опитаних вважають, що нашою перемогою буде повернення усіх територій України у кордонах 1991 року. Інші змістовні варіанти не набирають навіть 5% (утримання контрольованих нині Україною територій – 1,6%; повернення усіх територій, крім Донбасу, – 1,5%; повернення усіх територій, крім Криму, – 3,7%; повернення усіх або більшості територій, захоплених після 24 лютого 2022 року, – 4,1%).

Соціологічний моніторинг «Українське суспільство» проводиться з 1994 року. Результати опитування репрезентують доросле населення України, за винятком АР Крим і тимчасово окупованих територій Донбасу. Опитування здійснювалося методом телефонних інтерв’ю з використанням комп’ютера (computer-assisted telephone interviews, CATI) та винятково за мобільними телефонними номерами. Статистична похибка вибірки обсягом 2004 респондентів при довірчій імовірності 95% становить 2,2%. За припущення, що дизайн-ефект такої вибірки за звичайних умов становить 1,1, максимальна похибка вибірки має бути не більше 2,5%. Водночас можуть бути додаткові зміщення, пов’язані з воєнним вторгненням, які наразі повноцінно оцінити неможливо. Польовий етап дослідження тривав з 17 до 27 червня 2023 року.
Дані моніторингу 2021 року зібрані з використанням самозаповнення анкет респондентами. З метою коректності порівняння цих даних з даними, отриманими за допомогою САТІ, індикатори 2022 та 2023 року перевірені з точки зору відсутності зміщень, пов’язаних із соціальною бажаністю відповідей.