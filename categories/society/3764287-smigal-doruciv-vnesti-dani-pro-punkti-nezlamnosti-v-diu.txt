Прем'єр-міністр Денис Шмигаль доручив профільним міністерствам цифровізувати дані про "Пункти незламності" у застосунку "Дія".

Про це він написав у Телеграмі, передає Укрінформ.
"Тож на виконання завдання глави держави доручив міністерствам цифровізувати дані про "Пункти незламності" в "Дії". Це має бути зручний сервіс, де є вся важлива інформація про кожен пункт, його розташування та наявність необхідного обладнання", - зазначив Шмигаль.
За його словами, після закінчення минулого опалювального сезону уряд продовжував удосконалювати мережу. "Плануємо запустити проєкт до початку опалювального сезону", - додав Прем’єр-міністр.
Він нагадав про те, що минулої осені, після початку повітряних атак Росії на нашу енергетику, із ініціативи Президента України була розгорнута мережа "Пунктів незламності" — місць, де завжди є світло, тепло та зв’язок.
Як повідомлялося, минулої осені та зими росіяни активно атакували енергетичну інфраструктуру України. У містах і селищах часто відбувалися відключення електроенергії та води, тому люди потребували підтримки. Для них були облаштовані Пункти незламності, в яких одночасно могли перебувати 40–500 людей.
Нещодавно столична влада повідомила про те, у Києві готуються до важкого опалювального сезону: проводять ремонт теплових мереж, запасаються паливом для теплоелектроцентралей та планують збільшити кількість «Пунктів незламності».