Україна пишається і вдячна всім добровольцям, які пішли боронити країну і які обов'язково стануть переможцями.

Про це зазначив Президент Володимир Зеленський у Телеграмі з нагоди Дня добровольця, повідомляє Укрінформ.
"У минулому – люди різних професій із різним життєвим шляхом та історією. Зараз – героїчні воїни. І обов’язково настане час – стануть українськими переможцями. Українські добровольці, які за покликом серця стали на захист незалежності нашої держави і гідно боронять Україну разом з усіма бійцями наших сил оборони та безпеки", - написав глава держави.






Українські добровольці - героїчні воїни Фото: Telegram/Zelenskiy






















Він підкреслив, що Україна вдячна кожному і кожній, хто відчув, що час стати воїном.
Президент наголосив, що Україна пишається всіма, хто здобуває перемогу для нашої держави, а також завжди пам’ятатиме всіх своїх героїв, які віддали життя за свободу.
"Слава українським добровольцям, Слава Україні!", - зазначив Зеленський.
Своєю чергою, уповноважений Верховної Ради України з прав людини Дмитро Лубінець у своєму Телеграмі заявляє, що добровольціне заради нагород і відзнак, а за покликом серця взяли до рук зброю і стали на захист Української держави.
“Тисячі українців пліч-о-пліч ще з 2014 року здійснюють героїчні подвиги й віддають найцінніше, своє життя, за нашу незалежність і територіальну цілісність”, - підкреслив омбудсмен.
“Під час повномасштабного вторгнення, у перші години 24 лютого, добровольці свідомо вступали до лав Збройних сил України та територіальної оборони. Серед них люди різних професій — спортсмени, лікарі, вчителі, водії, які вибрали свій шлях у боротьбі із запеклим ворогом. Добровольцями стали й іноземці, які приїхали з різних країн, щоб допомогти нам побороти країну-агресора”, - написав уповноважений ВР.
Головнокомандувач ЗСУ Валерій Залужний у Фейсбуці також привітав українських добровольців.
«Відданість. Рішучість. І щире прагнення захищати Батьківщину. Щодня. Щосекунди. Українці демонструють всьому світу, що означає - бути добровольцем. Насамперед у героїчних боях на передовій. У цілодобовій волонтерській праці. Допомогою в тилу. За покликом серця, заради перемоги. Ворог хоче нас зламати, але нація добровольців - непереможна. Сьогодні всі ми, як ніколи, згуртовані і боремося за свою незалежність. З Днем українського добровольця!», - зазначив Залужний.
Міністр культури та інформаційної політики Олександр Ткаченко написав у Телеграмі, що готовність українців добровільно стати на захист нашої країни і є запорукою нашої перемоги.
"У лавах ЗСУ, територіальної оборони, інших добровольчих формуваннях Сил оборони країни, в Медичних силах та в тилу. Добровольцем став весь український народ. Саме готовність добровільно стати на захист нашої країни і є запорукою нашої перемоги", - зазначив міністр.
Ткаченко додав, що добровольці стали символом нескореної волі та відданості ідеї незалежності, оскільки вони встали на захист України у найважчий для неї час.
"Кожен із них – це герой, який зробив сміливий вчинок для того, щоб зберегти суверенітет та територіальну цілісність нашої держави", - підкреслив очільник МКІП.
Щороку 14 березня в Україні відзначається День українського добровольця. Пам'ятна дата встановлена Верховною Радою України у 2017 році, щоб вшанувати мужність та героїзм захисників незалежності, суверенітету й територіальної цілісності нашої держави.
14 березня 2014 року на тренувальну базу в Нових Петрівцях з Майдану Незалежності вирушили перші 500 бійців-добровольців Самооборони Майдану для формування першого добровольчого батальйону для захисту України від російської агресії.