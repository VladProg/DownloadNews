Центр протидії дезінформації при Раді національної безпеки і оборони на прикладі трагедії у Вінниці пояснив, як працюють керовані коментарі при поширенні дезінформації.

Як передає Укрінформ, у Телеграмі ЦПД повідомив, що керований коментар – це повідомлення, в якому думки людини скеровують у потрібному напрямку. Таке повідомлення супроводжується інтерпретацією коментатора, який пропонує читачеві кілька варіантів пояснення. Коментарі пишуться за принципом “двосторонніх повідомлень”, які за вибором читача містять аргументи як “за”, так і “проти”.
“Щоб коментар був правдоподібним, у ньому чергуються позитивні та негативні елементи, і здійснюється підбір фактів для посилення чи ослаблення висловлювань, емоцій”, - пояснили в ЦПД.
Також до таких повідомлень не входять висновки, оскільки їх під впливом коментарів мають зробити читачі.
Як приклад таких повідомлень ЦПД навів використання керованих коментарів щодо ракетного обстрілу Вінниці 14 липня.
“Трагедія у Вінниці супроводжувалася керованими коментарями з великою кількістю різних аргументів, що схиляли читача до думки, що це справді був “обстріл військового об’єкту, де ЗСУ зберігали боєприпаси”, - зауважили експерти.
Як повідомляв Укрінформ, 14 липня російські війська обстріляли Вінницю ракетами “Калібр” 3М-14Е. Загинули 23 людини, зокрема троє дітей.