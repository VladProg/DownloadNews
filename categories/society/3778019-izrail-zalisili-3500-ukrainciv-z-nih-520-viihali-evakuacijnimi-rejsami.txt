520 українців з 3,5 тисячі, які покинули Ізраїль, виїхали евакуаційними рейсами з допомогою посольства України.

Про це заявив посол України в Державі Ізраїль Євген Корнійчук на брифінгу в Медіацентрі Україна – Укрінформ.
“За даними МВС Ізраїль покинуло з початку масштабного терористичного акту 3,5 тисячі громадян України – це ті особи, які мають виключно українські паспорти, без подвійного громадянства. Із них близько 520 скористалися допомогою посольства і вилетіли евакуаційним рейсом”, – сказав він.

Корнійчук підкреслив, що ситуація в Ізраїлі залишається стабільно складною, і українське представництво працює в штатному режимі, досліджує ситуацію в секторі Гази.
“Ті громадяни, які звернулися до посольства з проханням про евакуацію, фактично всі виїхали чи за допомогою посольства, чи самотужки”, – підсумував посол, додавши, що дипломати надалі намагаються допомогти найбільш вразливим верствам населення і тим громадянам, які несподівано опинилися без грошей чи чиї рейси скасували.
Крім того, Корнійчук поінформував, що декілька сімей отримують від посольства допомогу. Українська сторона звернулася до благодійників і таким чином допомагає співгромадянам вилетіти до сусідніх з Україною держав. Також посольство допомагає вивезти до Європи громадян із фізичними вадами.
Як повідомлялося, вранці 7 жовтня палестинське ісламістське угруповання ХАМАС розпочало напад на Ізраїль. Бойовики прорвалися до країни, одночасно завдаючи масованого ракетного удару. Вторгнення супроводжувалося масовими вбивствами мирного населення.
Ізраїль офіційно оголосив стан війни, мобілізував 300 тисяч резервістів та почав знищувати військові об’єкти, а також ватажків терористів.
14 жовтня голова уряду Ізраїлю Беньямін Нетаньягу заявив про наближення «нового етапу» війни проти угруповання ХАМАС.
США, ЄС, Україна та низка інших держав засудили атаки по Ізраїлю.