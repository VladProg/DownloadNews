Дружина Президента Олена Зеленська поінформувала про низку матеріалів на порталі "ЗнаЇмо" щодо принципів здорового харчування дітей в умовах війни.

Як передає Укрінформ, про це вона написала у Телеграмі.
“ Те, що ми їмо, впливає на емоційний, психологічний та фізичний стан. І хоч в умовах війни доступ до різних продуктів може бути обмеженим, проте все одно важливо принаймні намагатися дотримуватися принципів здорового харчування. Особливо, якщо мова про дітей”, - наголосила перша леді.

Вона звернула увагу, що на порталі "ЗнаЇмо" є декілька матеріалів, що допоможуть у цьому.
Так, Зеленська порекомендувала прочитати про те, що варто покласти у ланч-бокс дитині, щоб вона відновила енергетичний баланс.
"Через постійні повітряні тривоги діти змушені якнайшвидше спускатися в укриття, а це стрес і витрати енергії. Тож слід подбати, аби в малюка під рукою був правильний перекус", - зазначила дружина Президента.
У матеріалі "Які продукти та напої варто покласти у дитячу тривожну валізку?" є перелік продуктів харчування, які треба мати з собою, щоб дитина отримувала повноцінний раціон у розрахунку на 1-2 доби, повідомила вона.
Також Зеленська порадила почитати про те, як загалом скласти оптимальний дитячий раціон, щоб врахувати ті продукти, які обов’язково мають бути в харчуванні дитини, і подивитися відео про те, що таке тарілка здорового харчування.
Як повідомляв Укрінформ, портал про здорове харчування у школах "Знаїмо" був запущений як частина реформи системи шкільного харчування, яка відбувається в Україні за ініціативи першої леді Олени Зеленської.