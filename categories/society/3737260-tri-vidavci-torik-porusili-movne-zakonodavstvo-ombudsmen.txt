Протоколи про адміністративне правопорушення складено проти трьох видавців, які у 2022 році видали державною мовою менш ніж 50% від усіх назв книжкових видань.

Про це повідомляє пресслужба уповноваженого із захисту державної мови, передає Укрінформ.
"Наприкінці березня 2023 року уповноважений за зверненням Держкомтелерадіо розпочав перевірку 16 видавців, які, за даними Книжкової палати, у 2022 році видали державною мовою менше, ніж 50% від усіх назв книжкових видань. З 16-ти видавців, вказаних у переліку, перевірити інформацію та отримати пояснення вдалося лише щодо 13-ти. В діяльності трьох із них встановлено порушення частини четвертої статті 26 Закону. Щодо їх керівників складено протоколи про адміністративне правопорушення", - йдеться в повідомленні.
Мовний омбудсмен Тарас Кремінь зауважив, що дані трьох видавців не вдалося перевірити, оскільки вони змінили найменування та реквізити чи припинили свою діяльність.
“Під час заходів державного контролю нами виявлено значно ширше коло проблем у видавничій справі. Насамперед вони пов’язані зі складанням та поданням видавництвами статистичної звітності, а також з контролем за видавничою діяльністю в Україні. Значна частина видавців порушує закон та не подає до Книжкової палати обов’язковий примірник видання, що унеможливлює точний облік виданих книг", - додав омбудсмен.
Задля ефективності перевірок уповноважений разом із Держкомтелерадіо та Книжковою палатою планують розробити алгоритм, що визначатиме стан дотримання видавцями законодавства про державну мову у 2023 році.
Як повідомлялося, торік громадяни подали 2 846 звернень про порушення їхнього права на отримання інформації державною мовою, 1 112 з яких стосувалися галузі обслуговування та надання відомостей про товари та послуги.