Через те, що не працює Національна автоматизована інформаційна система, надання послуг у сервісних центрах Міністерства внутрішніх справ призупинено.

Про це у Телеграмі поінформувала пресслужба Головного сервісного центру МВС, передає Укрінформ.
«У зв'язку із перебоями електропостачання не працює Національна автоматизована інформаційна система. Через це надання послуг у сервісних центрах МВС призупинено. Про відновлення роботи повідомимо додатково. Просимо вибачення за тимчасові незручності та дякуємо за розуміння», – заявили у ГСЦ МВС.
Як повідомлялося, зранку 10 жовтня рф здійснила масований ракетний удар по всій території України: було випущено 84 крилаті ракети та 24 безпілотники. Унаслідок обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
У вівторок, 11 жовтня, ворог знову обстріляв енергетичну інфраструктуру в кількох областях.
Через виникнення дефіциту в енергосистемі НЕК «Укренерго» запровадила аварійні графіки відключення споживачів.
12 жовтня в Укренерго заявили, що увечері 11 жовтня Київ та область зменшили споживання електроенергії на чверть.