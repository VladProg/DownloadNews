Колишній Голова Верховного Суду Всеволод Князєв наполягає на доцільності пом'якшення йому запобіжного заходу, оскільки не має змоги переховуватися в Україні чи за кордоном, як і впливати на слідство.

Про це він заявив на засіданні Апеляційної палати Вищого антикорупційного суду, яка розглядає апеляційні скарги на ухвалу слідчого судді ВАКС про обрання Князєву запобіжного заходу у вигляді тримання під вартою з альтернативою внесення застави у розмірі 107,36 млн грн, передає кореспондент Укрінформу.
«Випадок набув величезного розголосу, і кожна людина бачила мене по телебаченню чи в інтернеті. Мені не можна ніде переховуватися. На всі мої адреси органами досудового розслідування накладено арешт. У мене на території України лишилася лише одна рідна людина - моя мати, яка є внутрішньо переміщеною особою, літньою хворою людиною. Тому переховуватися на території України на цей час неможливо», - сказав Князєв.
Він додав, що за межі України не зможе виїхати, адже його закордонні документи вилучило Національне антикорупційне бюро.
Князєв також назвав мінімальними ризики ухилення від правосуддя і наполягає на зменшенні розміру застави. Крім того, він зазначив, що співпрацює зі слідством.
Раніше адвокат Князєва повідомив, що його підзахисний не має змоги внести заставу у розмірі 107,36 млн грн, оскільки його депозитний рахунок заарештований. Сторона захисту вважає непомірною розмір визначеної застави та просила застосувати до колишнього очільника Верховного Суду м’якші заходи, не пов’язані із триманням під вартою.
«Наразі обставини не дозволяють йому сплатити 107,36 млн грн покладеного на нього обов'язку щодо суми застави, яких у нього немає звідки взяти, що є порушенням права на справедливий суд», - заявив адвокат.
Як повідомлялося, 30 травня Апеляційний суд залишив без змін запобіжний захід – тримання під вартою з альтернативою внесення 80 млн грн застави – адвокату, якого спільно з ексголовою Верховного Суду викрили на одержанні 2,7 млн доларів хабаря.
15 травня НАБУ і САП заявили про викриття схеми одержання неправомірної вигоди керівництвом та суддями Верховного Суду. Правоохоронці затримали Голову ВС Князєва та вилучили 2,7 млн дол.

16 травня під час пленуму Верховного Суду 140 суддів підтримали висловлення недовіри чинному Голові ВС Князєву. Судді також ухвалили постанову пленуму ВС про припинення його повноважень як голови ВС.

17 травня Вищий антикорупційний суд відмовився задовольнити скаргу захисту Князєва на його затримання.
18 травня Вища рада правосуддя задовольнила подання САП про надання дозволу на утримання Князєва під вартою.
Того ж дня Вищий антикорупційний суд обрав йому запобіжний захід у вигляді тримання під вартою з можливістю внесення 107,3 млн грн застави.