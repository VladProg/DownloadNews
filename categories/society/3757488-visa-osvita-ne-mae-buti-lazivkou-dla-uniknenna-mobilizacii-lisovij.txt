Вступ до вищих навчальних закладів не має бути лазівкою для уникнення мобілізації та отримання переваг.

Про це міністр освіти та науки Оксен Лісовий написав у Фейсбуці, передає Укрінформ.
"Моя позиція проста: освіта в жодному разі не має бути про імітацію та лазівки. Натомість освіта, а тим паче вища освіта, має бути про усвідомлений вибір і процес здобуття. Навчатися ніколи не пізно, утім, вступ до університету не повинен ставати формальністю лише для отримання якихось переваг та бонусів", - написав міністр.
Він відзначив, що наразі спостерігається тенденція, коли люди використовують вступ до університетів як легальний, але все ж таки нечесний спосіб уникнути мобілізації.
"Якщо подивитися на цифри, то маємо +55 тис. студентів-чоловіків старше за 25 років у 2022 році в порівнянні з 2021, зокрема +33 тис. на магістерському рівні. Своєю чергою такі лазівки породжують явище фіктивного навчання, що загалом негативно впливає на якість освіти", - написав Лісовий.
Міністр освіти наголосив, що законопроєкт, який нині зареєстрований у Верховній Раді, має на меті врегулювати це питання.
Так, за його словами, у запропонованих змінах йдеться про те, що відстрочка не розповсюджуватиметься на чоловіків старше за 30 років, які вступають до закладу освіти й здобувають непослідовну вищу освіту.
Натомість відстрочка зберігатиметься для студентів-чоловіків, які ще не досягли 30 років і здобувають послідовну освіту, а також для педагогічних працівників, які працюють у закладах освіти (за основним місцем роботи не менш як на 0,75 ставки).
Як повідомляв Укрінформ, у Верховній Раді зареєстрували законопроєкт № 9672, що передбачає внесення змін до закону "Про мобілізаційну підготовку та мобілізацію" щодо скасування відстрочки для деяких студентів.