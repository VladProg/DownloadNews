У мобільному додатку BetterMe: Mental Health розміщено спеціальний курс «Важливі навички в періоди стресу», який можна проходити по 10 хвилин у день.

Про це повідомила дружина Президента Олена Зеленська у Телеграмі, передає Укрінформ.
"​​Дізнатися про природу стресу, полегшити тривогу й трасформувати негативні думки — на це спрямований курс «Важливі навички в періоди стресу» в додатку BetterMe: Mental Health. Він розроблений за експертної підтримки ВООЗ разом з ГО "Безбар’єрність", - зазначила вона.
Перша леді підкреслила, що кожна нова атака – це спалах стресу, утім, стрес нині присутній у нашому житті і у «фоновому режимі».
Зеленська наголошує, що зі стресом можна й треба боротися, а техніки у додатку дуже прості й зібрані у форматі мікронавчання.
За її словами, на уроки, що містять інтерактивні тести, вправи та візуалізації, потрібно не більше 10 хвилин на день.
Дружина Президента пояснила, що курс безоплатний, він доступний у мобільному застосунку BetterMe: Mental Health на iOS і Android.
Проєкт реалізовано в межах ініціативи зі створення Національної програми психічного здоров’я та психосоціальної підтримки.
Фото: ОП