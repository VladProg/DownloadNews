Голова українського "Центру громадянських свобод" (ЦГС) Олександра Матвійчук стала лауреаткою премії "За правильний спосіб життя", яку ще називають альтернативною Нобелівською премією.

Про це повідомляє Укрінформ із посиланням на Deutsche Welle.
"Шведський фонд Right Livelihood Award Foundation у четвер, 29 вересня, оголосив імена лауреатів премії "За правильний спосіб життя", яку також називають альтернативною Нобелівською премією. Відома українська правозахисниця Олександра Матвійчук та Центр громадянських свобод (ЦГС), який вона очолює, стали лауреатами цьогорічної премії", - йдеться у повідомленні.
Українському ЦГС та правозахисниці присудили премію "за розбудову стійких демократичних інституцій в Україні та моделювання шляху до міжнародної відповідальності за воєнні злочини". Цього року фондом Right Livelihood Award Foundation було розглянуто 175 номінантів із 77 країн.
Зазначається, що Олександра Матвійчук та очолюваний нею Центр громадянських свобод стали першими представниками України, яким присуджено цю премію. Разом з українцями лауреатами премії "За правильний спосіб життя" стали правозахисниці з Сомалі Фартун Адан та її донька Ільвад Ельман, венесуельська мережа громадських організацій Cecosesola та Африканський інститут управління енергетикою (AFIEGO) з Уганди.
Офіційна церемонія вручення премії відбудеться у Стокгольмі 30 листопада. Альтернативну Нобелівську премію засновано 1980 року. Її нагородний фонд поповнюється за рахунок добровільних пожертв. Премію присуджують за захист прав людини, захист довкілля та миру. Премія фонду Right Livelihood Award Foundation вручається щорічно чотирьом людям чи організаціям, яких, на думку засновника фонду шведсько-німецького мецената Якоба фон Ікскюля, проігнорували під час вручення традиційної Нобелівської премії.
Центр громадянських свобод був заснований у 2007 році для просування цінностей прав людини, демократії та солідарності в Україні та Євразії. Організація стала відомою у 2013 році, коли почала документувати порушення прав людини під час насильницького розгону Євромайдану в центрі Києва та надавати юридичну допомогу жертвам насильства з боку правоохоронців.
Зараз ЦГС здійснює моніторинг та аналіз законопроєктів на відповідність стандартам дотримання прав людини, провадить громадський контроль дій правоохоронних органів, судів та місцевої влади, розслідувань злочинів, вчинених під час Євромайдану, займається документуванням політичних переслідувань у тимчасово окупованому Криму, фіксацією порушень прав людини та воєнних злочинів на Донбасі, програмами міжнародної солідарності.
З 2019 року Центр громадянських свобод веде міжнародну кампанії зі звільнення в’язнів Кремля "#PrisonersVoice". У 2022 році, після початку повномасштабного вторгнення Росії в Україні ЦГС долучився до глобальної ініціативи "Трибунал для Путіна". Учасники ініціативи документують події, в яких вбачаються ознаки злочинів за Римським статутом Міжнародного кримінального суду, таких як геноцид, злочини проти людяності, воєнні злочини в усіх регіонах країни, що стали об’єктом нападу.
Увесь цей час Центр громадянських свобод очолює правозахисниця Олександра Матвійчук, яка також є членом Консультативної ради при Уповноваженому ВР України з прав людини. Матвійчук є ініціаторкою кампаній #LetMyPeopleGo та #SaveOlegSentsov зі звільнення українських політв’язнів.
Фото з сайту: dw.com