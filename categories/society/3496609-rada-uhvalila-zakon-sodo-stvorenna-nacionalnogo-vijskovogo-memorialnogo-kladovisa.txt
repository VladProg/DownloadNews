Верховна Рада ухвалила закон, яким передбачається створення Національного військового меморіального кладовища.

За відповідний законопроєкт про внесення змін до деяких законів щодо Національного військового меморіального кладовища (№4225) у другому читанні та в цілому проголосували 286 народних депутатів, передає Укрінформ з посиланням на сайт ВР.
Як зазначається у пояснювальній записці до документа, зміни вносяться до законів «Про поховання та похоронну справу» та «Про місцеве самоврядування в Україні».
Зокрема, ухваленим законом передбачено, що Національне військове меморіальне кладовище є об’єктом права державної власності та не підлягає приватизації або передачі в оренду.
Питання про відведення земельної ділянки для розміщення на ній Національного військового меморіального кладовища вирішується відповідно до Земельного кодексу України.
Замовником будівництва Національного військового меморіального кладовища є центральний орган виконавчої влади, що забезпечує формування та реалізує державну політику у сфері соціального захисту ветеранів війни. Будівництво Національного військового меморіального кладовища здійснюється за рахунок коштів державного бюджету відповідно до закону.
Порядок організації поховань та перепоховань на території Національного військового меморіального кладовища визначається Кабінетом Міністрів.
Витрати на поховання померлих на території Національного військового меморіального кладовища здійснюються за рахунок коштів державного бюджету.
Зразок намогильних споруд та меморіальних табличок, що встановлюються на території Національного військового меморіального кладовища, затверджується Кабінетом Міністрів.
У разі осквернення могил чи намогильних споруд відшкодування матеріальних збитків здійснюється за рахунок коштів держбюджету з наступним їх відшкодуванням за рахунок винних осіб згідно із законом.
Утримання в належному стані та охорона Національного військового меморіального кладовища забезпечується за рахунок коштів держбюджету відповідно до закону у порядку, визначеному Кабінетом Міністрів.
Також з метою узгодження нормативних актів однакової юридичної сили, зміни вносяться до Закону «Про місцеве самоврядування в Україні» щодо виключення компетенції органів місцевого самоврядування.
Як повідомляв Укрінформ, ВР 3 березня ухвалила в першому читанні законопроєкт про Національне військове меморіальне кладовище.
Фото ілюстроване