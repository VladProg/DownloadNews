Пасажири АТ "Укрзалізниця" склали рейтинг п'яти найкращих вокзалів України.

Як передає Укрінформ, про це повідомляє Укрзалізниця у Телеграмі.
Пасажири Укрзалізниці визначили найкращі залізничні вокзали: Одеса, Запоріжжя, Харків, Рівне та Івано-Франківськ. Цей рейтинг складений на підставі відгуків пасажирів, які вони залишили через QR-коди на вокзалах.

"Ми продовжуємо збирати фідбек від пасажирів та дослухаємося до всіх побажань наших клієнтів. Ми також маємо перелік поїздів, які отримали найкращі оцінки пасажирів", - зазначили в Укрзалізниці.
Це потяги №91/92 Харків — Одеса, №749 Київ — Івано-Франківськ, №43 Івано-Франківськ — Київ, №236/235 Одеса — Чернівці та №233 Покровськ— Дніпро.
Як повідомлялося, QR-коди з функцією зворотного зв’язку на вокзалах і у вагонах поїздів з’явилися в березні цього року, проєкт реалізується у партнерстві з Revizion. Просканувавши код, клієнти Укрзалізниці мають змогу моментально дати зворотний зв’язок про якість обслуговування. Загалом у поїздах та на об’єктах Укрзалізниці вже розклеєно 8000 QR-кодів.