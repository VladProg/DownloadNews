Служба безпеки України зібрала доказову базу на російського пропагандиста Сергія Міхєєва, який публічно підтримав збройну агресію РФ і закликав до повного знищення прикордонних міст в Україні.

Як передає Укрінформ, про це повідомляє СБУ.
“Фігурант позиціює себе як політолог, в "образі" якого він регулярно поширює антиукраїнські наративи в ефірах ключових рупорів Кремля. Серед них – телеканали "Россия-1" та "Россия 24", а також радіостанції "Радио России", "Маяк" та "Вести FM", - ідеться у повідомленні.
Під час одного зі своїх виступів у червні цього року Міхєєв закликав командування військових угруповань РФ здійснити серію масованих ракетно-артилерійських та авіаційних ударів по Сумах.
Таким чином російський пропагандист агітував перетворити українське місто у так звану "мертву зону", в якій взагалі "не повинно залишитися живих людей".
Крім ворожих атак на Суми Міхєєв "пропонував" продовжувати регулярні повітряні удари по населених пунктах українського прикордоння до повного їх знищення, виправдовував та підтримував захоплення українських територій.
Ініційована СБУ мовно-лінгвістична експертиза підтвердила факти злочинної діяльності російського пропагандиста.
На підставі зібраних доказів слідчі СБУ повідомили Міхєєву про підозру за ч. 2 ст. 110 Кримінального кодексу України (посягання на територіальну цілісність і недоторканність України).
Оскільки фігурант переховується від правосуддя на території РФ, тривають комплексні заходи для його притягнення до відповідальності за злочини проти України.
Вирішується питання щодо оголошення фігуранта у міжнародний розшук. Йому загрожує до 10 років тюрми.
Як повідомляв Укрінформ, у жовтні СБУ зібрала доказову базу протиправної діяльності та оголосила підозру колаборанту Максиму Гольдарбу – лідеру забороненої в Україні політпартії "Союз лівих сил" та ексведучому телеканалів колишнього народного депутата Віктора Медведчука.