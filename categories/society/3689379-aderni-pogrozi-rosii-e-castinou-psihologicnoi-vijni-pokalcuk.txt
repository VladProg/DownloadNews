Соціальний і військовий психолог Олег Покальчук застеріг від паніки через загрозу застосування ядерної зброї росією, що є частиною її психологічної війни.

Про це він заявив в інтерв’ю Укрінформу.
Психолог пояснив, що у 21-му столітті тактична ядерна зброя, яку гіпотетично мали б використати при великих сухопутних операціях, є складною конструкцією, і снаряди для неї мають складний цикл обслуговування.
Він додав, що другий момент – застосування балістичних ракет – є точно не на часі, враховуючи нинішню геополітичну ситуацію.
«Це не те, чим можна «розмахувати», від слова взагалі, тому що наші союзники не приховують, що моніторять ситуацію 24/7. Найменший порух – і проблеми, які є у росії зараз, здадуться їй дитячим садочком», - наголосив Покальчук.
Психолог застеріг, що через ядерну загрозу не треба впадати в паніку щоранку.
«Вся ця паніка нагніталася десятиріччями – ми виховані на темі Хіросіми і Нагасакі. А подивіться тепер на Хіросіму і Нагасакі. Нагнітання паніки і страху перед застосуванням ядерної зброї – це частина психологічної війни. Я не применшую її ефективності і параметрів ураження, але в уяві мас, які не мають відношення до техніки, вони апокаліптично перебільшені», - вважає він.
Покальчук зазначив, що насправді всі поради ті самі, що й при будь-якій ракетній атаці – укриття, вода, забезпечення тощо.
«Тож з-поміж слів «російський ядерний шантаж» ключовим є «шантаж», а не «ядерний»», - підсумував Покальчук.
Як повідомляв Укрінформ, 25 березня президент країни-агресорки володимир путін заявив, що росія має намір розмістити на території білорусі тактичну ядерну зброю.