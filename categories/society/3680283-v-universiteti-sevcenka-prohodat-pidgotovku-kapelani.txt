У Військовому інституті Київського національного університету імені Тараса Шевченка проходять навчання та відповідну підготовку перші військові капелани.

Про це заступниця міністра оборони Ганна Маляр повідомила у Телеграмі, передає Укрінформ.

«У нас важливі новини. Після запуску служби військового капеланства наші перші військові капелани проходять навчання та відповідну військову підготовку у Військовому інституті КНУ імені Тараса Шевченка», - зазначила Маляр.
Як повідомляється, днями заступниця міністра провела лекцію для військових капеланів, які проходять курси підвищення кваліфікації з питань військового капеланства, та слухачів випускових курсів за спеціальністю «Військова психологія».
За словами Маляр, робота капеланів та військових психологів під час ведення бойових дій, особливо після повномасштабного вторгнення російських військ, посіла своє важливе місце у підтримці Сил оборони України, а отже - в обороноздатності.
«Місія капеланів підтримувати внутрішній стан та спокій бійця. Віра — це те, що дає людині відповідь на питання життя і смерті, що є важливим для воїна. Внутрішній спокій та впевненість дає можливість людині боротися. Віра і переконання сильніші за нашу людську природу, за відчуття страху. Людина завжди перемагає, коли вірить в те, що робить», — підкреслила представниця Міноборони.
Як повідомляв Укрінформ, у березні 2022 року Президент України Володимир Зеленський підписав закон про пришвидшення створення Служби військового капеланства.
Фото: Ганна Маляр, Телеграм