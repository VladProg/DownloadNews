Уповноважений Верховної Ради и з прав людини Дмитро Лубінець закликав Службу безпеки України, Національну поліцію та Національну раду з питань телебачення і радіомовлення перевірити інформацію про негативні висловлювання на адресу військовослужбовців, які спілкуються мовами нацменшин.

Про це омбудсмен повідомив у Телеграмі, передає Укрінформ.
За його словами, у медіа активно поширюється відеоматеріал, на якому транслюються негативні висловлювання та звинувачення стосовно військовослужбовців Збройних сил України, які спілкуються мовами національних меншин.
"У ЗСУ служать та захищають Україну чоловіки і жінки з різних груп суспільства, різних національних спільнот, різного віросповідання та переконань, різного місця проживання тощо", - наголосив Лубінець.
Він нагадав, що небажана для особи та/або групи осіб поведінка, метою або наслідком якої є приниження їх людської гідності за певними ознаками або створення стосовно такої особи чи групи осіб напруженої, ворожої, образливої або зневажливої атмосфери – це утиск, форма дискримінації, що заборонена чинним законодавством України.
Уповноважений повідомив, що особисто звернувся до Національної поліції України, СБУ, Нацради з телерадіомовлення щодо перевірки зазначеної інформації та вжиття відповідних заходів реагування.
"Адже порушення рівноправності громадян залежно від їх расової, національної, регіональної належності, релігійних переконань, інвалідності та за іншими ознаками карається відповідно до статті 161 Кримінального кодексу України", - підкреслив Лубінець.
Він наполегливо закликав усіх, особливо публічних осіб, свідомо ставитися до ідей та поглядів, які вони транслюють, а медіа - відповідально ставитися до інформації, яку поширюють.
Дискримінація та дискредитація будь-кого в Україні заборонена, підкреслив Лубінець.
Як повідомляв Укрінформ, мовознавиця, докторка філологічних наук та народна депутатка 7-го скликання Ірина Фаріон звинуватила військових, зокрема бійців "Азову" у тому, що вони спілкуються російською мовою. Її висловлювання викликали обурення в суспільстві.
Заступник голови Комітету ВР з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.