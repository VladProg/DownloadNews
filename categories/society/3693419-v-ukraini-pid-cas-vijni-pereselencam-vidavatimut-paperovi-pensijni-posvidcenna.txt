На період дії воєнного стану та протягом трьох місяців після його припинення або скасування органами ПФУ оформлення пенсійних посвідчень переселенцям здійснюватиметься у паперовій формі.

Про це Уповноважений Верховної Ради України з прав людини Дмитро Лубінець повідомив у Телеграмі, передає Укрінформ.
“З початком повномасштабного вторгнення російської федерації в Україну з технічних причин було призупинено виготовлення платіжних карток, які одночасно є пенсійними посвідченнями (електронних пенсійних посвідчень) для ВПО, що отримали довідку внутрішньо переміщеної особи до 24.02.2022”, - йдеться у повідомленні.
До Офісу омбудсмена надходили звернення, зокрема від ГО “Донбас СОС” та внутрішньо переміщених осіб, яким призначено пенсію, про неможливість отримати електронні пенсійні посвідчення.
За результатами невідкладного реагування уповноваженого та звернення до Міністерства соціальної політики і Пенсійного фонду зазначені органи влади розробили відповідний проєкт постанови уряду з метою врегулювання проблемної ситуації.
Як зауважив Лубінець, уряд ухвалив постанову “Деякі питання оформлення пенсійних посвідчень внутрішньо переміщеним особам”, якою встановлено, що на період дії воєнного стану та протягом трьох місяців після його припинення або скасування органами Пенсійного фонду буде здійснюватися оформлення пенсійних посвідчень ВПО, яким призначено пенсію, у паперовій формі.
Як повідомляв Укрінформ, у Міністерстві з питань реінтеграції тимчасово окупованих територій надали пояснення, як переселенцям підтвердити свій стаж після 2000 року без трудової книжки.