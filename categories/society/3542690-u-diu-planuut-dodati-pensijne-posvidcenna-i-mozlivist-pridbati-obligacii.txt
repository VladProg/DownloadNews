У Міністерстві цифрової трансформації планують додати у застосунок "Дія" пенсійне посвідчення, можливість придбати облігації.

Про це на пресконференції в Укрінформі повідомив керівник із розвитку електронних послуг у Мінцифри Мстислав Банік.
"Ми працюємо над появою пенсійних посвідчень: за віком, за інвалідність та за вислугою років. Це важливо, оскільки багато людей не має ID-картки чи закордонного біометричного паспорта, а паспорт-книжечку ми відобразити (у Дії - ред.) не можемо", - сказав він.
Банік зазначив, що також у застосунку буде додана можливість придбати облігації.
Як повідомляв Укрінформ, Міністерство соціальної політики та Міністерство цифрової трансформації спільно удосконалять функціонал застосунку "Дія" для внутрішньо переміщених осіб.