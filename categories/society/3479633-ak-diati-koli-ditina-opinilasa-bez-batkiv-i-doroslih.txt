Дружина Президента Олена Зеленська радить українцям бути уважними й у разі виявлення дитини без супроводу дорослих звернутися до поліції чи відповідних служб, заспокоїти дитину й спробувати дізнатися контакти близьких.

Поради вона опублікувала у Телеграмі, передає Укрінформ.
«В одному з евакуаційних автобусів, що приїхав із Азовсталі до Запоріжжя, на задньому сидінні була маленька дівчинка. Чотирьохрічна Аліса їхала поруч із незнайомою жінкою, бо її маму росіяни залишили у фільтраційному таборі на територіїї так званої "ДНР". Тобто. Налякана, маленька Аліса сама тікає з окупації, бо її мама в полоні. Чи можете ви осягнути цей жах? Чи може таке відбуватися в серці Європи? На жаль, так», - зазначила Зеленська.
Вона додала, що це лише один випадок із тисяч, про які поки не відомо.
Олена Зеленська нагадала, що, за останніми даними, на гарячу лінію уповноваженого Верховної Ради з прав людини надійшли звернення про розшук зниклих безвісти майже 1900 дітей.
«Тож у Довіднику безбар'єрності ми підготували вичерпний матеріал “Як діяти і куди повідомляти, якщо бачите дитину без дорослих”, - розповіла вона.
Дружина Президента радить дотримуватися таких рекомендацій:
- переконайтесь, що дитина справді сама, а не дорослі кудись відійшли;
- якщо дитина потребує серйозної медичної допомоги, викличте швидку;
- заспокойте дитину, запитайте, як її звати, спробуйте дізнатись номер телефону рідних;
- уточніть у дитини, чи знає вона свою адресу і коли востаннє була вдома;
- повідомте про дитину поліцію або найближчу службу у справах дітей. Якщо не можете чекати на їх приїзд, погодьте у телефонній розмові, чи можете ви передати дитину адміністрації або працівникам найближчої лікарні, вокзалу, автобусної станції тощо.
«Головне – фіксуйте усе, що відбувається, з ким із служб ви розмовляєте. І будьмо взаємно чуйними, бо ж чужих дітей не буває – особливо на війні», - закликала перша леді.
Як повідомлялося, на гарячу лінію уповноваженого Верховної Ради з прав людини надійшли звернення про розшук зниклих безвісти 1889 дітей.
Під час евакуації з території заводу "Азовсталь" російські загарбники розлучили жінку і її маленьку 4-річну доньку Алісу. Матір залишилася у фільтраційному таборі на території так званої "днр».