Російські загарбники намагаються “перевиховати” українських дітей на тимчасово захоплених територіях через мілітаризацію освіти та поширення пропаганди, пов’язаної з війною.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
“Усіма способами викорінювати українську ідентичність – це те що роблять окупанти на ТОТ. Серед цих способів росіян – “перевиховання” українських дітей через мілітаризацію освіти та поширення пропаганди, пов’язаної з війною. Так, представники окупаційної влади в межах проєкту “Патріотичного виховання громадян Російської Федерації” “посвячують” українських школярів із ТОТ у “справжні орлята Росії”, - написав омбудсмен.
Офісу омбудсмена це стало відомо за результатами моніторингу інформаційних каналів загарбницької влади на ТОТ. Ця інформація скерована до Офісу генерального прокурора з метою фіксації фактів скоєння представниками РФ воєнних злочинів проти українських дітей.
Уповноважений наголосив, що українські діти на ТОТ – це громадяни України, а їх депортація та примусове переведення в іншу національну групу є однією з ознак геноциду і воєнним злочином.
“Адже всупереч положенням Конвенції ООН про права дитини, у дітей молодшого шкільного віку з українських родин, які вимушено опинилися під окупацією Росії, штучно формується уявлення про національну приналежність до російської”, - зазначив Лубінець.
За його словами, РФ усіма способами викорінює українську ідентичність, зокрема забороняючи вивчати українську мову, викривлюючи викладання історії, створюючи з окупантів образ “героїв” та перевиховуючи українських дітей у “росіян”.
“Я акцентував на цьому під час виступу на Генеральній асамблеї ООН. Також знову звертаю увагу наших міжнародних партнерів на злочинах, які РФ щоденно скоює проти дітей”, - наголосив омбудсмен.
Також Лубінець зауважив, що всупереч нормам міжнародного гуманітарного права, дитинство українських дітей розмальоване не усмішками й обіймами рідних, а ракетами та щоденними обстрілами, переслідуваннями, приниженням, залякуванням і примусом.
Як повідомляв Укрінформ, Лубінець заявив, що серед завдань, які стоять перед Україною і світом, – отримання доступу до списків усіх депортованих і переміщених до Росії українських дітей.