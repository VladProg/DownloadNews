Батьки учнів та учениць загальноосвітніх закладів мають право обирати будь-яку з форм навчання: очну, сімейну, екстернатну чи дистанційну, і не зобовʼязані переводити дітей на навчання за програмою вивчення предметів українського компоненту.

Про це повідомляє Міністерство освіти та науки України, передає Укрінформ.
Останнім часом почастішали звернення батьків школярів про те, що школи відмовляють їм у зарахуванні або переведенні дітей на сімейну, екстернатну та дистанційну форми навчання, йдеться у повідомленні.
У звʼязку з цим МОН інформує, що українські школи забезпечують ці форми навчання, і батьки учнів і учениць мають право обирати будь-яку з них.
Відповідно до законодавства, повна загальна середня освіта може здобуватися за очною (денною), дистанційною, мережевою, екстернатною, сімейною (домашньою) формами чи формою педагогічного патронажу (частина третя статті 4 Закону України “Про повну загальну середню освіту”).
У МОН наголосили, що управління у сфері освіти і школи повинні забезпечити навчання за цими формами на вимогу батьків або інших законних представників дитини.
Дистанційну форму організовують для учнів і учениць, які не можуть відвідувати школу очно. Наприклад, через стан здоровʼя, відбування покарання, збройний конфлікт, воєнний стан, проживання (перебування) за кордоном, на тимчасово захопленій території України, епідемії, наслідки природних і техногенних катастроф тощо.
Діти навчаються за дистанційною формою виключно за їхнім бажанням або бажанням їхніх батьків відповідно до положення.
Дистанційна форма здобуття освіти може запроваджуватися в окремих школах за рішенням їх засновників. До таких шкіл учнів зараховують незалежно від території обслуговування. На сайті закладу освіти (за його відсутності — на сайті засновника) оприлюднюють інформацію про забезпечення здобуття освіти за дистанційною формою.
Також у школах можуть створювати дистанційні класи або групи для дітей, які виїхали за кордон або не бажають навчатися офлайн з міркувань безпеки.
Не кожна школа в Україні спроможна забезпечити дистанційну форму здобуття освіти. У разі, якщо в школі, де навчається дитина, не має такої можливості, батькам або іншим законним представникам учня чи учениці потрібно звернутися в місцевий орган управління освітою з проханням запропонувати іншу школу для дистанційного навчання.
При виборі сімейної (домашньої) форми освіти можна навчатися самостійно, отримувати консультації від учителів школи і проходити лише підсумкове оцінювання (семестрове й річне за результатами семестрового), а також атестацію. Якщо учень чи учениця (або один із батьків чи інших законних представників) офіційно зареєстровані на території обслуговування школи, вона не має права відмовити в зарахуванні або переведенні на таку форму навчання.
Екстернатна форма теж дозволяє учню чи учениці здобувати освіту самостійно, проте є різниця в кількості оцінювань. Учнівство на екстернаті повинне проходити тільки річне оцінювання і/або атестацію. У разі заяви батьків школа зобовʼязана перевести учня чи ученицю на екстернат або зарахувати дитину, яка зареєстрована на її території обслуговування.
Крім того, для дітей, які вимушено перебувають за кордоном і навчаються в іноземній школі, може бути організоване вивчення предметів українського компоненту освітніх програм в дистанційних класах в окремо визначених школах.
У МОН проінформували, що рішення про вивчення тільки предметів українського компоненту освітніх програм в окремо визначених школах — це можливість, якою можуть скористатися учні й учениці, які виїхали за кордон і навчаються в іноземній школі за місцем перебування.
Водночас батьки або інші законні представники дитини мають право обрати будь-яку форму навчання в інших школах і не зобовʼязані переводити дітей на навчання за цією програмою.
Заклади загальної середньої освіти не мають права відмовляти у зарахуванні або переведенні на іншу форму навчання на підставі цього рішення. Окрім того, школи можуть зараховувати дітей для навчання за індивідуальною формою незалежно від наявності вільних місць у класі.
Правила щодо навчання дітей за індивідуальною формою освіти врегульовані у відповідному положенні.
Як повідомляв Укрінформ, Міністерство освіти і науки затвердило типову освітню програму, що передбачає вивчення предметів українознавчого компонента для дітей, які перебувають за кордоном і навчаються в місцевих школах.