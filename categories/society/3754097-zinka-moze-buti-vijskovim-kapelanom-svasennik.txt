Жінка може бути військовим капеланом, однак для цього релігійна організація повинна надати їй відповідний мандат.

Про це розповів військовий капелан УГКЦ отець Ростислав Височан у програмі «Укрінформ: вечірній стрім» на тему «Війна та віра: капелани на війні», відповідаючи на питання чи може бути жінка військовим капеланом.

«Міжнародний досвід говорить, що може, а в нас все відбувається в законний спосіб. Якщо релігійна організація дає мандат жінці, значить вона бере на себе відповідальність за те, що та жінка стає військовим капеланом», - зазначив Височан.
Як повідомляв Укрінформ, 23 червня у Софії Київській відбувся другий від початку року випуск військових капеланів, які завершили курси підвищення кваліфікації з питань військового капеланства Збройних сил України.
20 липня предстоятель Православної церкви України митрополит Епіфаній вручив мандати капеланам Державної прикордонної служби.