Командувач Об’єднаних сил Збройних сил України генерал-лейтенант Сергій Наєв на Великдень передав військовослужбовцям освячені паски.

Як передає Укрінформ, про це командування Об'єднаних сил ЗСУ повідомляє у Фейсбуці.
"Воскресіння Христове святкують й у військових підрозділах, які виконують бойові завдання у Північній операційній зоні. Привітати бійців з Великоднем безпосередньо на позиціях прибув командувач Об’єднаних сил Збройних сил України генерал-лейтенант Сергій Наєв", - ідеться в повідомленні.
Цього дня командувач також виконав почесну місію - окрім привітань від керівництва Міністерства оборони України та командування Збройних сил він передав військовим паски, освячені митрополитом Епіфанієм у Свято-Михайлівському Золотоверхому кафедральному соборі Києва.


Джерело: Офіційний телеграм-канал Командування Об'єднаних Сил ЗС України

"Цей освячений хліб є виявом благословення, щоб ви повернулися додому в доброму здоров’ї й далі розбудовували нашу Батьківщину. Далеко від своїх домівок ви маєте почувати себе в єдності з усім українським народом, який святкує Великдень. Разом з пасками сьогодні ми хотіли б передати вам частку людського тепла, яке є в усіх нас", - зазначив Наєв.
Під час перебування на позиціях він поспілкувався з військовослужбовцями та подякував їм за службу. Крім того, Наєв переконався, що умови, в яких вони цілодобово несуть службу і святкують Великдень, відповідають сучасним вимогам, але, для їхнього ще більшого покращення передав захисникам генератори як джерела резервного живлення, ідеться в повідомленні.
"Такі поїздки мають велике значення. Кожен командир та командувач має бути обізнаний і впевнений у своїх підлеглих. Без звичайного солдата жоден командир не може виконати свої завдання, а командувач досягти поставленої стратегічної мети. Бо саме воїн з автоматом, кулеметом чи гранатометом на передовій виконує ці завдання", - заявив командувач.
Він наголосив, що "віра була, є та буде невід’ємною частиною нашого життя. І вірити треба не тільки в Бога, а й у самого себе, бо, якщо в себе не віриш, то нічого не здолаєш на своєму шляху".
"А нам є кого і що долати. І якщо здавна вірили, що Ісус воскрес, то й ми маємо вірити, що Україна після важких битв, артилерійських обстрілів, авіаційних і ракетних ударів - усього зла, завданого ворогом нашій землі, обов’язково воскресне", - зазначив Наєв.
За його словами, загалом для святкування Воскресіння Господнього військовослужбовцям передано близько 15 тисяч освячених пасок. Кожна паска вже дійшла до того столу, де на неї чекали.
Як повідомляв Укрінформ, митрополит Київський і всієї України Епіфаній у Свято-Михайлівському Золотоверхому соборі освятив три тисячі пасок, які будуть відправлені українським військовим.