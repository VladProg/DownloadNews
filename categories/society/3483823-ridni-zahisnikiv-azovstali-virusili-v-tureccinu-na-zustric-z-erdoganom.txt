Рідні бійців "Азову" вирушили в Туреччину, щоб подякувати президенту Реджепу Тайїпу Ердогану за підтримку в питанні порятунку захисників Маріуполя.

Про це написала у Фейсбуці дружина одного з військових "Азову" Наталія Зарицька, передає Укрінформ.
"Ми, рідні захисників Маріуполя, що знаходяться на «Азовсталі», вирушили в Стамбул подякувати президенту Туреччини Реджепу Ердогану за підтримку в питанні порятунку та евакуації наших рідних до Туреччини", - повідомила Зарицька.

Вона також зазначила, що рідні бійців просять Ердогана об’єднати зусилля із лідером Китаю Сі Цзіньпінем і разом допомогти звільнити наших героїв. Тому що путіну буде важко відмовити, якщо до нього звернеться як посередник в питанні екстракції саме Сі Цзіньпінь, вважає Зарицька.
Як повідомляв Укрінформ, в укриттях заблокованого металургійного комбінату "Азовсталь" у Маріуполі перебувають близько 600 тяжкопоранених бійців, яким через відсутність медикаментів і брак медиків не можуть надати належну допомогу. Територію меткомбінату постійно обстрілюють з усіх видів озброєння та намагаються штурмувати.
Україна долучає низку країн світу, серед яких Ізраїль, Швейцарія, Туреччина, Фінляндія, до процесу переговорів з росією щодо визволення військових з «Азовсталі».
Віцепрем'єр-міністр - міністр з питань реінтеграції тимчасово окупованих територій Ірина Верещук заявляла, що спецоперація з евакуації з Азовсталі розпочнеться з порятунку тяжкопоранених військовослужбовців та відбуватиметься в кілька етапів.
Раніше Україна запропонувала росії обміняти тяжкопоранених бійців з Азовсталі на полонених росіян.