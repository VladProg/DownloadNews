Збройні сили України у першу чергу захищають дітей. Вони роблять усе, аби діти могли жити та навчатися в Україні.

Про це у привітанні до Дня знань сказав головнокомандувач Збройних сил України Валерій Залужний, передає Укрінформ.
"Наші діти рано подорослішали. Війна для них, на жаль, стала реальністю, а не історичним явищем. В останні пів року сигнали повітряної тривоги замінили шкільні дзвінки. Та Збройні сили робили і роблять все, щоб дати нашим дітям можливість жити і навчатися в Україні", - сказав він.
Також Залужний закликав збирати та зберігати спогади про сьогодення та сучасних героїв.
"Ми захищаємо передусім вас, дорогі дітки! Ви маєте унікальну можливість виховуватися на прикладах незламних сучасників - захисників і захисниць України. Збирайте і зберігайте пам’ять про ці історичні події й неймовірних людей, які собою закривають вас від лиха! Зростайте в любові до України і вірте в нашу Перемогу!" - закликав головнокомандувач ЗСУ.
Як повідомлялося, Президент України Володимир Зеленський привітав учнів з початком нового навчального року, цитуючи рядки відомих українських поетів.