Правоохоронці викрили співробітників Державної служби з надзвичайних ситуацій, які вимагали хабарі за погодження дозвільної документації на об’єкти.

Як передає Укрінформ, про це Офіс генерального прокурора повідомляє у Телеграмі.
За даними слідства, вони організували схему отримання прибутків від представників суб’єктів господарювання за погодження дозвільних документів з питань пожежної безпеки для громадських будівель і споруд. Для цього вони вступили у змову із фізичною-особою підприємцем.
«Службовці ДСНС вимагали від керівників великих торгових центрів та компаній хабарі за швидке підписання та реєстрацію технічної документації для ведення підприємницької діяльності. Підпис і печатка на дозвільному документі коштувала залежала від площі об’єкту», - ідеться в повідомленні.
Правоохоронці провели понад 50 обшуків по всій Україні.
Наразі підприємцю повідомлено про підозру у наданні неправомірної вигоди службовій особі. Службовій особі ЦА ДСНС України і чотирьом службовим особам територіальних підрозділів ДСНС повідомлено про підозру в одержанні неправомірної вигоди Вирішується питання про обрання їм запобіжного заходу.
Як повідомляв Укрінформ, у серпні в Івано-Франківську затримали майора цивільного захисту ДСНС, який запропонував хабар працівнику СБУ.