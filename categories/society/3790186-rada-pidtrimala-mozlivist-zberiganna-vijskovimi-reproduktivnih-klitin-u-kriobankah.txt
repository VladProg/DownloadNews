Верховна Рада ухвалила зміни до деяких законів з метою забезпечення прав учасників війни на біологічне посттравматичне батьківство/материнство.

Про це повідомив народний депутат з фракції «Голос» Ярослав Железняк у Телеграмі, передає Укрінформ.

За його даними, за відповідний закон проголосував 271 народний депутат.
“Українські воїни зможуть безкоштовно зберігати свої репродуктивні клітини у кріобанках. Парламент підтримав в цілому законопроєкт Оксани Дмітрієвої №8011 про створення державних гарантій щодо збереження можливості біологічного батьківства/материнства для захисників та захисниць України, у випадку отримання ними поранень, які впливають на репродуктивні функції”, - поінформував Железняк.
Як зазначається в пояснювальній записці, ухвалення документа підвищить рівень соціальних гарантій захисників і захисниць України, сприятиме захисту їх природніх прав та збереженню генофонду української нації.
Закон передбачає, що у період дії воєнного або надзвичайного стану, в особливий період, а також у разі направлення до іншої країни для участі в міжнародній операції з підтримання миру і безпеки, військовослужбовці матимуть право на безкоштовну участь у комплексі заходів, які реалізуються державою, з метою забезпечення права на біологічне батьківство (материнство) шляхом забору, консервації та зберігання репродуктивних клітин, які отримані від військових на випадок втрати репродуктивних функцій унаслідок поранення, травми або контузії.
Як повідомляв Укрінформ, 21 березня Верховна Рада у першому читанні ухвалила законопроєкт "Про внесення змін та доповнень до деяких законів України з метою забезпечення прав учасників війни на біологічне посттравматичне батьківство/материнство".