Поліція здійснюватиме підвищений контроль за дотриманням правил дорожнього руху (ПДР).

Про це в ефірі національного телемарафону сказав перший заступник начальника департаменту патрульної поліції Олексій Білошицький, передає Укрінформ.
За його словами, до підвищеного контролю за дотриманням правил дорожнього руху поліцію змушують випадки відвертого нехтування водіями ПДР.
«Ми повертаємося до контролю за дотриманням правил дорожнього руху, і навіть до підвищеного контролю. Відзначаються ДТП з потерпілими і загиблими, які пов’язані з нехтуванням ПДР. Багато хто під час режиму воєнного стану чомусь вирішив, що правила дорожнього руху не діють і їздять як заманеться. Ми притягатимемо до відповідальності і проявляти жорстку позицію. Навіть у звичайний час, а не у військовий таких порушень собі не дозволяли», - наголосив Білошицький.
При цьому він розвіяв думку багатьох недобросовісних водіїв про те, що в умовах воєнного стану не працюють камери контролю швидкості.
«Камери контролю швидкості працюють і хочу нагадати, що час винесення постанови може бути до 60 діб. Тому деякі правопорушення можуть бути опрацьовані пізніше», - зазначив представник патрульної поліції.
Як повідомляв Укрінформ, у Національній поліції закликають громадян відповідально поставитися до дотримання правил комендантської години під час відзначення Великодня у неділю, 24 квітня.
З 24 лютого триває російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет. В Україні запроваджено військовий стан і загальну мобілізацію.