Дружина Президента Олена Зеленська радить батькам перед початком нового навчального року проконтролювати безпекові умови у школах.

Як передає Укрінформ, про це Зеленська написала у Фейсбуці.
"Коли в Конгресі США я просила засоби ППО, робила це насамперед для того, щоб українські діти могли безпечно піти до школи у новому навчальному році – без щохвилинної загрози від російських ракет. Але маємо усвідомити: навіть за наявності найкращих систем ППО бомбосховище – віднині мастхев для кожного українського дитсадка, школи, інституту. Так само, як це вже багато років є в Ізраїлі, де кожен учень знає, куди бігти у разі повітряної тривоги", - зазначила Зеленська.
За її словами, 1 вересня у наших школах – не в усіх, лише в максимально безпечних – почнеться очне навчання.
Сьогодні дружина Президента побувала в одному з львівських ліцеїв. Тут готуються приймати учнів і обладнали бомбосховище, у якому можна проводити уроки.
"Тож, шановні батьки, якщо у вашій школі планують очне навчання – обов’язково відвідайте її особисто й оцініть безпекові умови. Пройдіть шляхом, яким у разі тривоги рухатимуться ваші діти. Перевірте все", - порадила Зеленська.
Вона наголосила, що українські діти не залишаться без освіти, і навчальний процес триватиме.
"Але відтепер маємо поєднувати його з максимальною безпекою. І подбати про неї повинні ми, дорослі", - додала Зеленська.
Як повідомляв Укрінформ, раніше Зеленська поінформувала, що на лікування за кордон вирушили ще семеро маленьких українців.