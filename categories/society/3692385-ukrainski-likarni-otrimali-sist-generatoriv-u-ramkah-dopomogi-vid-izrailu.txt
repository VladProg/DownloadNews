Українські лікарні отримали шість генераторів у рамках допомоги від Ізраїлю.

Про це повідомляє Міністерство охорони здоров'я, передає Укрінформ.
"Українські медичні заклади отримали шість генераторів, придбаних Торгово-промисловою палатою Ізраїль-Україна у зв’язку з повномасштабною війною, розпочатою росією. Відомо, що доставленням апаратів до лікарень займалася ізраїльська неурядова організація «IsrAID», яка підтримує постраждалих від гуманітарної кризи", - йдеться у повідомленні.
У МОЗ зазначають, що генератори були направлені до таких закладів: Центр первинної медико-санітарної допомоги у с. Весняне Миколаївської області – один генератор потужністю 7,5 кВт.; Новоодеський центр первинної медико-санітарної допомоги Миколаївської області – два генератори потужністю 55 кВт кожен; Березівська центральна міська лікарня Одеської області – генератор потужністю 55 кВт; Любашівська багатопрофільна лікарня інтенсивного лікування Одеської області – один генератор потужністю 55 кВт та один генератор потужністю 22 кВт.
У Міністерстві нагадали, що уряд Ізраїлю з початку повномасштабного вторгнення надавав допомогу українській медичній системі у вигляді медобладнання, медикаментів, генераторів, зимового спорядження тощо.
Як повідомляв Укрінформ, протягом минулого тижня Україна отримала в якості гуманітарної допомоги вакцини від кору, 12 палет ліків, обладнання та захисні костюми.
Фото ілюстративне