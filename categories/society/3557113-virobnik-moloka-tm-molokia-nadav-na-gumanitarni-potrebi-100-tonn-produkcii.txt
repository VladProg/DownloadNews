Виробник молока компанія “Молокія” під час війни здійснює безкоштовне постачання молочної продукції на потреби ВПО, волонтерських центрів, тероборони та ЗСУ. Наприкінці березня обсяги безкоштовно наданого молока сягнули 100 тонн.

Про це Укрінформу повідомили в компанії.

«Молокія» — український бренд молочних продуктів. Понад 20 років українці купували кефіри, йогурти, молоко й сири з його маркою на пакуванні. Вже більше ніж 5 місяців команда надає свою продукцію як гуманітарну допомогу та розвозить її в найгарячіші точки, водночас забезпечуючи товаром місцеві магазини”, - каже директор по маркетингу бренду Молокія Юлія Ковальчук.

За її словами, з початком повномасштабної війни компанія не припинила діяльність. Нині вона об'єднує 50 фермерських молочних господарств, безпосередньо виробнича команда налічує 1,5 тис. працівників.

“Компанія постійно підтримує тих, хто щодня рятує, лікує, допомагає, оберігає, тих, хто сильний духом — військових ЗСУ й тероборони, волонтерів, медиків і мешканців Харкова. Наприкінці березня обсяги безкоштовно наданого молока сягнули 100 тонн”, - повідомляє Юлія Ковальчук.

У компанії кажуть, що вони велика сім'я, яка нині об'єднана під логотипом «Сміливість».

“Ми доєдналися до загальнонаціональної інформаційної кампанії "Сміливість", ініційованої Міністерством цифрової трансформації і змінили упаковку —оскільки вважаємо, що для торгової марки це також про сміливість. Український споживач звик до попереднього дизайну, але ми вирішили сьогодні зосередитися на виробництві та стабільному забезпеченні українців продуктами харчування, адже молоко є продуктом першої необхідності, а у перші роки людини, по суті, основою життя”, - відмітила Юлія Ковальчук.

Як раніше повідомляв Укрінформ, Офіс Президента та Уряд розпочали внутрішню та міжнародну рекламну кампанію української сміливості. Головна місія проєкту — зафіксувати та поширити асоціацію «Україна = сміливість». Зробити сміливість головним національним ресурсом, торговою маркою країни. Білборди проєкту вже з’явилися на вулицях більш ніж 15 країн світу: Канади, Польщі, Німеччини, Італії, Австрії, Великобританії, Іспанії, США та інших.