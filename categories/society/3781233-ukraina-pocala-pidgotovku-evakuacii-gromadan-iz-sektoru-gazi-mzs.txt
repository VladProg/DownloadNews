Україна розпочала підготовчий етап евакуації українців із сектору Гази на тлі рішення влади Єгипту дозволити виїзд іноземців.

Про це заявив речник Міністерства закордонних справ Олег Ніколенко у Фейсбуці, передає Укрінформ.
"На тлі рішення влади Єгипту дозволити виїзд іноземців із сектору Гази через КПП "Рафах" МЗС України, інші причетні відомства, українські посольства в регіоні розпочали підготовчий етап евакуації українців", – зазначив він.
Речник МЗС повідомив, що актуалізовано список охочих виїхати. Наразі їх 358 людей – переважно жінки та діти, і з усіма підтримується зв’язок. Також українська сторона надіслала офіційний запит причетним сторонам задля видачі дозволів на виїзд із палестинського анклаву та транзиту єгипетською територією та очікує погодження.
Підготовлено документи для українців, які не мають дійсних проїздних документів, заброньовано необхідний транспорт та сформовано групу дипломатів, яка прибуде на кордон із сектором Гази для допомоги нашим громадянам на місці, додав Ніколенко.
Речник зовнішньополітичного відомства наголосив, що згідно з повідомленням єгипетської сторони, виїзд іноземців із сектору Гази здійснюватиметься в алфавітному порядку, відповідно до їхнього громадянства.
"Працюємо, аби якнайшвидше вивезти наших людей. Питання знаходиться на особистому контролі міністра Дмитра Кулеби", – підкреслив дипломат.
Як повідомлялося, у середу із сектору Гази розпочалася евакуація іноземних громадян через пропускний пункт "Рафах" між Газою і Єгиптом.