З початку повномасштабного вторгнення рф поліцейські отримали найбільше звернень щодо зникнення дітей у трьох областях — Донецькій, Харківській і Херсонській.

Про це під час брифінгу в Медіацентрі Україна - Укрінформ заявила заступниця міністра внутрішніх справ Катерина Павліченко.
“Якщо говорити про ті звернення, які надходять до підрозділів НПУ щодо зникнення дітей, то найбільше таких звернень надходило за період (повномасштабної — ред.) війни з Донецької, Харківської та Херсонської областей”, - зазначила Павліченко.
За її словами, станом на 1 серпня до органів Національної поліції України (НПУ) за період повномасштабної війни надійшли звернення про безвісти зникнення 4 242 дітей, і 4 039 дітей вже розшукано, що становить загалом понад 95%.
“Проте, досі в активному розшуку перебувають 203 дитини, і більша частина з цих дітей, що ми розуміємо, зникли на території бойових дій, але розшук цих дітей, зокрема, продовжується”, - зазначила Павліченко.
При цьому заступниця міністра сказала, що в умовах воєнного стану порядок дій підрозділів НПУ не змінився, як не змінився загалом і порядок визнання безвісти зниклими дітей, щодо яких немає відомостей про їхнє місце перебування. Тож інформація щодо цього, яка надходить на лінію 102, вона реєструється і передається до підрозділів теруправління поліції.
Говорячи про платформу, яку було запущено у понеділок, - інформаційну державну єдину платформу “Діти війни” - чиновниця заявила, що це - той ресурс, який насправді допоможе і правоохоронним органам, зокрема, поліції, і батькам, та акумулює у собі усю необхідну інформацію, куди потрібно звертатися і як діяти у ситуації, коли дитина зникла і зв'язку немає, коли дитина перебуває у розшуку.
“Наразі також Нацполіція, ювенальна превенція будуть працювати і з сайтом “Діти війни” - аналізувати та перевіряти інформацію, яка розміщується там. Тому у разі, якщо є інформація, що дитина зникла, потрібно якомога швидше передати цю інформацію до НПУ, або за допомогою цього сайту”, - уточнила Павліченко.
Посадовець поінформувала, що дійсно упродовж перших кількох годин після зникнення дитини потрібно якомога швидше вжити усіх вичерпних заходів з метою її пошуку.
“Тому хочу зазначити, що цей інформаційний портал буде узагальнювати у собі інформацію від різних органів держвлади”, - зауважила Павліченко.
Заступниця міністра також відзначила, що для правоохоронців цей портал — ще один додатковий інструмент у системі пошуку дітей, який допомагає збирати інформацію про дітей, які зникли безвісти.
За її словами, усі звернення, які надходитимуть до правоохоронних органів з цього інформаційного порталу, будуть реєструватися, перевірятися, передаватися компетентним підрозділам територіальних органів поліції для проведення певних розшукових процесуальних дій.
У свою чергу відкриватимуться кримінальні провадження і вживатимуться певні слідчі, оперативні й, відповідно, розшукові дії з метою встановлення місця перебування тієї чи іншої дитини, зазначила Павліченко.
Як повідомлялося, радниця - уповноважена Президента з прав дитини та дитячої реабілітації Дар’я Герасимчук заявила, що у понеділок запрацював державний портал розшуку дітей “Діти війни”.