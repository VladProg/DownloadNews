Полярники з української антарктичної станції "Академік Вернадський" показали фото новонароджених пташенят пінгвінів.

Як передає Укрінформ, про це Національний антарктичний науковий центр повідомляє у Фейсбуці.






Українські полярники показали новонароджених пінгвінят / Фото: Національний антарктичний науковий центр






















Днями на острові Галіндез, де розташована українська станція "Академік Вернадський", вилупилося перше пташеня субантарктичного пінгвіна.
"Відтак тут почався справжній пінгві-бум, малюки постійно з’являються на світ. Ось в цій родині на фото, приміром, уже двійко дітлахів (субантарктичні пінгвіни зазвичай відкладають 2 яйця)", - зазначили в НАНЦ.
Полярники сподіваються, що милі кадри від біолога 27-ї УАЕ Сергія Глотова дозволять українцям трохи відволіктися від нинішньої складної реальності. "Пам'ятаймо, що життя триває і наша Перемога вже зовсім близько", - зазначили науковці.
"Щиро вдячні кожному захиснику та захисниці України, що й далі можемо виконувати нашу антарктичну місію та ділитися її чудовими моментами", - наголосили в НАНЦ.
Як повідомляв Укрінформ, 1 листопада в Національному антарктичному науковому центрі поінформували, що на острові Галіндез біля української станції "Академік Вернадський" з'явилися перші яйця пінгвінів.