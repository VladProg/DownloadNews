Голова Представництва ЄС в Україні Матті Маасікас запевнив у продовженні Євросоюзом підтримки України в її боротьбі з російською агресією як під час відбудови, так і на шляху до ЄС, заявивши, що "ми - одна родина".

Про це дипломат сказав у відеопривітанні українською мовою до Дня Незалежності України, передає Укрінформ.
Посол ЄС зауважив, що 31-ий День Незалежності України не схожий на жоден інший, оскільки, як і щодня тепер, це також і день скорботи за загиблими, за тими, хто постраждав і став жертвою російських звірств, утратив своїх близьких та домівку.


My greetings to Ukrainians on the 31st Day of Ukraine's Independence.

The EU celebrates with you. The EU grieves with you.

Слава Україні! pic.twitter.com/dWyUuayDZ9
— Matti Maasikas (@MattiMaasikas) August 24, 2022

Він також відзначив, що це перший День Незалежності, коли Україна стала країною-кандидатом на членство у Євросоюзі, і нагадав, що ЄС підтримує Українську державу, її громадян і українських захисників, надаючи мільярди євро на потреби Збройних сил України.
«Євросоюз продовжить підтримувати Україну в її боротьбі з російською агресією як під час відбудови, так і на вашому шляху до Європейського Союзу, бо ми - одна родина. Ми поділяємо ті самі цінності і хочемо жити в демократії та процвітанні, а не в темряві тоталітаризму. Разом ми - Європа. Слава Україні!» - сказав Маасікас.
Як повідомлялося, сьогодні Україна відзначає 31-шу річницю Незалежності.