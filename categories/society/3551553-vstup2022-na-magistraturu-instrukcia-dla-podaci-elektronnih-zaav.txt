З 16 серпня в Україні розпочалося подання заяв у магістратуру для вступників на основі дипломів бакалавра, спеціаліста, магістра.

Як передає Укрінформ, про це у Телеграмі повідомив міністр освіти і науки Сергій Шкарлет.
«Станом на 16 серпня 2022 року для вступу до магістратури зареєстровано 85, 9 тис. електронних кабінетів. За першу годину від вступників уже надійшло 2442 електронні заяви», – зазначив Шкарлет.
Прийом заяв на бюджет і контракт триватиме: до 23 серпня – для вступу за індивідуальною усною співбесідою; до 15 вересня – за фаховим іспитом у закладі освіти або для вступу за МТНК/МКТ (ЄВІ/ЄФВВ) - комп'ютерні онлайн-тести, що відбуватимуться в спеціальних тимчасових екзаменаційних центрах (як і НМТ), створених у населених пунктах України (за погодженням з органами державної влади), а також у деяких країнах Європи.
Після цього подати заяви можна буде лише на контракт: зарахування можливе до 30 листопада. Зарахування ж на бюджет відбудеться 25 вересня. Про терміни подання заяв на бюджет для учасників спеціальної сесії МТНК/МКТ буде повідомлено окремо найближчим часом.
Докладні інструкції з реєстрації електронного кабінету магістра та подання заяв можна знайти на сайті: Текстова інструкція; Відеоінструкція.

Як повідомлялося, уряд затвердив перелік із 32 науково-технічних розробок на 35 млн грн.