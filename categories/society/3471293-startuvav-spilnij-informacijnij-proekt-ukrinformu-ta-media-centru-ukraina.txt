У суботу, 30 квітня, стартував спільний інформаційний проєкт Укрінформу та Медіа Центру Україна.

Про це на пресконференції в Укрінформі розповів міністр культури та інформаційної політики Олександр Ткаченко.
"Зараз ми розуміємо, що війна триває і потрібно об'єднувати зусилля для того, щоб на інформаційному фронті всім журналістам була надана можливість отримувати якісний сервіс, отримувати інформацію з першоджерел", - сказав Ткаченко.

За його словами, наразі війна триває не тільки фізично, але й в інформаційному просторі. "І важливість отримувати інформацію з перших уст теж є проявом того, як ми змагаємося у цій війні, як ми воюємо", - сказав він.
Міністр зазначив, що запуск оновленої медійної платформи дозволить проводити публічні та непублічні заходи для працівників медіа, допомагати іноземним медіа у висвітленні війни, допомагати Україні у формуванні переможної інформаційної політики.

"Сьогоднішній старт нашого спільного проекту – це правильний крок до перемоги і це досить знакова подія. Присоромлені відразу дві категорії скептиків: перші не вірять, що держава може бути рішучою та ефективною, другі не вірять в те, що громадський сектор може бути фаховим та глибоким. Ну і є об’єднані скептики, які кажуть, що у нас різні швидкості, різне дихання, і ніяких шансів на союз. Як бачимо, шанси добрі», - зазначив генеральний директор Українського національного інформаційного агентства "Укрінформ" Олександр Харченко.
За його словами, "з одного боку, агенція забезпечує сучасну технічну базу та інформаційну підтримку, з іншого боку – наші партнери, вже мають майстерну комунікацію з міжнародною журналістською спільнотою, і, я сказав би, блискавичну реакцію на суспільний запит. Разом це створює той ефект синергії, який дасть нам можливість оперативно та фахово доносити до всього світу правду про Україну".

Харченко підкреслив, що ворог застосовує проти нас безліч інструментів: фейки, дезінформацію, інформаційно-психологічні операції (ІПСО).
"У нас лише одна зброя – точна, оперативна, правдива інформація. Але, якщо нею користуватись вміло та діяти правильно, їм не встояти. І ми все робитимемо правильно", - наголосив він.

Нашим українським та зарубіжним колегам Укрінформ запропонує:

авторитетних та цікавих спікерів, компетентних експертів;
добру англійську в синхронному перекладі;
робочий простір з доброю кавою;
необхідну логістичну допомогу для роботи в Україні;
зручну локацію;
безпеку.

У свою чергу представник Медіа Центру Україна Аліна Фролова наголосила, що наше завдання надавати максимальну підтримку журналістам в їхній роботі.

“Ми дійсно раді, що нам вдалося це об’єднання, тому що ми вважаємо, чим більше буде покладено спільних зусиль на те, щоби виграти цю інформаційну війну, то тим краще буде. Чому саме робота з журналістами і саме робота з іноземними журналістами є настільки важливою, тому що ми з вами всі бачили, наскільки змінилося ставлення після подій, після тих звірств в Бучі, в Київській області й саме через роботу іноземних журналістів, яких акредитовано вже в Україні більше семи тисяч, ці події стали відомими всьому світу, і вони, власне, вплинули на політику ключових держав світу, вони вплинули на те, що нам надають зброю, нам надають підтримку і на те, що сформована саме така велика коаліція", - наголосила Фролова.
Представник Медіа Центру Україна Андрій Шевченко подякував Міністерству культури та інформаційної політики і агентству Укрінформ за цю ініціативу.
"Це місце повинно стати місцем для роботи і життя журналістів. Це буде місце, де створюються новини і де створюються смисли, необхідні нам для перемоги. Інформація — це зброя, Україна цією зброєю володіє так само добре, як і наші військові володіють військовою зброєю на полі бою. Ми переможемо! Ми готуємо також серію бекграундових заходів для журналістів. Міністерство культури та інформаційної політики висловило готовність спільно працювати над такими заходами, коли ми можемо надавати і оф-рекордз бекграундову інформацію, і по перебігу подій на лінії фронту, і по евакуації та інших напрямках", - зазначив Шевченко.

Проєкт народився з об’єднання зусиль уряду та громадських ініціатив.
Як повідомляв Укрінформ, Міністерство культури та інформаційної політики уже верифікувало понад 250 зруйнованих і пошкоджених через війну закладів культури.
Фото: Геннадій Мінченко