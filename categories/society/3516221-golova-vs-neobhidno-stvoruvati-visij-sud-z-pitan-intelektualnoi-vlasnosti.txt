Голова Верховного суду Всеволод Князєв вважає, що в Україні необхідно повернутися до створення Вищого суду з питань інтелектуальної власності.

Про це він сказав в інтерв’ю Укрінформу в контексті заходів з виконання вимог, які поставив ЄС перед Україною як країною-кандидатом у частині судової реформи.
Зокрема, йдеться про вимогу посилення захисту прав інтелектуальної власності на території України.
Князєв нагадав, в 2019 році розпочалися процедури відбору і створення Вищого суду з питань інтелектуальної власності, але після ліквідації Вищої кваліфікаційної комісії суддів (ВККС) ці процеси були зупинені, і на сьогодні цього суду не створено.
“Тому, я думаю, що ми маємо актуалізувати наші зусилля, і після створення ВККС чи іншого органу, який може бути створено в процесі реформи, зайнятися питанням створення Вищого суду з питань інтелектуальної власності”, - сказав Князєв.
Крім того, голова ВС акцентував увагу на ще одній вимозі ЄС - щодо антикорупційної діяльності.
“Це, звичайно, більше стосується нашої антикорупційної системи – Антикорупційного суду, НАБУ, призначення керівника Спеціальної антикорупційної прокуратури, тобто це ніби не питання Верховного суду. Але Верховний суд, зі свого боку, взявся за те, щоб докласти зусиль і уніфікувати практику розгляду корупційних злочинів. Це вже зараз робиться, ми будемо над цим працювати і вирішувати це питання”, - зазначив голова ВС.
Як повідомляв Укрінформ, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС.
Президент Володимир Зеленський запевнив, що, попри розв’язану росією війну, Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.