Президент Володимир Зеленський затвердив санкції проти ряду представників УПЦ (МП), які ухвалила у неділю Рада національної безпеки і оборони.

Відповідний указ оприлюднений на сайті Глави держави, передає Укрінформ.
"Увести в дію рішення Ради національної безпеки і оборони України від 11 грудня 2022 року "Про застосування персональних спеціальних економічних та інших обмежувальних заходів (санкцій)"... Контроль за виконанням рішення Ради національної безпеки і оборони України, введеного в дію цим Указом, покласти на секретаря Ради національної безпеки і оборони України", - йдеться у документі.
Указ набирає чинності з дня його опублікування.
Згідно з рішенням РНБО, санкції запроваджені щодо митрополита Запорізького і Мелітопольського УПЦ (МП) Андрія Коваленка, митрополита Луганського і Алчевського УПЦ (МП) Василя Поворознюка, настоятель Мелітопольського Свято-Савинського чоловічого монастиря УПЦ МП Олександра Прокопенка, настоятеля Свято-Успенського кафедрального собору УПЦ МП у Херсоні Олександра Федорова, митрополита Бориспільського і Броварського Антонія; митрополита Чернівецького і Буковинського УПЦ (МП) Мелетія, архієпископа Костянтинівського Паїсія.
Кабінет Міністрів має разом зі Службою безпеки України та Національним банком України забезпечити реалізацію і моніторинг ефективності санкцій.
Міністерство закордонних справ України має поінформувати компетентні органи Європейського Союзу, Сполучених Штатів Америки та інших держав про застосування санкцій і порушити перед ними питання про запровадження аналогічних обмежувальних заходів.
Як повідомлялося, СБУ проводила обшуки в єпархіях УПЦ (МП) в різних регіонах України. У багатьох виявлені особи з громадянством рф, проросійська література та мільйони готівкою.