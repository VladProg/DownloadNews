Уряд унормував порядок використання коштів держбюджету, передбачених для виплати щорічної разової грошової допомоги ветеранам війни і жертвам нацистських переслідувань.

Про це повідомив постійний представник Кабінету Міністрів у Верховній Раді Тарас Мельничук у Телеграмі, передає Укрінформ.
«Удосконалено Порядок використання у 2022 році коштів державного бюджету, передбачених для виплати щорічної разової грошової допомоги ветеранам війни і жертвам нацистських переслідувань. Передбачено відшкодування витрат територіальних органів Пенсійного фонду на оплату послуг, пов’язаних із виплатою та доставкою щорічної разової грошової допомоги, шляхом перерахування коштів Мінсоцполітики на окремий рахунок Пенсійного фонду, відкритий в АТ «Ощадбанк», - йдеться у повідомленні.
Зазначається, що це рішення дозволить ветеранам війни та жертвам нацистських переслідувань отримувати зазначену допомогу за місцем фактичного проживання.
Як повідомлялося, уряд затвердив порядок призначення і виплати соціальних стипендій Верховної Ради для здобувачів фахової передвищої та вищої освіти та підвищив розмір соціальних стипендій Верховної Ради для дітей-сиріт і дітей, позбавлених батьківського піклування, а також для дітей з малозабезпечених сімей.