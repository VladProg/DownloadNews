Україна та Румунія домовилися про постійний обмін інформацією про екологічний стан Чорного моря – це допоможе Україні фіксувати його забруднення внаслідок теракту.

Як передає Укрінформ, про це Міністерство захисту довкілля та природних ресурсів України повідомляє у Телеграмі.
Міністр захисту довкілля та природних ресурсів Руслан Стрілець під час телефонної розмови з міністром навколишнього середовища, водних ресурсів та лісів Румунії Мірчою Фечетом наголосив, що терористичний акт Росії на Каховській ГЕС відчують усі країни, які мають вихід до Чорного та Азовського морів. Але понад усе це відчують сусіди України - країни Причорноморського регіону.
Стрілець та Фечет домовилися про постійний обмін інформацією про екологічний стан Чорного моря. Це допоможе Україні фіксувати його забруднення внаслідок теракту. Фечет запевнив, що усі дані моніторингу стану Чорного моря будуть постійно передаватися Україні.
За інформацією Фечета, наразі Румунія не фіксує забруднення вод Чорного моря поблизу своїх берегів. Проте надалі вони будуть проводити відповідні моніторингові заходи.
Стрілець подякував Фечету за солідарність з Україною і запросив до участі у формуванні та реалізації подальшого плану відновлення наших природоохоронних територій.
Як повідомляв Укрінформ, 6 червня російська армія підірвала дамбу Каховської ГЕС. За фактом підриву Каховської ГЕС правоохоронці розпочали розслідування за статтею "екоцид".