Частина колишніх членів Партії регіонів та політиків з ОПЗЖ продовжують працювати на фсб росії. Вони хотіли повернутись до влади, спираючись на підтримку російських військ.

Як передає Укрінформ, про це повідомив керівник пресслужби Служби безпеки України Артем Дехтяренко в інтерв’ю виданню «Главком».
«У фсб була під рукою ціла низка осіб, з яких вони хотіли зробити «місцеву владу» на окупованих територіях. І формуванням таких адміністрацій мали займатися якраз оперативні групи фсб. Вже з середини лютого цього року вони виїхали в прикордонні області рф та білорусі, а частина перебувала в тимчасово окупованому Криму. Що стосується персоналій, то мова йде про колишніх членів Партії регіонів, які давно втекли з України, та про політиків з ОПЗЖ. Вони дуже хотіли повернутися до влади, спираючись при цьому на підтримку російських військ. У нас є інформація і про інші персоналії, але не про все наразі ми можемо говорити публічно», - заявив Дехтяренко.
Він додав, що низка колишніх високопосадовців часів Януковича працювали і працюють на ворога.
«Беззаперечно, що такі люди, як колишній міністр оборони Лебедєв, екс-голова СБУ Якименко, ексміністр МВС Захарченко, ексзаступник секретаря РНБО Сівкович, колишній голова Адміністрації президента Клюєв, за нашими даними, відігравали та продовжують відігравати важливу роль у взаємодії із російською агентурою в Україні та подальшому плануванні захоплення влади. Ці люди мали доступ до найбільших таємниць. І вони досі можуть підтримувати контакти із своїми колишніми підлеглими, які тим чи іншим чином впливають на певні процеси та прийняття певних рішень», - повідомив речник.
За його словами, Сівкович та Клюєв створили у москві т.зв. «політичний офіс», діяльність якого координується п’ятою службою фсб. Особисто Сівковичу відведена важлива роль у цій схемі, бо він має широке коло контактів серед українського політикуму. Сівкович і Клюєв через свої зв'язки підбирають громадян України, яких фсб може залучити до підривної діяльності. Вони ж і сформували список лояльних до росії осіб, яких планувалося використати в окупаційних органах влади.
Як повідомляв Укрінформ, 21 червня Служба безпеки України викрила у співпраці з ворогом одного з керівників Укренерго.