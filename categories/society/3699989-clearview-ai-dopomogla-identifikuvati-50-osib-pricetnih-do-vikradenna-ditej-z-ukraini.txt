Українські прикордонники за допомогою технології розпізнавання облич, яку надала компанія Clearview AI, змогли ідентифікувати 50 осіб, причетних до викрадення дітей з України.

Про це в інтерв’ю Укрінформу повідомив CEO компанії Clearview AI Хоан Тон-Тхат.
«Clearview AI можна використати в гуманітарних цілях. Наприклад, українські прикордонники розповіли, що змогли ідентифікувати 50 осіб, причетних до викрадення дітей з України. Думаю, що у майбутньому це допоможе відшукати всіх викрадених українських дітей або на території країни-агресора, або будь-де у світі», - зазначив він.
Очільник компанії також наголосив, що Національна поліція за допомогою Clearview змогла ідентифікувати понад тисячу громадян, які втратили свої документи.
«Також Clearview AI використовували для ідентифікації громадян на блокпостах. Не менш важливим є і те, що технологія допомагає в пошуку тисяч осіб, які вчиняли злочини у тій же Бучі та інших містах України. Загалом нашим програмним забезпеченням вже користуються 14 українських державних органів», - додав Хоан Тон-Тхат.
Clearview AI – це американська компанія, яка займається інноваціями та наданням найсучасніших технологій правоохоронним органам для розслідування злочинів, підвищення громадської безпеки та забезпечення правосуддя. Вона розробником революційної інтелектуальної платформи, що працює на основі технології розпізнавання облич.
Як повідомлялось, станом на лютий 2023 рік ідентифіковано 16 226 дітей, яких викрала росія з окупованих територій України. При цьому реальна кількість насильно вивезених у рф дітей сягає сотень тисяч. Повернути вдалося всього 307.