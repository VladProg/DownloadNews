З-поміж українців, які через війну переїхали в інші регіони країни, 87% планують повернутися додому, однак 8% не мають наміру цього робити взагалі.

Про це свідчать результати опитування, проведені соціологічною групою "Рейтинг", передає Укрінформ.
Зокрема, 15% опитаних висловлюють намір повернутися додому найближчим часом, 24% – хочуть повернутися, але ще почекають, 48% – повернуться, але після закінчення війни. 8% зазначили, що вже не повернуться додому.
Як вказали соціологи, порівняно із квітнем зменшується кількість тих, хто планує повертатися негайно, і зростає кількість тих, хто повернеться після війни або ж взагалі не повернеться.
Також опитування засвідчило подальше поступове повернення громадян до місць роботи. Так, на сьогодні 38% з тих, хто працював до війни, повернулися на свої робочі місця у звичному режимі, 18% – працюють дистанційно, 7% – знайшли нове місце праці.
Попри це третина таких опитаних до цього часу не працюють. Найбільше останніх серед наймолодших та найстарших опитаних, жінок, мешканців сходу та півдня країни. У динаміці найкраща ситуація з поверненням на роботу – серед мешканців центру та заходу, найгірша – мешканців сходу.
Опитування проводилося упродовж 18-19 червня серед 1200 респондентів від 18 років методом CATI (телефонні інтерв'ю з використанням комп'ютера) в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Похибка репрезентативності дослідження з довірчою ймовірністю 0,95 - не більше ніж 2,8%.