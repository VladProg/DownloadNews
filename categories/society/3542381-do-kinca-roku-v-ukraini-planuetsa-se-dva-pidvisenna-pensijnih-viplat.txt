До кінця року українські пенсіонери можуть розраховувати на підвищення пенсійних виплат ще двічі.

Про це в ефірі загальнонаціонального марафону повідомила міністр соціальної політики України Оксана Жолнович, передає Укрінформ.
«З 1 жовтня урядова програма підтримки пенсіонерів поважного віку буде розширена на категорію 70+. Пенсіонери, яким виповнилося 70 років, отримають доплати до своєї пенсії у розмірі 300 гривень», — зазначила міністр.
Вона також повідомила, що з 1 жовтня для всіх пенсіонерів, яким виповнилося 70 років і які мають повний страховий стаж, мінімальний рівень пенсії становитиме 3000 гривень.
«Тобто таким категоріям пенсіонерів, незалежно від їх рівня доходів, пенсія становитиме не менше 3000 грн. Людям, у яких менше страховий стаж, відповідно, пенсія буде підвищуватися пропорційно», — підкреслила Жолнович.
Крім того, з 1 грудня буде перераховано пенсійні виплати з оглядом на заплановане збільшення прожиткового мінімуму в країні (до 2684 грн).
«Також запланований перерахунок всіх пенсій та допомог вже в грудні, коли у нас в черговий раз підвищиться на 3,5% прожитковий мінімум», — зазначила міністр.
Як повідомлялося, з 1 березня для 10,2 млн українців пенсії та соціальні виплати підвищені на 14%. У квітні Мінсоцполітики здійснило автоматичний перерахунок для непрацюючих людей. 3 тис. грн у відомстві зафіксували як мінімальну пенсійну виплату з жовтня 2022 року.