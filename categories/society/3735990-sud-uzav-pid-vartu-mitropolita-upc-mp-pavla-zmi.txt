Суд обрав колишньому настоятелю Києво-Печерської лаври митрополиту УПЦ МП Павлу Лебедю запобіжний захід у вигляді тримання під вартою з можливістю внесення застави в розмірі понад 33 млн гривень.

Про це Київська обласна прокуратура повідомила в Телеграмі, передає Укрінформ.
"Суд задовольнив клопотання прокурора Київської обласної прокуратури та обрав колишньому настоятелю Києво-Печерської лаври запобіжний захід у вигляді тримання під вартою з альтернативою внесення застави в сумі понад 33 млн грн", - ідеться в повідомленні.


Як нагадали у прокуратурі, митрополит підозрюється у запереченні збройної агресії РФ проти України та порушенні рівноправності громадян залежно від їх расової, національної, регіональної належності та релігійних переконань (ч. 3 ст. 436-2, ч. 2 ст. 161 Кримінального кодексу).
Бувши намісником Свято-Успенської Києво-Печерської лаври, підозрюваний представляв російську агресію як внутрішній громадянський конфлікт. У телефонних розмовах з вірянами своїми висловами митрополит розпалював національну, регіональну й релігійну ворожнечі, що підтвердили висновки відповідних експертиз.
Як повідомляв Укрінформ, 1 квітня екснаміснику Києво-Печерської Лаври митрополиту УПЦ МП Павлу (Лебедю) була вручена підозра в розпалюванні міжрелігійної ворожнечі.
Слідство встановило, що у своїх публічних виступах Лебідь неодноразово ображав релігійні почуття українців, принижував погляди вірян інших конфесій і намагався сформувати ворожі настрої до них, а також робив заяви, які виправдовували чи заперечували дії Російської Федерації.
1 квітня Шевченківський районний суд Києва обрав екснаміснику Києво-Печерської лаври запобіжний захід у вигляді цілодобового домашнього арешту. У травні домашній арешт продовжили ще на 30 діб.