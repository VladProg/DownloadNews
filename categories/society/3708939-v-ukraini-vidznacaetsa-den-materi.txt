В Україні у неділю, 14 травня, відзначається День матері.

Про це повідомляє Укрінформ.
Це свято встановлено згідно з Указом Президента від 10 травня 1999 року і відзначається кожної другої неділі травня. Цього дня вітають матерів і вагітних жінок – майбутніх мам.
З Днем матері українських жінок привітала дружина Президента України Олена Зеленська у Телеграмі.
"На плечі українських мам випало забагато. Хтось чекає з фронту чоловіка, сина чи дочку. Чекає щовечора бодай голосу в телефоні", - зазначила Зеленська.
"Інша українська мама, - підкреслила вона, - навчилася жити в чужій країні, знайшла садочок і школу, вивчила мову, щоб розуміти дитячого лікаря. Знайшла в собі сили вкладати спати малих, обіцяючи їм завтра хороший день".
Як наголосила дружина Президента, "іще одна українська мама навчилась посеред ночі вдягати дитину й бігти у сховище – так, щоб малюк на ранок навіть не пам‘ятав, що спав не в своєму ліжечку. Вона теж робить усе, аби дитина не пам’ятала війни".
"Не одна – мільйони українських мам другий рік поспіль роблять неймовірне. З Днем матері кожну з вас – тих, що під час війни бережуть дитинство своїх дітей", - написала Зеленська.
Предстоятель Православної церкви України митрополит Епіфаній закликав українців помолитися за своїх матерів.
"Усі, де б ви зараз не були, помоліться за своїх матерів! За живих і тих, хто живуть тепер у вашому серці і пам’яті, а душею – у вічності. Нехай Господь береже всіх матерів України!", - написав Епіфаній у Твіттері.
День матері виник у США. У 1907 році американка Анна Джарвіс з Філадельфії у пам’ять про свою матір виступила з ініціативою вшанування матерів. Першим визнав День матері офіційним святом штат Вірджинія у 1910 році. А 1914-го президент США Вудро Вільсон оголосив другу неділю травня національним святом на честь усіх американських матерів.
Після завершення Першої світової війни День матері почали відзначати і в деяких європейських країнах.
На сьогодні День матері відзначається у 85 країнах світу. Українці долучилися до його святкування у 1928 році - щоправда, в Канаді. Ініціатором став Союз українок Канади. Наступного року ініціативу канадських жінок підтримала головна редакторка львівського тижневика «Жіноча доля» Олена Кисілевська. 1929 року «Союз українок» зініціював впровадження цього свята на Тернопільщині. Організації «Просвіта», «Рідна школа», «Пласт», «Сокіл» організовували концерти, конференції, фестивалі по всій Східній Галичині. Відтоді День матері відзначали дуже широко.
Зі встановленням радянської влади на західноукраїнських землях свято було заборонене. Лише з 1990 року завдяки зусиллям громадських організацій, зокрема Союзу українок, Свято матері повернулось в Україну.