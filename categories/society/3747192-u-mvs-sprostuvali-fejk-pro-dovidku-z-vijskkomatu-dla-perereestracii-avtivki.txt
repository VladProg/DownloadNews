У МВС назвали фейком меседж, який активно шириться в мережі, нібито з 20 серпня для перереєстрації автомобілів у сервісних центрах треба буде предʼявляти довідку з військкомату.

Про це у Телеграмі поінформувала пресслужба Головного сервісного центру МВС, передає Укрінформ.
«Офіційно заявляємо, ця інформація не відповідає дійсності, жодних документів фізичним особам від територіальних центрів комплектації надавати не потрібно. Однак нагадуємо: щоб зареєструвати чи перереєструвати транспортний засіб у сервісному центрі МВС, юридичним особам треба мати відповідний документ з відміткою військового комісара про зняття/постановку на облік», - заявили у ГСЦ.
Перелік необхідних документів викладено на сайті Головного сервісного центру МВС.
У відомстві радять людям отримувати інформацію лише з офіційних джерел.
Як повідомлялося, Кабінет міністрів України вніс зміни до Порядку тимчасового затримання працівниками уповноважених підрозділів Національної поліції транспортних засобів та їхнього зберігання і до Порядку тимчасового затримання інспекторами з паркування транспортних засобів та їх зберігання.
Зокрема, запроваджено складання акту огляду та тимчасового затримання транспортного засобу без присутності понятих, у разі фіксації обставин у режимі фотозйомки (відеозапису).