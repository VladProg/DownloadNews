Результати останніх соціологічних досліджень свідчать, що українці мають тенденцію до згуртування та консолідації.

Про це директор Інституту соціології НАН України Євген Головаха сказав в інтерв'ю Укрінформу, яке незабаром буде опубліковано.
“Дані останніх соціологічних досліджень показують, що українці мають тенденцію до згуртування та консолідації. І вона стійка, незважаючи на деякі невдачі останні на фронтах. Люди тягнуться один до одного, розуміючи, що на фоні того ворога, якого ми отримали, все решта – дрібниці, і ми просто святі та наші близькі мало не випромінюють святість. Звичайно, вони можуть бути і не цілком святими, але все пізнається у порівнянні. А у порівнянні з «братським народом» – ми таки святі”, - сказав Головаха.
Він також зазначив, що у суспільстві практично зникли регіональні відмінності, які часто народжували конфлікти.
“Я, чесно кажучи, навіть не уявляв, яким шляхом вирішити проблему регіональних відмінностей щодо історії та геополітичного становища України. Ось з історією наразі все з'ясувалося – ленін та сталін абсолютно тепер неприйнятні для українців. А вже і Бандеру, і Шухевича, якими лякали на сході, люди їх вважали нацистами, прийняли тепер якщо не всі, то принаймні більшість. У східному та південному регіоні більшість позитивно ставиться до Бандери та Шухевича”, - сказав учений.
Крім того, він наголосив, що віра українців в армію «вражаюча, незважаючи ні на що».
«Довіра до основних інститутів у принципі зашкалює. А основні інститути – це армія, Президент, Кабінет Міністрів. Менша довіра до Верховної Ради. Але армії, Президенту, місцевим адміністраціям люди довіряють», - наголосив Головаха.
Він також додав, що коли українці побачили, хто до них прийшов «у гості» та хто викорчовує унітази та пральні машини, то вони просто зрозуміли: те, що вони збудували, не так погано, як вони думали. «Не таку погану державу збудували, не таку погану систему відносин. І спосіб життя був, виявляється, не такий поганий, як вони думали. Тим більше у порівнянні з цими голодними і дикими людьми, що прийшли», - сказав Головаха.
Як повідомлялося, 24 лютого рф розпочала новий етап війни проти України – повномасштабне вторгнення. Російські загарбники обстрілюють і закидають бомбами мирні міста та села України, вбивають мирне населення.
Сили оборони України чинять опір російським військам. На 8 липня українські захисники знищили близько 36 900 загарбників.