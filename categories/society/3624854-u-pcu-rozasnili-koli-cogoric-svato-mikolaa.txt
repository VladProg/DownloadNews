У Православній церкві України роз'яснили вірянам, що дати відзначення всіх зимових свят цьоріч залишаються тими ж, що і минулого року, тож свято Миколая відзначатиметься 19 грудня.

Як передає Укрінформ, про це ПЦУ повідомляє у Фейсбуці.
"Багато вірян нині цікавляться, у який день цьогоріч відзначатимемо свято на честь святителя Миколая Чудотворця: 6 чи 19 грудня", - ідеться у повідомленні.
Як зауважили в ПЦУ, «не було ухвалене рішення про зміну календаря, хоча обговорення цієї можливості триває, тож дати відзначення всіх зимових свят залишаються тими ж, що і минулого року».
Зокрема 19 грудня відзначається свято святителя Миколая Чудотворця, 7 січня – Різдво Христове, 14 січня – святителя Василія Великого, 19 січня – свято Хрещення Господнього.
«Водночас, враховуючи всі обставини (зокрема війну) та суспільний запит, Священний Синод Православної Церкви України постановив, що в окремих громадах богослужіння Різдва Христового може бути звершене 25 грудня. Це можливе лише за спільним рішенням настоятеля і громади. Таке богослужіння не заміняє служб різдвяного циклу, визначених традиційним календарем, а є лише додатковою можливістю прославити подію Христового Різдва тим, хто бажає це зробити 25 грудня», - зауважили у ПЦУ.
Також у разі прийняття такого рішення та звершення богослужіння до Київської Митрополії має бути передана письмова інформація про кількість його учасників. Ця інформація вивчатиметься при розгляді реальної церковної потреби в переході на новоюліанський календар.
«Тож цього року продовжуємо відзначати церковні свята у звичні нам дати. А можливі календарні зміни можуть відбутися за запитом вірян, вираженим не лише у словах, але й діях», - підкреслили у ПЦУ.
Як повідомляв Укрінформ, Православна церква України дозволила святкувати Різдво 25 грудня, якщо бажання висловлять настоятель та громада.