У варшавському аеропорту «Модлін» затримали українця, який у підручному багажі намагався перевезти до Іспанії світлошумову гранату і 15 бойових набоїв.

За спробу перевезення заборонених предметів чоловіку загрожує ув’язнення терміном від шести місяців до восьми років, передає Укрінформ з посиланням на Надвіслянський відділ Прикордонної служби РП.
Як зазначається, безпекові органи затримали в аеропорту Варшава-Модлін 7 листопада 25-річного громадянина України, який збирався вилетіти до іспанської Малаги, намагаючись перевезти у підручному багажі світлошумову гранату та 15 бойових набоїв.
Під час розмови з польськими прикордонниками він заявив, що позичив рюкзак в іншої людини і не знав, що в ньому є навчальна граната і набої.
У середу українця планують допитати у районній прокуратурі міста Нови Двур Мазовецький.
Зберігання зброї й амуніції без відповідного дозволу у Польщі карається ув’язнення терміном від пів року до восьми років.