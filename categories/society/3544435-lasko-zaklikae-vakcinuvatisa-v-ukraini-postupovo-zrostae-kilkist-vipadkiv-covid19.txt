В Україні фіксується незначне поступове зростання кількості випадків COVID-19.

Про це в ефірі телемарафону сказав міністр охорони здоров’я Віктор Ляшко, передає кореспондент Укрінформу.
"COVID-19 нікуди не дівся, на жаль, і ми в Україні фіксуємо поступове, незначне, але зростання випадків коронавірусної хвороби. За попередній тиждень зареєстровано 2 800 випадків, тиждень до того було 2 300 випадків, ще тиждень до того - 1 800. Ми бачимо тиждень до тижня зростання. Кількість госпіталізацій поки що некритична. Ми маємо 4% завантаженості ліжкового фонду, який сьогодні в більш безпечних територіях. Тому ми в принципі кажемо, що система охорони здоров’я готова і до цього виклику", - зазначив Ляшко.
Втім, міністр закликав громадян передивитися свій вакцинальний статус і за можливості зробити щеплення проти коронавірусної хвороби - перше, друге і бустерне.
Він нагадав, що люди похилого віку та люди з імуносупресією можуть зробити і друге бустерне щеплення.
"МОЗ, зважаючи на рекомендації Бюро ВООЗ Європейського регіону, забезпечило можливість зробити і другий бустер — люди похилого віку, люди з хворобами, які значно знижують імунну відповідь, сьогодні можуть прийти і провакцинуватися додатково бустерним щепленням проти COVID-19. Вакцини в Україні є, доступність до них на більшості території України також є", - сказав Ляшко.
Міністр зазначив, що на територіях, де росія намагається встановити окупаційні режими, наразі гарантувати можливість щеплення проти COVID-19 міністерство не може, оскільки з початку повномасштабного вторгнення не був відкритий жоден гуманітарний коридор, і українська сторона не може завезти туди лікарські засоби. Можливо, за його словами, в деяких регіонах, які зараз тимчасово захоплені, є невикористані вакцини проти COVID-19.
Як повідомляв Укрінформ, в Україні виявили новий різновид штаму Омікрон, який називають ВА.5.