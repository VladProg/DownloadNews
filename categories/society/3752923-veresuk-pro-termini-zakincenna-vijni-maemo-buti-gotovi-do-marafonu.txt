Віцепрем'єр-міністр - міністр з питань реінтеграції тимчасово окупованих територій Ірина Верещук закликала українців не розслаблятися, адже невідомо, скільки ще триватиме розв'язана Росією війна, тому кожен на своєму місці має роботи все можливе задля перемоги.

На цьому вона наголосила в ефірі «Сніданку на 1+1», передає Укрінформ.
«Я не знаю, скільки триватиме ця війна, але ми маємо бути готові ментально, фізично, політично – у всіх сенсах маємо бути готові до марафону. Так, як я писала. Про це говорить Президент, про це говорять наші військові», - сказала Верещук.
Вона зазначила, що під час поїздок по областях побачила, що часто люди хибно сприймають війну, особливо це стосується тилових територій, де іноді мешканці невірно трактують етапи її ведення. «Звісно, що так легше. Що вони хочуть, аби війна завершилася якомога швидше, але кожен має розуміти, що ворог якраз і розраховує на нашу втому, на те, що почнуться емоційні сплески – що це не наша війна, що війна десь там... Ми цього собі дозволити не можемо. Ворог має чітко знати, що ми готові і будемо воювати стільки, скільки буде потрібно, щоб вони програли», - підкреслила віцепрем'єр-міністр.
На запитання ведучих про те, що б вона порадила робити кожному українцю задля перемоги віцепрем'єр-міністр відповіла : «Скористаюся формулою Президента Зеленського: воювати тим, хто може воювати, допомагати мають ті, хто не може воювати. Не заважати – ті, хто не може ні воювати, ні допомагати. Все».
Посадовиця при цьому наголосила на тому, що підтримка України міжнародними партнерами суттєво залежить від дій та настрою самих українців. Інші країни уважно спостерігають за станом справ, в тому числі зважають на це під час ухвалення того чи іншого рішення про чергову допомогу. «Якщо ми готові воювати та готові перемагати, звичайно, нам будуть допомагати більше», - підкреслила вона.
Як повідомляв Укрінформ, віцепрем’єр - міністр з питань реінтеграції тимчасово окупованих територій Ірина Верещук заявила, що шлях до перемоги в російсько-українській війні буде довгим та важким і закликала громадян та владу налаштуватися на тривалу боротьбу. Вона також наголошувала на тому, що завчасне перемикання на мирне життя та ментальне заперечення війни точно не наближає нашу перемогу.