Навчальні заклади України забезпечені укриттями на 67,8%, але робота з облаштувань та будівництва нових сховищ ведеться постійно. Для цього на 2023 рік передбачено 1,5 млрд грн з державного бюджету.

Про це кореспондентові Укрінформу повідомив міністр освіти та науки України Оксен Лісовий (спілкування з міністром відбувалося через прес-службу МОН - ред).
«За інформацією обласних, Київської міської військових адміністрацій, станом на середину червня 2023 року до освітнього процесу в очній формі навчання за показниками забезпеченості учасників освітнього процесу об’єктами фонду захисних споруд цивільного захисту готові 19 125 об’єктів (будівель) закладів освіти, що становить 67,81% від загальної кількості таких об’єктів та дозволяє забезпечити укриття 4 652,41 тис. учасників освітнього процесу (56,28%) у них», - зазначив Лісовий.
За словами міністра, питання забезпечення безпеки закладів освіти, зокрема облаштування та будівництво укриттів закладів освіти, є невід’ємною складовою процесу створення безпечного освітнього середовища.
З метою облаштування існуючих та будівництва нових захисних споруд Державним бюджетом України на 2023 рік передбачено видатки за бюджетною програмою «Субвенція з державного бюджету місцевим бюджетам на облаштування безпечних умов у закладах загальної середньої освіти» в обсязі 1 млрд 500 млн грн, які використовуються у порядку, визначеному Кабінетом Міністрів.
«МОН систематично здійснює моніторинг стану виконання відповідних робіт, пов’язаних із будівництвом, реконструкцією, капітальним ремонтом, які фінансуються за рахунок субвенції з державного бюджету місцевим бюджетам на облаштування безпечних умов у закладах освіти. Відповідно до інформації, отриманої від обласних, Київської міської військових адміністрацій, у регіонах здійснюється підготовка проєктно-кошторисної документації та проводяться процедури державних закупівель», - додав Лісовий.
Як повідомляв Укрінформ, придатні до використання укриття становлять 77% від загальної кількості бомбосховищ і здатні вмістити 43% населення України.
Після загибелі в Києві трьох людей через неможливість потрапити в укриття під час ворожого обстрілу Президент Володимир Зеленський доручив провести повну ревізію всіх захисних споруд у самій столиці та по всій країні.
На засіданні 23 червня Рада національної безпеки й оборони доручила Кабінету Міністрів, обласним і місцевим органам влади вжити заходів для притягнення до дисциплінарної відповідальності осіб, під відповідальністю яких перебувають укриття в незадовільному стані, та забезпечити системні перевірки сховищ стратегічного значення.
Фото: Освіторія