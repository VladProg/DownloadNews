Інформаційно-освітня програма “Антидот” об'єднає представників ЗСУ, бізнесу та медіаекспертів для протидії російській дезінформації.

Про це повідомила засновниця ініціативи "НотаЄнота" Альона Романюк у коментарі Укрінформу.
"Головне мета, для якої створюється "Антидот", - це покращити рівень медіаграмотності, навчити медіагігієні та розвивати критичне мислення серед українців", - зазначила експертка.
За її словами, до ініціативи долучиться вітчизняний бізнес, Центр стратегічних комунікацій та ЗСУ. Наразі фахівцями програми є сама Романюк та комунікаційниця Оксана Мороз.
Проєкт складається з двох частин: теоретичної і практичної.
"Передусім передбачається просвітницька кампанія з залученням різних майданчиків і ресурсів - ЗСУ, медіа, громадських ініціатив, співробітників великих компаній. Чи хочемо вибудувати розуміння того, як працювати з інформацією, на що спрямовані "вкиди", які робить ворог, взагалі, як виживати в інформаційному світі, коли нас і там щодня атакують", - розповіла Романюк.
Друга частина проєкту, за її словами, - практична. Вона спрямована на закріплення отриманих навичок за допомогою квестів, опитувань, ігор.
Фахівчиня зауважила, що одним із принципів проєкту буде робота на випередження.
"Наприклад, якщо йдеться про обстріли ЗАЕС, росіяни можуть запускати фейки про радіацію. Ми тим часом можемо пояснити, як і де перевіряти рівень радіації, на яких темах гратиме ворог, відповідно, даватимемо поради, як не вестися на провокації", - пояснила вона.
Наразі ініціатива на стадії розробки. Час і конкретні кроки для її реалізації опублікують згодом.
Як повідомляв Укрінформ, протягом 2022 року росія витратила на просування пропаганди через державні медіа $1,9 млрд замість запланованих $1,5 млрд.