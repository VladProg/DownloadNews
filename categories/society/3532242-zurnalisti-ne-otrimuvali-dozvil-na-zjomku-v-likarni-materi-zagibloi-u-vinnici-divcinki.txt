Фіксер італійського телеканалу RAI News Антон Кудінов не отримував дозволів на зйомку пораненої під час ракетного удару Ірини Дмитрієвої, яка перебуває в лікарні Вінниці.

Про це йдеться в повідомленні Департаменту охорони здоров'я та реабілітації Вінницької ОВА у Фейсбуці, передає Укрінформ.
«Майже від початку війни у Вінницькій області діє наказ голови ОВА щодо відвідування закладів охорони здоров’я області представниками ЗМІ, — сказала під час пресконференції заступниця директора департаменту охорони здоров’я та реабілітації Вінницької обласної військової адміністрації Тетяна Бондаренко. — Відвідування можливе лише за погодженням з департаментом охорони здоров’я та реабілітації Вінницької ОВА. Можемо запевнити, що журналіст дозволів не отримував».
За словами Бондаренко, по факту даної ситуації департамент охорони здоров’я та реабілітаці ОВА видав наказ, в якому зобов’язав департамент охорони здоров’я міської ради провести службове розслідування.
«Очікуємо від департаменту охорони здоров’я міста обґрунтовану відповідь по даному випадку», - підкреслила чиновниця.
До речі, 16 липня ця сама фейсбук-сторінка Вінницької ОВА перепостила допис сторінки Fixers UA із записом інтерв’ю Ірини Дмитрієвої, яке оприлюднив Антон Кудінов, і написала про спілкування постраждалої з італійськими журналістами.
Згодом повідомлення було видалене зі сторінки.
Антон Кудінов стверджує, що отримав письмовий дозвіл на інтерв’ю від матері Ірини Дмитрієвої. Дружина брата Ірини Вікторія Дмитришина повідомила Детектор Медіа, що мати Ірини Дмитрієвої дізналась про інтерв’ю і відеозапис лише 18 липня — від працівників лікарні.
«Після інтерв’ю Ірі стало гірше, був сильний нервовий зрив, вона не спала всю ніч, — сказала Вікторія Дмитришина. — І тепер лікарі пускають до неї лише на пару хвилин».
Комісія з журналістської етики засудила поширення у ЗМІ відео із матір’ю, яка втратила доньку й зазнала тяжких поранень під час ракетного удару російських військ по Вінниці 14 липня, та закликала адміністрацію лікарні, де перебуває потерпіла, провести службове розслідування щодо тих, хто надавав дозвіл на допуск знімальної групи до постраждалої. Про це йдеться у заяві Комісії.