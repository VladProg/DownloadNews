Верховна Рада ухвалила Закон "Про внесення змін до законів України щодо забезпечення розміщення Національного військового меморіального кладовища в місті Києві" (№9240).

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що ухвалення відповідного законодавчого акту підтримали 322 парламентарії.
Законом передбачається передача в користування та зміна цільового призначення земельних ділянок державної і комунальної власності для розміщення Національного військового меморіального кладовища на Броварському проспекті у Дніпровському районі міста Києва; можливість зміни цільового призначення земельних ділянок для розміщення меморіального кладовища без розроблення містобудівної документації та погодження парламенту; можливість відведення земельних ділянок для розміщення кладовища без погодження Кабінету Міністрів; можливість вилучення лісових земель для будівництва та експлуатації Національного військового меморіального кладовища без відшкодування збитків власникам землі та землекористувачам; можливість перепоховання на меморіальному кладовищі Героїв України, яким із 2014 року вручено орден “Золота Зірка”, та перепоховання видатних борців за незалежність України у ХХ столітті за рішенням уряду.
Також в тексті документа зазначається, що проєктування меморіального кладовища може здійснюватися без одержання містобудівних умов та обмежень забудови земельних ділянок. При цьому забороняється вилучати, змінювати цільове призначення або подальшу передачу земельної ділянки або її частини у користування.
Замовником проєктування та будівництва Національного військового меморіального кладовища і відповідальним за його утримання та охорону визначається Міністерство ветеранів України.
Як повідомлялося, 31 травня 2022 року Верховна Рада ухвалила Закон України "Про внесення змін до деяких законів України щодо Національного військового меморіального кладовища", яким на законодавчому рівні закріплено поняття Національного військового меморіального кладовища та особливості його правового статусу.
20 квітня 2023 року Київська міська рада виділила земельну діяльну під створення Національного військового меморіального кладовища в Биківні в Деснянському районі Києва між Броварським проспектом і вулицею Бобринецькою.