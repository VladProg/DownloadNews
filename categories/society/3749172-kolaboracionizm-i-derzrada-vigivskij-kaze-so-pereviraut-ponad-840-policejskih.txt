У межах кримінальних проваджень за фактами колабораційної діяльності та державної зради перевіряється причетність до цих правопорушень більш як 840 працівників поліції.

Про це голова Нацполіції Іван Вигівський повідомив у інтерв’ю виданню «Цензор.нет», передає Укрінформ.
«За результатами попередньої перевірки розпочато 730 кримінальних проваджень за фактами колабораційної діяльності й державної зради, в межах яких перевіряється причетність до вчинення низки таких кримінальних правопорушень з боку 2203 осіб, із них 843 працівники поліції. На цю мить за фактом злочинної діяльності 722 особам повідомлено про підозру, з яких 399 – працівники поліції», - сказав глава НПУ.
За його словами, серед цих правоохоронців було небагато таких, які давали окупантам "наводки" на родини поліцейських, що не встигли виїхати.
«Наприклад, у смт Снігурівка на Миколаївщині. Там був поліцейський, який ініціативно вийшов на зв’язок з окупантами і показував, де жили сім'ї поліцейських, в тому числі і керівництво підрозділів. Вони, щоправда, виїхали, але якісь родичі залишились. У Херсонський області і Запорізькій такі були теж. Як правило, це ті, які не досягли будь-яких успіхів по службі», - розповів Вигівський.
За його словами, дії цих поліцейських задокументовані внутрішньою безпекою Нацполіції. Вони перебувають на окупованих територіях, тож їм оголошені підозри заочно, фігуранти зараз у розшуку.
Як повідомлялося, міністр внутрішніх справ України Ігор Клименко раніше заявляв, що поліцейських, які всупереч наказу не вийшли з окупованих територій, на службу не братимуть.