З початку повномасштабного вторгнення 974 українських дитини було евакуйовано до Італійської Республіки.

Як передає Укрінформ, про це уповноважений Верховної Ради з прав людини Дмитро Лубінець повідомляє у Телеграмі.
Для розв‘язання нагальних питань щодо перебування дітей, омбудсмен сьогодні зустрівся з Головою Департаменту ювенальної юстиції Міністерства юстиції Італії – Антоніо Санджермано, та заступником начальника відділу Департаменту громадянських свобод та імміграції Міністерства внутрішніх справ – префектом Розанною Рабуано.
Співрозмовники обговорили головні проблеми, пов’язані з темою опікунства громадянам Італії, перешкоджання у спілкуванні з дітьми батьків, законних представників з України, розділення дітей та розміщення їх в різних родинах і локаціях.
"Під час розмови також згадав про конкретні випадки протиправного усиновлення дітей, а також проблемні кейси евакуйованих у Республіці Італія, які потребують сприяння у вирішенні. Окрім того, мені відомо про затягування конкретних судових процесів щодо рішень про повернення дітей та сімей в Україну", - зазначив Лубінець.
Українська сторона разом з італійською домовилися про можливість залучення представника омбудсмана України до участі у засіданні, для роз’яснення суду норм українського законодавства (закони України унеможливлюють усиновлення українських дітей під час війни за межами України), а також надати можливість спілкування із законним представником та надати можливість законному представнику самостійно приймати рішення щодо місця проживання дитини.
Керівник Департаменту також запропонував створити спільну робочу групу при Міністерстві закордонних справ Італії, метою якої буде виявлення, попередження та поновлення прав українських дітей, які перебувають на території Італійської Республіки.
Як повідомляв Укрінформ, генеральний прокурор України Андрій Костін вважає, що для швидшого повернення депортованих Росією дітей з окупованих територій бракує відповідного міжнародного механізму.