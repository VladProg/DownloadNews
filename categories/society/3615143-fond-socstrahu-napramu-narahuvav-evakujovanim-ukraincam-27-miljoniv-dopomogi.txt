Застрахованим особам, чиї роботодавці не мають можливості гарантувати виплату отриманих від Фонду соціального страхування коштів, напряму нараховано понад 27 млн грн.

Про це повідомляє ФССУ в Телеграмі, передає Укрінформ.
«Для застрахованих осіб, чиї роботодавці залишились в окупації, не виходять на зв’язок або не мають можливості гарантувати виплату працівникам отриманих від ФССУ коштів, фахівцями ФССУ було напрацьовано механізм призначення виплат без залучення роботодавця. З початку війни ФССУ нарахував понад 27 млн грн лікарняних і декретних допомог напряму працівникам», - ідеться в повідомленні.
Зокрема, було нараховано 19,9 млн грн допомог по вагітності та пологах, 7,23 млн грн – допомоги по тимчасовій втраті працездатності, 0,1 млн грн – допомоги на поховання.
Наголошується, що найчастіше евакуйовані працівники зверталися за призначенням допомоги напряму до відділень ФССУ у Запорізькій і Дніпропетровській областях.
Як повідомлялося, українським працівникам, що постраждали на роботі через російську агресію, та їхнім родинам з початку повномасштабного вторгнення рф призначено 19,3 млн грн страхових виплат.