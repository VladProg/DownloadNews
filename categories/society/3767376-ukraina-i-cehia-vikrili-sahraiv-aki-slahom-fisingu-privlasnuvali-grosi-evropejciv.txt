Столичні правоохоронці спільно з чеськими колегами викрили злочинну організацію, учасники якої ошукали громадян ЄС на десятки мільйонів гривень.

Як передає Укрінформ, про це повідомляє пресслужба Київської міської прокуратури.
“У межах міжнародного співробітництва українські правоохоронці разом з Національною агенцією по боротьбі з тероризмом, екстремізмом та кіберзлочинністю поліції Чеської Республіки провели масштабну спецоперацію затримання учасників злочинної організації. Трьом організаторам та п’ятьом виконавцям повідомлено про підозру в участі в злочинній організації та шахрайстві”, - йдеться у повідомленні.
За даними слідства, злочинне угруповання діяло на території України з 2021 року. Його учасники використовували «фішинг» та привласнювали кошти з рахунків громадян Чехії, Польщі й інших країн ЄС. Лише з лютого 2023 року організатори з використанням платіжних систем, криптогаманців та незаконних обмінних пунктів отримали прибутків майже на 1 млн доларів.
З метою масштабування злочинної діяльності та конспірації організатори залучали учасників найчисельнішої низової ланки – «воркерів» через закритий Телеграм-канал. Своїх жертв обирали на чеських торговельних інтернет-майданчиках. Так звані «воркери» вели листування з продавцями різноманітних товарів.
Надалі, домовившись про умови купівлі-продажу, вони переконували своїх співрозмовників перейти за фішинговими посиланнями, які імітують сторінки онлайн-сервісів для оплати товарів чи послуг. Отримавши від потерпілих дані їх банківських карток, підозрювані здійснювали переказ коштів на підконтрольні організаторам банківські картки.
27 вересня 2023 року українські правоохоронці спільно з колегами з Чеської Республіки провели 29 одночасних обшуків в офісах угруповання, за адресами проживання учасників схеми у Києві, а також у Дніпропетровській, Кіровоградській, Полтавській, Тернопільській та Чернігівській областях. Під час обшуків було вилучено комп’ютерну техніку, мобільні телефони, 6 автомобілів, 75 тис. доларів та інші речові докази.

За результатами слідчих дій трьох організаторів та п’ятьох виконавців затримали. Наразі вирішується питання про обрання підозрюваним запобіжного заходу у вигляді тримання під вартою. Тривають заходи щодо встановлення інших учасників угруповання для притягнення їх до відповідальності.
Справу розслідували слідчі управління ГУ НП в м. Києві за оперативного супроводу Департаментом кіберполіції Нацполіції України та сприяння Національної агенції по боротьбі з тероризмом, екстремізмом та кіберзлочинністю поліції Чеської Республіки.