Сторона захисту мера Одеси Геннадія Труханова подала апеляцію щодо оскарження рішення ВАКС щодо запобіжного заходу, за яким міського голову взяли під варту.

Про це Укрінформу розповів адвокат Труханова Олександр Лисак.
«Сьогодні ми подали апеляцію, дата засідання ще невідома», - сказав він.
Лисак також повідомив, що мер Одеси проведе наступні дні у СІЗО. Та додав, що Труханов «тримається добре».
Щодо інформації про те, що мер Києва Віталій Кличко просив взяти Труханова на поруки адвокат пояснив, що при зміні запобіжного заходу це неможливо.
«Кличко виступав у суді як свідок та охарактеризував Труханова як порядну та працьовиту людину», - сказав Лисак.
Як повідомляв Укрінформ, за даними НАБУ, у 2016 році Одеський міський голова Геннадій Труханов спільно з іншими посадовцями Одеської мерії та представниками приватної компанії заволоділи коштами місцевого бюджету міста Одеси в сумі 92 млн грн.
Детективи НАБУ та прокурори САП у грудні 2016 року ініціювали накладання арешту на ці кошти, які були перераховані на рахунок ТОВ компанії «Девелопмент Еліт». 24 січня 2020 року Труханову зі спільниками повідомили про підозру.
Загалом у справі заводу «Краян» НАБУ та САП притягнули до відповідальності 12 осіб, стосовно 8 із яких справа слухається у ВАКС. Стосовно однієї з учасниць схеми справу було закрито у зв’язку зі її смертю.
У жовтні 2018 року до Малиновського районного суду міста Одеси було скеровано обвинувальний акт стосовно восьми осіб — виконавців схеми, серед них - Геннадій Труханов. Врешті суд виправдав всіх фігурантів цієї справи.
У лютому 2021 року Апеляційна палата ВАКС скасувала виправдальний вирок Малиновського суду Одеси, але у ВАКС так і не змогли почати розгляд справи. За інформацією Центру протидії корупції, за два роки у справі призначили близько 35 судових засідань, але пройти навіть підготовче засідання так і не змогли.
25 квітня Вищий антикорупційний суд все ж таки провів засідання та змінив запобіжний захід Одеському міському голові Геннадію Труханову з особистого зобов'язання на заставу у 30 млн 866 тис. грн.
4 травня ВАКС обрав меру Одеси запобіжний захід у вигляді тримання під вартою з можливістю внесення 13 млн грн застави. Труханова відправили до СІЗО.