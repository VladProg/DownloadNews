Посольство України в Латвії засудило постановку в Даугавпілському театрі п'єси «Перемир'я» драматурга з Донецька Олексія Куралеха, який позиціонує себе «жителем ДНР».

Як передає Укрінформ, про це дипломатичне представництво України повідомляє у Фейсбуці.
«Посольство України в Латвії категорично засуджує проведення в Латвії цієї вистави, яка повністю побудована на елементах російської пропаганди, яку терористична Росія намагається поширювати в дружніх до нас країнах, використовуючи «мʼяку силу», - вказується в дописі.
Підкреслюється, що у виставі «Перемир’я» закладені кремлівські наративи. Зокрема війну на Донбасі, яку розв’язала Росія, та окупацію нею українських територій у 2014 році, автор п’єси називає «українським конфліктом», а також жодним чином не згадується про РФ як країну-агресорку.



При цьому сама назва п’єси містить елементи російської пропаганди про «братовбивчу війну» і «братські народи» та нав’язує глядачам уявлення про «однакову винуватість обох сторін». Також у п'єсі не згадується боротьба України за свободу, незалежність та територіальну цілісність.
У посольстві нагадують, що автор п’єси Олексій Куралех мешкає у Донецьку. З часу окупації міста Росією у 2014 році він не змінював місця проживання, позиціонуючи себе як «житель ДНР». З відкритих джерел відомо, що вистави на літературній основі його творів активно ставляться на території країни-агресорки.
Диппредставництво зауважує, що, на жаль, ще «не отримало належної реакції від компетентних латвійських інституцій на офіційні запити про скасування цієї пропагандистської вистави в Латвії та вважає, що проведення таких публічних заходів суперечить рішучій політиці Латвії стосовно боротьби з пропагандою». При цьому висловлено сподівання, що «наведеним фактам і діям буде надано адекватну оцінку».
Увечері 6 жовтня, після прем’єри, Даугавпілський театр відреагував на цю заяву. В тексті, розміщеному у Фейсбуці, зазначається, що театр поважає думку Посольства України і готовий оцінити викладену інформацію, яка «не була доступна театру в публічному просторі». Водночас категорично відкидаються заяви, ніби «через постановку театру поширюються елементи російської пропаганди з використанням «м’якої сили».
Театр вважає, що п’єса «Перемир'я» не є пропагандистською, а несе гуманітарний зміст. Зазначається, що виставу зі схожим сюжетом нещодавно привозив до Латвії ізраїльський театр «Гешер» (у ній розповідається, як у тунелі із сектора Газа застрягли ізраїльські солдати та бійці ХАМАС).
У Даугавпілському театрі також нагадують, що у квітні 2022 року було організовано читання-перформанс п’єси «Перемир’я». Метою цього заходу буцімто було «висловити підтримку Україні та водночас привернути увагу до того, що відбувається в суспільстві Даугавпілса, зокрема до коментарів із соціальних мереж, у яких спостерігалося шокуюче зростання розколу та агресії».
Відеоверсію того читання-перформансу було записано «за фінансової підтримки Бюро міністрів північних країн» та викладено 1 травня 2022 року в Ютубі. Проте вона не набула великої популярності, діставши дотепер 22 лайки та два коментарі.
Наступні вистави «Перемир’я» заплановані в Даугавпілсі 13 жовтня та 30 листопада.
Перше фото: facebook.com/Daugavpilsteatris