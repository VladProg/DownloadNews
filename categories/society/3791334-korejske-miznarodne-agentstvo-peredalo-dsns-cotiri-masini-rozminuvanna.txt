Державна служба України з надзвичайних ситуацій отримала від Корейського міжнародного кооперативного агентства чотири машини механізованого розмінування.

Про це у Телеграмі поінформував міністр внутрішніх справ Ігор Клименко, передає Укрінформ.
“Ще +4 машини механізованого розмінування допомагатимуть саперам в очищені наших земель від вибухонебезпечних предметів. ДСНС України отримала їх від Корейського міжнародного кооперативного агентства в рамках співпраці”, - зазначив він.
Клименко заявив, що машини MV-4 та MV-10 компанії DOK ING – це дистанційні комплекси для розмінування території, які використовуються для знешкодження протитанкових, протипіхотних мін та інших боєприпасів.
“Загалом на оснащенні ДСНС - 24 одиниці такої техніки. Отримані сьогодні машини будуть застосовувати підрозділи у Дніпропетровській та Чернігівській областях”, - поінформував міністр.
Як повідомлялося, Японія передала українським рятувальникам партію допомоги, зокрема 40 автомобілів і 50 металодетекторів.
Фото: ДСНС