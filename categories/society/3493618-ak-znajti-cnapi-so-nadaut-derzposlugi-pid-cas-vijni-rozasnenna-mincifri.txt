У Міністерстві цифрової трансформації повідомили, як знайти Центри надання адміністративних послуг, що надають державні послуги під час війни.

Як передає Укрінформ, про це Мінцифри повідомляє у Телеграмі.
«Працюємо над тим, щоб під час воєнного стану українці могли отримати необхідні держпослуги у ЦНАПах. Знайти найближчий до вас Центр надання адмінпослуг, який працює під час війни, та дізнатися його адресу, контакти та графік роботи можна на платформі Дія.Центрів», - ідеться в повідомленні.

Також зібрано добірку відкритих ЦНАПів за послугами, щоб українці були в курсі, де та які послуги можна отримати: паспортні послуги, послуги для водіїв, послуги для ВПО, можливість повідомити про пошкоджене майно.
Як повідомляв Укрінформ, Центри надання адміністративних послуг на звільнених від російських загарбників територіях Київської, Чернігівської, Житомирської та Сумської областей отримають необхідні набори техніки на 780 тисяч гривень.