У Міністерстві цифрової трансформації працюють над цифровізацією сфери нотаріату, де першою електронною послугою стане оформлення дозволу на виїзд дитини за кордон у застосунку «Дія».

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
Він зазначив, що команда міністерства працює над цифровізацією сфери нотаріату.
"Оформлення дозволу на виїзд дитини за кордон з використанням цифрового підпису буде однією з перших послуг електронного нотаріату. Все буде дуже просто. Не треба походів до нотаріуса. Потрібно лише, щоб в обох батьків була Дія, і один з них надав згоду", - написав міністр.
За словами Федорова, дані з Дії будуть вноситися до реєстру, де прикордонники зможуть перевірити дозвіл. Віцепрем'єр розраховує на підтримку відповідної законодачої ініціативи парламентом у другому читанні. Згодом Мінцифри планує цифровізувати інші нотаріальні послуги.
Як повідомлялося, у липні Верховна Рада ухвалила за основу законопроєкт про внесення змін до деяких законодавчих актів щодо вирішення батьками питань тимчасового виїзду дітей за межі України. Документ, зокрема, передбачає можливість оформлення такої згоди в електронній формі без нотаріального її посвідчення.