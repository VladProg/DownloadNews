Вища рада правосуддя надала згоду на арешт голови Макарівського районного суду Київської області Олексія Тандира, який за кермом автомобіля збив на смерть бійця Національної гвардії на блокпосту у Києві.

Про це повідомляє Укрінформ з посиланням на ВРП.
Члени Вищої ради правосуддя на засіданні 27 травня розглянули відповідне подання заступника генерального прокурора Антона Войтенка та надали згоду на утримання судді під вартою.
Як повідомляв Укрінформ, у ніч на 26 травня голова Макарівського районного суду Тандир збив на смерть 23-річного нацгвардійця на блокпосту в столиці. Правоохоронці його затримали.
Суддя відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП розпочате кримінальне провадження за ч. ч. 3 ст. 286-1 (порушення правил безпеки дорожнього руху або експлуатації транспорту особами, які керують транспортними засобами в стані сп'яніння) Кримінального кодексу України.
Колектив Макарівського райсуду заявив, що не виправдовує дії голови суду та виступає за повне й неупереджене розслідування трагічної події.