Наступного року для вступу у виші МОН розглядає як альтернативу ЗНО удосконалений Національний мультипредметний тест (НМТ).

Про це у Телеграмі написав міністр освіти та науки Сергій Шкарлет, передає Укрінформ.
"Безпекова складова та труднощі логістики не дозволяють МОН планувати проведення зовнішнього незалежного оцінювання у традиційному форматі. МОН як альтернативу ЗНО розглядає проведення у 2023 році удосконаленого НМТ. Тестові завдання укладуть згідно з програмами ЗНО з відповідних предметів", - написав Шкарлет.
Так, НМТ міститиме обов’язковий та додатковий блоки.
За словам міністра, планується, що обов’язковий блок складатиметься з чотирьох предметів: української мови; математики; історії України; іноземної мови (на вибір вступників будуть запропоновані англійська, французька, німецька та іспанська мови).
Учасники впродовж 90 хвилин виконуватимуть завдання з української мови та математики, а після короткої перерви ще 90 хвилин працюватимуть над завданнями з історії України та іноземної мови.

В окремий день вступники зможуть скласти додатковий блок НМТ з фізики, хімії чи біології, результатом якого можна буде замінити оцінку з історії України або іноземної мови. Тестування з додаткових предметів триватиме 75 хвилин.

Реєстрація для участі в НМТ планується у квітні, а тестування у червні-липні 2023 року - в межах основної та додаткової сесій.

Для вступу у 2023 році можуть бути використані результати: НМТ 2023 року; НМТ 2022 року; ЗНО 2020-2021 років.

Міністр зауважив, що ЗНО було і буде механізмом прозорого вступу до закладів вищої освіти. Однак в умовах воєнного стану існують перешкоди щодо його організації та проведення, а також неможливо охопити тестуванням потенційних вступників до українських ЗВО, які тимчасово перебувають за кордоном.

Він наголосив, що змінити формат проведення вступних випробувань можливо лише після ухвалення відповідного Закону, що є компетенцією Верховної Ради.
Також міністр повідомив, що МОН надасть більше інформації після внесення законопроєкту на розгляд до парламенту та оприлюднить проєкт Порядку прийому на навчання до закладів вищої освіти в 2023 році для громадського обговорення.