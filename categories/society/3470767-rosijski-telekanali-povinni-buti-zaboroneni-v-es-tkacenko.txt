російські телеканали мають бути заборонені в ЄС, а пропагандисти, що на них працюють – підпадати під санкції.

Про це написав міністр культури та інформаційної політики Олександр Ткаченко у Телеграмі.
«Незважаючи на факти, рф не може прийняти те, що їхній план захоплення України провалено. Так, нещодавно рупор кремля Маргарита Симоньян висловила свою думку, що скоріше буде третя світова, ніж Україна переможе… Але верхом цинізму у висловлюваннях було інше. Кажучи про можливість застосування росією ядерної зброї, пропагандисти сміялися, додаючи, що росіяни ж потраплять в рай», - зазначив Ткаченко.
Водночас він підкреслив, що це - нелюди, які роками виховували ненависть до іншої нації у населення, які маніпулювали фактами, працювали по темниках, які мають прямий стосунок до смертей невинних жителів в Україні.
«Саме через їхні наративи й росло покоління, що влаштувало геноцид в Бучі, Ірпені, Бородянці, Чернігові, Охтирці та інших селах, селищах та містах нашої країни. Пекло. Ось що насправді на них чекатиме. Навіть без сценарію ядерного вибуху», - підкреслив міністр.
Ткаченко наголосив, що Україна виступає форпостом, захищаючи весь світ від агресії російської федерації. «І тому допомога Україні на міжнародному рівні – те, що забезпечить спільну перемогу всім нам», - резюмував він.
Як повідомляв Укрінформ, міністр культури та інформаційної політики Олександр Ткаченко повідомив про роботу над відключенням чи накладенням санкцій на інший пакет російських телеканалів, присутніх на європейських супутникових платформах, на додачу до тих, де фігурують “Russia Today і “Спутник”, яких виключили практично з усіх цивілізованих країн.