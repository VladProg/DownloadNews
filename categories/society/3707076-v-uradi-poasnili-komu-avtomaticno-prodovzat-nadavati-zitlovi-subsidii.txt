На неопалювальний сезон Пенсійний фонд автоматично перепризначить житлові субсидії внутрішньо переміщеним особам, які отримують їх за адресою реєстрації.

Як передає Укрінформ, про це повідомляє у Фейсбуці Міністерство з питань реінтеграції тимчасово окупованих територій.
“Пенсійний фонд автоматично призначить житлові субсидії на неопалювальний період для більшості домогосподарств, які отримували субсидію в попередньому опалювальному сезоні. Це можливо за умови, якщо не змінилися дані про майновий стан чи склад родини. Автоматично також будуть перепризначені житлові субсидії внутрішньо переміщеним особам, які отримують їх за адресою реєстрації”, - ідеться в повідомленні.
Як зазначається, якщо внутрішньо переміщена особа планує оформити субсидію за адресою, відмінною від місця реєстрації, вона має звернутися до Пенсійного фонду та подати відповідну заяву й декларацію про доходи.
Субсидії призначать на підставі отриманої від надавачів послуг інформації про забезпеченість громадян житлово-комунальними послугами за встановленими цінами, тарифами й розміром внесків/платежів на управління багатоквартирним будинком і комунальні послуги.
За відсутності необхідної інформації житлова субсидія на такі послуги призначатися не буде, попереджають у Мінреінтеграції.
Також уточнюється, що внутрішні переселенці можуть подати онлайн-запит на отримання житлової субсидії на неопалювальний період або ж звернутися до сервісного центру Фонду за місцем фактичного перебування.
Як повідомлялося, Кабінет Міністрів доповнив перелік категорій внутрішньо переміщених осіб, які мають право на отримання тимчасового житла.