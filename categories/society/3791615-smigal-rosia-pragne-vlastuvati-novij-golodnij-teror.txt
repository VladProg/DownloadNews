Російська Федерація під керівництвом президента Володимира Путіна як нащадок комуністичного режиму мріє про знищення українців та України.

Як передає Укрінформ, про це заявив у Фейсбуці Прем'єр-міністр України Денис Шмигаль до 90-х роковин Голодомору 1932-1933 років.
"Сьогодні ми запалюємо свічки в пам’ять про жертв Голодомору. 90 років тому Сталін і його поплічники влаштували геноцид українського народу. Сьогодні путінська Росія, нащадок того комуністичного режиму, так само мріє про знищення українців та України", - наголосив він.
Як нація, що пережила Голодомор, "ми розуміємо прагнення Росії, її бажання влаштувати новий голодний терор не тільки в Україні, але й в інших країнах світу. Саме тому мусимо перемогти", - підкреслив Шмигаль.
На переконання очільника уряду, Україна має перемогти заради пам’яті предків, заради вільної країни сьогодні та щасливого незалежного європейського майбутнього для наступних поколінь.
"Світла пам'ять жертвам Голодомору. Світла пам'ять усім невинно убієнним", - зазначив Шмигаль.
Прем'єр-міністр України подякував президентам Латвії та Швейцарії Едгарсу Рінкевичсу й Алену Берсе, прем’єр-міністру Литви Інгріді Шимоніте та всім іноземним партнерам, які приїхали в Україну для участі у заходах до 90-х роковин Голодомору 1932-1933 років.
"Світ повинен пам'ятати про Голодомор. Бо поки існує таке зло як путінська росія, ніхто не убезпечений від повторення злочинів минулого", - написав він у Телеграмі.
Прем'єр подякував усім партнерам, які "приїхали в Україну й сьогодні поряд із нами".
"Президентам Латвії та Швейцарії, прем'єр-міністерці Литви, головам та членам іноземних парламентів, представникам дипломатичного корпусу. Відчуваємо та цінуємо вашу підтримку", - наголосив Шмигаль.
Як повідомляв Укрінформ, Президент України Володимир Зеленський і його дружина Олена взяли участь у заходах до 90-х роковин Голодомору.
Як повідомлялося, цієї суботи, 25 листопада, в Україні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три Голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.