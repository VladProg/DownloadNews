Із 1 грудня 2022 року призначенням і виплатами субсидій та пільг на оплату житлово-комунальних послуг, придбання твердого та рідкого пічного побутового палива і скрапленого газу опікуватиметься Пенсійний фонд.

Про це повідомляє Пенсійний фонд України у Фейсбуці, передає Укрінформ.
«Пенсійний фонд України у жовтні та листопаді виплатив українцям субсидії за вересень та жовтень, які були призначені органами соціального захисту населення. Починаючи з 1 грудня 2022 року, Пенсійний фонд України буде не лише виплачувати, а й призначати житлові субсидії та пільги», - йдеться в повідомленні.
Тобто громадяни, які витрачають на оплату комунальних послуг більше, ніж 15% сукупного місячного доходу домогосподарства, з 1 грудня для призначення субсидії мають звертатися до органів Пенсійного фонду.

Окремо у ПФУ наголошують, що звертатися можна до будь-якого сервісного центру Фонду незалежно від місця реєстрації громадянина. Для цього є кілька способів:

через вебпортал електронних послуг ПФУ, через мобільний додаток Фонду або через портал «Дія» чи електронною поштою Міністерства соціальної політики України;
поштою, надіславши документи до органів ПФУ;
через ЦНАП або уповноважену особу своєї територіальної громади.

У Фонді зауважують, що отримувачам, яким субсидія вже була призначена, повторно нікуди звертатися не потрібно; визначені органами соцзахисту виплати будуть надходити до завершення опалювального періоду.
Як повідомлялося, нині майже 2,5 млн українських домогосподарств отримують субсидії. Їх прогнозований середній розмір становитиме близько 1800 грн на місяць.