Міністерство розвитку громад, територій та інфраструктури затвердило нові державні будівельні норми (ДБН) для споруд цивільного захисту.

Як передає Укрінформ, про це повідомляє пресслужба міністерства у Фейсбуці.
"Міністерство розвитку громад, територій та інфраструктури України затвердило проєкт нових державних будівельних норм (ДБН) «Захисні споруди цивільного захисту» (ДБН В.2.2-5:2023). Він встановлює чіткі вимоги до проєктування та будівництва нових захисних споруд, а також реконструкції та капітального ремонту вже існуючих", - ідеться у повідомленні.
Передбачено, що всі проєкти відбудови житлових і громадських будівель, у тому числі шкіл, лікарень, садочків, повинні передбачати наявність правильно облаштованих захисних споруд.
Крім того, всі захисні споруди мають відповідати стандартам інклюзивності, в тому числі, фізичної безбар’єрності. Вони мають бути обладнані пандусами для людей з інвалідністю. У разі неможливості облаштування пандуса рекомендується застосовувати підйомні пристрої та механізми.
Повідомляється, що під час нового будівництва захисної споруди обов’язковим є облаштування мінімум одного універсального санітарно-гігієнічного приміщення. Таке приміщення має бути на кожні 200 осіб.
Протягом місяця проєкт ДБН буде зареєстрований, і його контрольний примірник з’явиться у вільному безоплатному доступі для використання під час проєктування будівель. Норми наберуть чинності 1 листопада 2023 року.
Як повідомлялося, у липні Міністерство розвитку громад, територій та інфраструктури спільно з держпідприємством «НДІпроектреконструкція» розробило перший проєкт повторного використання на будівництво укриття для школи.