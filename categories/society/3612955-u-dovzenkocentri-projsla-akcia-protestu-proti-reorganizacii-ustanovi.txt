12 листопада в Національному центрі Олександра Довженка відбулася акція мистецького спротиву «Двіж волевиявлення» проти рішення Держкіно щодо реорганізації установи.

Про це повідомляє Суспільне, передає Укрінформ.
"Держкіно не залишає "Довженко-центру" інших інструментів взаємодії, ніж такі протестні акції. Акції зараз заборонені, тому — це такий гібридний формат. Має пройти кінопоказ. Люди мають нагоду висловити свою незгоду з діяльністю Держкіно. Те, в якому стані зараз "Довженко-центр", це сумно", — наголосив керівник архіву "Довженко-центру" Олександр Телюк.






У «Довженко-центрі» пройшла акція протесту проти реорганізації установи / Фото: Руслан Канюка. Укрінформ





























































Повідомляється, що під час акції мистецького спротиву, який її організатори назвали "Двіж волевиявлення", кожен охочий мав змогу висловити свою думку щодо дій Держкіно у "вільний мікрофон". Також відбувся показ документального фільму з символічною назвою "Прощавай, кіно!" режисера Ізраїля Гольдштейна.
Паралельно під час акції збирали кошти на зимове спорядження для Групи Адама – підрозділу аеророзвідки, зібраного з кінематографістів об’єднання «Вавилон’13».
Як повідомлялося, у четвер, 10 листопада, на території «Довженко-центру» відбулися слідчі дії за участю співробітників Служби безпеки України, поліції та прокуратури Києва. Одному із колишніх посадовців Центру готується повідомлення про підозру за ч. 2 ст. 364 КК України (зловживання владою або службовим становищем). Раніше повідомлялося, що Національний центр Олександра Довженка подав судовий позов до Державного агентства з питань кіно з вимогою визнати незаконним та скасувати наказ №100 про реорганізацію.