Служба безпеки України повідомила про підозру військовому коменданту Калінінградського гарнізону зс рф, який катував людей під час тимчасового захоплення Балаклії Харківської області.

Як передає Укрінформ, про це СБУ повідомляє у Телеграмі.
“Служба безпеки системно викриває російських окупантів, які вчиняли воєнні злочини у тимчасово захоплених районах України. У результаті слідчих дій встановлено особу ще одного загарбника, причетного до масових репресій проти мирних жителів під час окупації частини Харківщини”, - ідеться в повідомленні.
Фігурантом є військовий комендант Калінінградського гарнізону зс рф із позивним “Граніт”, який на початку повномасштабного вторгнення ввійшов до складу загарбницьких угруповань на східному фронті.

У березні минулого року він приїхав до захопленої на той час Балаклії, де займався координацією спільних дій російських військових та бойовиків “л/днр” у поширенні кремлівського режиму в місті.
Згодом його призначили там “комендантом” і на цій “посаді” російський військовий організовував незаконні затримання місцевих жителів.
Як зазначили в СБУ, “за наказом “Граніта” українців звозили до створеної агресором катівні, яку облаштували в захопленій будівлі райвідділу поліції. ...Деякі з потерпілих й досі вважаються зниклими безвісти”.
Як повідомляє Офіс генерального прокурора у Телеграмі, “торік у квітні військовий комендант наказав своїм підлеглим затримати місцевого мешканця, який активно висловлював проукраїнську позицію. Окупанти викрали чоловіка, одягнувши йому на руки кайданки, а на голову – мішок, та привезли до катівні. Потім російські військові привели чоловіка на “допит” до військового коменданта. Той поклав на стіл пістолет, направивши його у бік потерпілого, та наказав розповідати всю інформацію про своє життя”.
Чоловіка тримали у камері катівні 21 день за відсутності достатньої кількості продуктів харчування й води, без свіжого повітря, ліжка та елементарних санітарних умов.
На підставі зібраних доказів слідчі СБУ повідомили росіянину про підозру за ч. 2 ст. 28 та ч. 1 ст. 438 Кримінального кодексу України (порушення законів і звичаїв війни, вчинене за попередньою змовою групою осіб).
Під час звільнення міста підозрюваний втік до рф, де переховується від правосуддя. Вирішується питання щодо оголошення його в розшук.
Як повідомляв Укрінформ, прокурори Херсонської обласної прокуратури повідомили про підозру заступнику начальника управління росгвардії Ростовської області, полковнику поліції рф, який організував катівню під час тимчасового захоплення Херсона.