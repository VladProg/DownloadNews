Очільник української місії в ОБСЄ Євгеній Цимбалюк в черговий раз порушив перед делегаціями країн-учасниць питання необхідності звільнення захоплених Росією цивільних заручників, навівши як показовий приклад викрадення кореспондента УНІАН Дмитра Хилюка.

Як повідомляє власний кореспондент Укрінформу, це відбулося під час засідання Постійної ради ОБСЄ у четвер у Відні.
"Я хотів би повторити свій заклик з останнього засідання Постійної ради щодо цивільних заручників. Жоден інший сучасний конфлікт не бачив такого масштабу злочинів, адже Росія утримує тисячі цивільних заручників. Нам терміново потрібні нові міжнародні інструменти для покарання за викрадення цивільних осіб та забезпечення безпечного повернення цивільних заручників", - заявив Цимбалюк.
Він додав, що карта місць незаконного утримання Росією українців, представлена в ОБСЄ українською неурядовою організацією у травні, "не повинна стати черговим дослідженням" і має стати "основою для подальших дій ОБСЄ, в тому числі з боку БДІПЛ та Центру запобігання конфліктів".
"Показовою в цьому плані є справа Дмитра Хилюка, українського журналіста. Він був викрадений з будинку своєї сім'ї в Київській області ще в березні 2022 року, на другий тиждень російського вторгнення", - заявив Цимбалюк.
Він вказав на те, що нещодавно "Репортери без кордонів" встановили, що Дмитро живий і утримувався в СІЗО №2 у Новозибкові Брянської області РФ, а зараз перебуває в одній з в'язниць Володимирської області. За словами посла, "не дивно, що російська влада заперечує його утримання".
"Але ми не можемо допустити, щоб ці люди просто загубилися, коли їх переміщують з одного місця в інше. Цей злочин має бути під постійною увагою. Це врятує життя і поверне людям свободу", - наголосив Цимбалюк.
Також він порушив питання інсценування Росією судового процесу над 18 захисниками Маріуполя, а нині військовополоненими в Ростові-на-Дону. "Ця справа є лише частиною дегуманізаційної кампанії Росії проти українців. Тому ми закликаємо БДІПЛ уважно стежити за цією справою. Ці люди мають бути звільнені", - сказав посол.
Як повідомлялося, російські загарбники викрали Дмитра Хилюка 3 березня 2022 року в його рідному селі Козаровичі Київської області. Понад рік він незаконно утримується у російській в'язниці.
Національна спілка журналістів України вимагає від РФ звільнити Хилюка.
17 травня Медіагрупа “1+1 media” звернулася до міжнародної професійної спільноти та правозахисних комʼюніті з проханням посприяти визволенню з російського полону журналіста УНІАН Дмитра Хилюка.
Уповноважений Верховної Ради з прав людини Дмитро Лубінець заявив, що тримає на контролі питання щодо визволення з полону Хилюка.