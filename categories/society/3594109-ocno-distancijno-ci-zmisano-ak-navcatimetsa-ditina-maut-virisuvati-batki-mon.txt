У регіонах мають визначити формат навчання. Як навчатиметься кожна дитина: очно, дистанційно чи змішано – це мають вирішувати батьки.

Про це інформує пресслужба Міністерства освіти та науки України, передає Укрінформ.
Міністр освіти та науки Сергій Шкарлет звернувся до начальників ОВА, керівників департаментів (управлінь) освіти та науки та керівників закладів освіти щодо визначення формату навчання з 17 жовтня 2022 року. Він наголосив на необхідності вивчити та оцінити теперішню безпекову ситуацію.
Міністр зазначив, що безпека усіх учасників освітнього процесу – єдина умова очного і змішаного навчання.
При цьому обов’язково потрібно враховувати: готовність використовувати за призначенням захисні споруди в закладах освіти; створення безпечних умов перебування у закладах освіти учасників освітнього процесу; переривання навчання у разі ввімкнення сигналу «повітряна тривога».
Наразі 62.2% усіх закладів освіти мають захисні споруди, аби здійснювати навчання в очному форматі.
У МОН підкреслюють, як продовжуватиме навчання кожна дитина: очно, дистанційно чи змішано – мають вирішувати батьки.
«Тож наголошую на беззаперечному врахуванні думки батьків щодо формату освітнього процесу їхніх дітей. Життя та здоров’я здобувачів освіти, педагогів та працівників закладів освіти на першому місці. Безпека – на першому місці. Жодних ризиків, лише виважені рішення», – зазначив Шкарлет.
Як повідомляв Укрінформ, на нещодавно визволених від російських загарбників територіях України наразі неможливо поновити навчання в офлайн-режимі.