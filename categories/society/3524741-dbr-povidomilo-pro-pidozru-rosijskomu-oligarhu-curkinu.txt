Працівники Державного бюро розслідувань повідомили про підозру російському олігарху Ігорю Чуркіну та його спільнику, які намагалися обманом зберегти майно свого підприємства у Львові.

Як передає Укрінформ, про це повідомляє ​​ДБР.
«Велике українське підприємство ТОВ «Львівські автобусні заводи» взяло значний кредит у державному банку під заставу свого майна. Його власник - громадянин рф Ігор Чуркін витратив гроші на власний розсуд та відмовився повертати кредитні кошти банку. Водночас він не хотів втрачати майно підприємства, яке перебувало у заставі», - ідеться у повідомленні.

Тому російський бізнесмен розробив схему блокування проведення аукціону з продажу заставного майна українським банком.
«Підконтрольний олігарху керівник підприємства подав до поліції завідомо неправдиву заяву про вчинення кримінального правопорушення представниками банку. Він звинуватив службових осіб установи у вигаданому особливо тяжкому кримінальному правопорушенні. Така заява стала підставою для реєстрації кримінального провадження та накладення арешту на заставне майно», - зазначили в ДБР.
Чуркіну і керівнику підприємства-боржника повідомили про підозру за ст. 383 Кримінального кодексу України (завідомо неправдиве повідомлення органу досудового розслідування про вчинення кримінального правопорушення, поєднані з обвинуваченням особи в особливо тяжкому злочині).
Санкція статті передбачає позбавлення волі на строк до 5 років.
Як повідомляв Укрінформ, у рамках розслідування кримінальних проваджень в Україні арештовано активи росіян і білорусів на 33 мільярди гривень.