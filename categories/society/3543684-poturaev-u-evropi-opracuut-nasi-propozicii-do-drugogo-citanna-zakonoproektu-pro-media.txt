Український законопроєкт про медіа вже має позитивні висновки Ради Європи, але до другого читання він буде удосконалюватися з урахуванням пропозицій європейських експертів.

Про це голова Комітету Верховної Ради з питань гуманітарної та інформаційної політики Микита Потураєв сказав у ефірі телемарафону, передає Укрінформ.

«Ми можемо голосувати, чітко знаючи, що у нас «зелене» світло Європи у першому читанні, і паралельно з тим Європа буде опрацьовувати пропозиції наші до другого читання. Таким чином ми зекономимо час та отримаємо зворотний зв'язок. Я сподіваюся, що вони скажуть, що наші пропозиції на 100% ok. Можливо скажуть, що треба ще щось поправити, й ми тоді поправимо та внесемо їх між першим та другим читанням і проголосуємо та отримаємо закон, який на 100% відповідає європейським вимогам та директивам», - сказав Потураєв.
Представник партії «Слуга народу» нагадав про те, що у 2020 році Рада Європи вже надала свій висновок та рекомендувала ухвалювати його у першому читанні та доопрацювати деякі питання до другого читання. Нині законопроєкт відповідає вже на 85% цим рекомендаціям, але його ще удосконалюватимуть.

Політик зазначив, що законодавство в цій сфері не оновлювалося дуже тривалий час, тому вкрай потребує змін, адже нині не відповідає на нові виклики, не врегульовує діяльність усіх медіа, в тому числі онлайн медіа, соціальних мереж.
«Це буде європейський підхід, це так звана кодифікація законодавства. Не варто мати багато дрібних законів, варто мати один кодекс. От як, наприклад, у нас є Бюджетний кодекс, Податковий кодекс, Кримінально-процесуальний кодекс. Так само в медіапросторі варто мати також один кодекс. На жаль, не вийде у нас зробити прямо такий всеосяжний, бо рекламні питання потребуватимуть доопрацювання. І ми у прикінцевих положеннях закону про медіа беремо на себе зобов'язання до кінця року також довести до європейських стандартів наше рекламне законодавство», - сказав парламентарій.
Народний депутат також додав, що цей закон унормує діяльність інтернет-видань. «Тим більше, що сьогодні різниці між онлайн медіа та аудіовізуальними медіа не так уже й багато. Є радіо, є сайти із відеоконтентом. У всіх поважних онлайн ресурсів відеоконтент та аудіоконтент у вигляді подкаст», - додав Потураєв.
Як повідомлялося, ухвалення законодавства про медіа, яке враховує вимоги Директиви № 1808/2018/ЄС, упорядковує українське законодавство відповідно до рекомендацій експертів Ради Європи та наближає його до правової бази Євросоюзу, є одним із зобов’язань України в межах угоди про асоціацію з ЄС.
23 червня глави держав та урядів Європейського Союзу ухвалили рішення щодо надання Україні статусу країни-кандидата на входження до ЄС. Цей статус наданий без умов, проте має бути виконано деякі рекомендації Єврокомісії.
Голова Національної ради з питань телебачення і радіомовлення Ольга Герасим'юк вважає, що в Україні вистачить політичної волі для проведення реформи медійного законодавства в частині його адаптації до європейських норм.
Міністр культури та інформаційної політики Олександр Ткаченко заявив, що український закон про медіа відрізняється від європейських законів тим, що в ньому прописана окрема новела, присвячена російській агресії.