Підрозділи місцевої добровільної пожежної охорони можуть першими допомогти у запобіганні та ліквідації пожеж на місцях.

Про це на брифінгу в Медіацентрі Україна — Укрінформ заявив заступник начальника відділу профілактичної роботи управління пожежної безпеки Департаменту запобігання надзвичайним ситуаціям ДСНС України Анатолій Шкарбута.
«Одним із дієвих заходів щодо збереження врожаю є розвиток і функціонування місцевої добровільної пожежної охорони. ДСНС вживає багато заходів, щоб добровільні пожежні підрозділи розвивався в державі. Саме ці підрозділи, особливо в сільській місцевості, знаходяться неподалік і першими можуть залучатися до гасіння пожеж. Завдяки цьому можна запобігти поширенню пожеж на великі площі», - сказав Шкарбута.
Він зазначив, що добровольчий рух пожежних міг би дати вагому допомогу у запобіганні і ліквідації пожеж. Хоча й зауважив, що широкого поширення такого добровольчого руху в Україні зараз не спостерігається, на жаль. Це пов’язано з мобілізаційними заходами, а також тим, що населення частково втратило місце роботи, заробітки.
Разом з тим, є частина громадян, які нині із задоволенням ідуть добровольцями у громадські об’єднання.
«Потрібно зосередити увагу в організації підрозділів добровільної пожежної охорони органам місцевого самоврядування, які мають повний контакт з населенням. Організація таких підрозділів значних коштів не потребує. А в умовах військового агресії їх досить доречно формувати, адже це впливатиме на протипожежний захист не тільки полів і сільгоспугідь, а й безпосередньо населених пунктів. Мова йде про житлові будинки, споруди. І тут вклад громадян у добровольчий рух може бути значним», - підкреслив Шкарбута.
Він додав, що ДСНС може допомоги навчити таких людей. Такі навчання проходять через відповідні тренінги, тренування. Також ДСНС може підтримати добровольців і за рахунок матеріальних резервів – оснащення, спецодяг тощо.
Крім цього Шкарбута наголосив, що у державі залишається проблема зі спалюванням сухої рослинності та післяжнивних залишків на полі. Тому ДСНС закликає громадян свідомо ставитися до цього і не завдавати збитків екології держави і територіям, надто в умовах військової агресії.
Як повідомлялося, піротехнічні підрозділи ДСНС розмінували більше 50 000 гектарів, а за попередніми розрахунками розмінування всіх територій може зайняти від 7 до 10 років як мінімум.