Національна соціальна сервісна служба і Благодійний фонд Руслана Шостака "RUSH Foundation" підписали меморандум про співпрацю, спрямовану на впровадження кращих світових практик забезпечення та захисту прав дітей.

Про це Укрінформу повідомила пресслужба фонду.
«RUSH Foundation підписав меморандум про співпрацю з Національною соціальною сервісною службою України з метою об'єднання зусиль для підвищення ефективності діяльності, спрямованої на допомогу українським дітям та державі у подоланні причин та наслідків сирітства в Україні», - поінформували у фонді.
Як зазначається мета співпраці - зменшення кількості дітей-сиріт та дітей, позбавлених батьківського піклування в дитячих будинках та інтернатних закладах України шляхом надання їм можливості потрапити у сім’ї або у середовище, максимально наближене до сімейного та сприяння захисту їх прав.
«Держава потребує надійних партнерів, які будуть надавати практичну допомогу у реалізації надважливих завдань для популяризації всиновлення в Україні. Адже тільки спільними зусиллями ми можемо досягнути спільної мети — сім’ю кожній дитині», - зазначив голова Нацсоцслужби Василь Луцик.
Своєю чергою директорка Rush Foundation Наталя Масло зауважила, що фонд провів найбільшу з часів Другої світової війни евакуацію дітей-сиріт - у Туреччину вивезли близько 1700 дітей та їх супроводжуючих.
«Вже рік ізсередини бачимо усі проблеми цих дітей. І ми грунтовно вивчаємо питання реформування системи інституційного (дитячі будинки та інтернати) догляду та виховання дітей та переходу на більш досконалу систему, яка забезпечує догляд і виховання дитини в сімейному або наближеному до сімейного середовищі», - зауважила вона.
Масло підкреслила, що фонд готовий надати державі ресурси для впровадження такої практики виховання дітей-сиріт.
«Ми вже проводимо дослідження: «Де Україна на карті світу в розрізі вирішення проблеми сирітства? Який портрет сучасного усиновлювача в Україні?». І впевнені, що результати цього дослідження покажуть усі проблеми які сьогодні є в Україні та спільними зусиллями нам вдасться їх вирішити», - додала директор Rush Foundation.
Rush Foundation створений для вирішення проблеми сирітства в Україні. Фонд популяризує всиновлення, трансформує систему та створює комфортні умови для життя дитини в сім’ї.