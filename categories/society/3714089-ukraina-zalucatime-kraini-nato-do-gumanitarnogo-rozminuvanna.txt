Україна співпрацюватиме з країнами НАТО у питанні гуманітарного розмінування територій.

Як передає Укрінформ, про це повідомляє пресслужба Мінекономіки за підсумками виступу першого віцепрем’єр-міністра України - міністра економіки України Юлії Свириденко під час засідання Комісії Україна-НАТО на рівні послів.
Серед ключових питань, які обговорювались в ході засідання – функціонування української економіки в умовах війни та економічне відновлення країни.
«Співпраця з НАТО щодо посилення спроможностей України з гуманітарного розмінування може включати такі напрями, як інформування щодо наявності в країнах НАТО виробників спеціальної техніки для розмінування та їх можливостей, пошук потенційних донорів, навчання українських саперів, обмін досвідом з відповідними центрами передового досвіду НАТО та інші», - зазначила Свириденко.

Фото: Мінекономіки

Представники держав-членів НАТО запевнили у незмінній підтримці України та готовності надавати необхідну нашій країна допомогу для перемоги та відновлення суверенітету та територіальної цілісності України.
У Мінекономіки нагадують, що потенційно забруднена територія складає 174 тис. га, на якій проживають понад 15 млн людей та 6,1 млн осіб знаходяться безпосередньо в зоні ризику. Першочерговим завданням є нетехнічне обстеження (НТО), тобто збір інформації про забруднення території, для цього потрібні спеціалісти та засоби збору і аналізу інформації.
За світовими практиками після НТО тільки від 8-18% території потребують очищення та розмінування. Швидке очищення земель вимагає використання людського ресурсу, спеціальної техніки – сканерів, дронів, аналізу супутникових даних тощо. Наразі Уряд веде переговори з міжнародними партнерами з точки зору залучення їхнього досвіду з протимінної діяльності в Україні, виходу на глобальний ринок техніки з розмінування та залучення іноземних операторів з розмінування в Україну.
Як повідомляв Укрінформ, Україна потребує найшвидшого розмінування територій для посилення своєї ролі у продовольчій безпеці світу.