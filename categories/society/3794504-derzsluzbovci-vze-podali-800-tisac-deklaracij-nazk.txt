За 2021 рік держслужбовці вже подали до Національного агентства з питань запобігання корупції (НАЗК) 434 434 декларації, а за 2022 рік — 351 687.

Такі оперативні дані навела Українському радіо керівниця управління формування правових позицій з питань декларування і конфлікту інтересів НАЗК Ілона Катушинська.
"У нас на даний момент за 2021 рік подано 434 434 декларації. Це станом на сьогоднішній ранок (30 листопада - ред.). За 2022 рік – 351 687 декларацій. Загальна кількість декларантів – приблизно 800 тисяч осіб", - зазначила посадовець.
За її словами, з моменту відновлення обов'язку подання декларацій, 12 жовтня, динаміка подання декларацій зростає. Зараз щотижня до НАЗК надходить приблизно 15 тисяч декларацій. А це втричі більше, ніж було раніше.
"Ми очікуємо активізацію декларантів саме у січні. Але дуже наполягаємо і радимо не відкладати це на січень. Зокрема через те, що якщо в декларантів буде потреба зв'язатися з НАЗК і отримати певні роз'яснення, то краще це зробити зараз, поки немає великого навантаження на працівників. Також хочу зазначити, що топпосадовці, на жаль, не так активно подають декларації, як держслужбовці нижчих посад", — додала Катушинська.
Вона нагадала, що за порушення вимог фінансового контролю передбачена кримінальна, адміністративна і дисциплінарна відповідальність.
За недотримання строків можлива кримінальна або адміністративна відповідальність, залежно від наявності умислу, в тому числі стосовно неподання декларації. Щодо відображення недостовірних відомостей, то якщо дані в декларації відрізняються від достовірних на суму до 100 прожиткових мінімумів, то тут можлива лише дисциплінарна відповідальність. Якщо на суму від 100 до 500 прожиткових мінімумів, то це вже буде адміністративна відповідальність. І якщо на суму понад 500 прожиткових мінімумів – кримінальна відповідальність.
Як повідомляв Укрінформ, у Національному агентстві з питань запобігання корупції розповіли, кого стосується закон про відновлення е-декларування.