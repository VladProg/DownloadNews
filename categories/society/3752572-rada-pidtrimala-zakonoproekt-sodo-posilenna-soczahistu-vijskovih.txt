Верховна Рада України ухвалила у першому читанні законопроєкт про посилення соціального захисту військовослужбовців, поліцейських та деяких інших осіб.

Про це повідомив народний депутат з фракції «Голос» Ярослав Железняк у Телеграмі, передає Укрінформ.
Він уточнив, що законодавчу ініціативу №9638 підтримали 335 народних депутатів.

Законопроєктом пропонується збереження грошового забезпечення осіб рядового і начальницького складу служби цивільного захисту, які потрапили в полон, а також зникли безвісти за особливих обставин, та можливість виплати їхнім сім’ям.
Зокрема, планується законодавчо закріпити, що особам рядового і начальницького складу служби цивільного захисту, стосовно яких встановлено факт позбавлення особистої свободи внаслідок збройної агресії проти України або захоплених заручниками, а також зниклих безвісти за особливих обставин, зберігається грошове забезпечення за останнім місцем проходження служби в розмірі посадового окладу, окладу за спеціальним званням, надбавки за вислугу років, інших щомісячних додаткових видів грошового забезпечення постійного характеру та інші види грошового забезпечення з урахуванням зміни вислуги років та норм грошового забезпечення.
Сім’ям зазначених осіб рядового і начальницького складу служби цивільного захисту щомісячно виплачуватиметься грошове забезпечення у порядку та розмірах, встановлених Кабінетом міністрів.
Дія цієї частини не поширюється на осіб рядового і начальницького складу служби цивільного захисту, які добровільно здалися в полон, самовільно залишили місця служби.
Також пропонується уточнення порядку виплати грошової компенсації військовослужбовцям та поліцейським за невикористані дні відпусток, а також за невикористані дні відпусток у разі загибелі (смерті) військовослужбовців та поліцейських.
Окрім того, регламентується удосконалення порядку виплати одноразової грошової допомоги при звільненні з військової служби.
Очікується, що ухвалення документа дозволить удосконалити механізм виплати компенсації за невикористані, під час дії воєнного стану, дні відпусток, в тому числі у разі загибелі (смерті) військовослужбовців та поліцейських, виплати одноразової допомоги при звільненні з військової служби, виплати грошового забезпечення військовослужбовцям, особам рядового і начальницького складу служби цивільного захисту, поліцейським, які потрапили у полон, стосовно яких встановлено факт позбавлення особистої свободи внаслідок збройної агресії проти України, або захоплених заручниками, а також інтернованим у нейтральних державах або зниклих безвісти за особливих обставин, в тому числі членам їх сімей.