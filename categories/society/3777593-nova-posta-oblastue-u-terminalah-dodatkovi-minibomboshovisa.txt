“Нова пошта” облаштовуватиме мінібомбосховища всередині великих сортувальних терміналів.

Про це під час перебування у Харкові сказали співзасновники компанії В’ячеслав Климов і Володимир Поперешнюк, передає кореспондент Укрінформу.
“Зараз по всіх терміналах у нас є бомбосховища, ми набудували. Але тепер мова про те, щоб будувати мінібомбосховища всередині терміналів, щоб людям було якомога ближче до нього. Тому що взяти Харків - “приліт” відбувається менш ніж за хвилину, буквально 30-40 секунд. За цей час потрібно встигнути сховатися”, - пояснив Поперешнюк.
За його словами, біля терміналу в смт Коротичі також є бомбосховище.
“Воно надійне та комфортне. Там тепло. Є все необхідне. Але треба робити сховища, щоб туди можна було швидше та легше дістатися”, - сказав співзасновник.
У випадку з Коротичем співробітники практично не мали часу для переходу в укриття.
“Нам поранені співробітники сказали, що приблизно 15 секунд пройшло від моменту, коли вони отримали повідомлення про повітряну тривогу, до вибуху. Тому шансів добігти до укриття не було. Укриття, фахово обладнане, є на виході з цього терміналу. Хлопці не встигли добігти до нього”, - сказав Климов.
Як повідомлялося, близько 22:15 суботи, 21 жовтня, російська армія вдарила двома ракетами типу С-300 по терміналу «Нової пошти» в смт Коротич Харківської області. Загинули шестеро осіб, ще 17 зазнали поранень.
За інформацією ОВА, семеро поранених - у тяжкому стані, з них п’ятеро перебувають у реанімації (двоє вкрай тяжкі, вони підключені до апаратів ШВЛ).