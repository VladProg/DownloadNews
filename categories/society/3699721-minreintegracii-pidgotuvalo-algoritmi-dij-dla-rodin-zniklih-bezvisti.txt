Міністерство з питань реінтеграції тимчасово окупованих територій України підготувало довідку з відповідями на найбільш актуальні запитання родичів зниклих безвісти.

Як передає Укрінформ, про це Мінреінтеграції повідомило у Телеграмі.
Родини зниклих безвісти часто не знають, як діяти та до яких органів звертатися з питань, які їх хвилюють, ідеться у повідомленні.
Як зазначають у Мінреінтеграції, найчастіше питають про взаємодію родин зниклих із територіальними центрами комплектації та соціальної підтримки і про те, як отримати інформацію про слідчого, який веде кримінальне провадження. Також люди цікавляться, як оформити грошове забезпечення зниклого безвісти військовослужбовця і де отримати витяг із Єдиного реєстру досудових розслідувань.
Мінреінтеграції підготувало алгоритми дій щодо найбільш актуальних питань. Алгоритми розроблені на підставі запитів, які надходили на гарячі лінії уповноваженого з питань осіб зниклих безвісти. Відповіді на найбільш актуальні запитання - за посиланням.
Як повідомляв Укрінформ, уповноважений з питань осіб, зниклих безвісти за особливих обставин, Олег Котенко поінформував, що зниклими безвісти вважаються понад 7 тисяч українських військових.