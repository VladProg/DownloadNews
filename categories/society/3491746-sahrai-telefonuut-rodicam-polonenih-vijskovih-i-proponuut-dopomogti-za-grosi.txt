Родичам військовослужбовців ЗСУ, які потрапили в полон або вважаються безвісти зниклими, почали надходити підозрілі телефонні дзвінки та повідомлення.

У Генштабі застерігають від спілкування зі зловмисниками та наголошують, що ЗСУ не збирають коштів та не вирішують питання звільнення з полону шляхом викупу, передає Укрінформ з посиланням на повідомлення пресслужби командування Повітряних сил ЗСУ у Фейсбуці.
«Родичам військовослужбовців Збройних сил України почали надходити підозрілі телефонні дзвінки та повідомлення. Особливо це стосується тих військовослужбовців, які потрапили в полон або вважаються безвісти зниклими», – йдеться у повідомленні.
Як зазначається, користуючись емоційним станом рідних та близьких, зловмисники телефонують з прихованих номерів та пропонують за грошову винагороду «надати інформацію» про військового та «сприяти визволенню з полону». Також шахраї намагаються, нібито з метою уточнення, дізнатися особисті дані українських захисників.
В Генштабі ЗСУ також закликали не довіряти шахраям та підкреслили, що представники ЗСУ не збирають коштів для звільнення з полону.
«Офіційно повідомляємо, що представники Збройних сил України або інших органів військового управління чи державних установ НЕ ЗБИРАЮТЬ КОШТІВ та не вирішують питання звільнення з полону шляхом викупу. Питання звільнення військовополонених перебувають у виключній компетенції органів державної влади. Жодного збору коштів з членів сімей та близьких не відбувається», – наголосили в Генштабі.
Як повідомляв Укрінформ, 24 лютого російська федерація розпочала новий етап війни проти України – повномасштабне вторгнення. Російські загарбники обстрілюють та бомбардують мирні міста й села України, катують і вбивають мирне населення.