Офіс генерального прокурора повернув державі адміністративну будівлю в Києві у Музейному провулку, де розміщується приймальня уряду і структурні підрозділи міністерств та відомств.

Як передає Укрінформ, про це повідомляє Офіс генерального прокурора.
За апеляційної скарги Офісу генпрокурора суд повернув державі право власності на адміністративну будівлю по Музейному провулку в Києві.
Там розміщені державні інституції – приймальня Кабінету Міністрів і структурні підрозділи міністерств та відомств.
Також суд апеляційної інстанції скасував незаконну реєстрацію права власності на цю будівлю за державною акціонерною компанією “Укрресурси”, якій Кабмін у 2008 році передав її на баланс та у користування.
Попри належність цього об’єкта державі його незаконно зареєстрували як колективну власність компанії.
Неправомірна реєстрація права власності за ДАК “Укрресурси” позбавила державу можливості здійснювати повноваження власника цього майна.
Крім того, було порушено провадження у справі про банкрутство компанії та розпочато процедуру ліквідації. Внаслідок цього виникла загроза безпідставного відчуження будівлі, щоб виконати вимоги кредиторів.
У зв’язку з цим Секретаріат Кабінету Міністрів звернувся до суду з позовом про визнання за державою права власності на будівлю та скасування незаконної реєстрації права власності.
Проте господарський суд Києва в задоволенні позову відмовив.
Офіс генпрокурора з метою ефективного захисту інтересів держави та збереження у державній власності об’єкта, який використовується для розміщення органів державної влади, оскаржив судове рішення в апеляційному порядку.
Північний апеляційний господарський суд визнав обґрунтованими доводи прокурора і задовольнив апеляційну скаргу.

Як повідомляв Укрінформ, у Вінницькій області в розпорядження держави повернули гідроспоруди вартістю 250 млн грн.