У межах цьогорічної, вже дев’ятої, акції “Свята без тата” різдвяні подарунки отримають всі 4,5 мільйона дітей України віком до 17 років. У подарунковому наборі будуть солодощі і ліхтарик як символ світла, що перемагає темряву.

Про це кореспондентові Укрінформу повідомили співзасновниці варшавського фонду Uniters Галина Андрушков і Вікторія Батрин.
Як зазначила волонтерка Галина Андрушков, волонтери фундації довго думали над форматом акції та над вмістом подарунку, але навіть на мить не сумнівалися в необхідності проведення цього року акції “Свята без тата”.
“Ніхто не може забрати в дитини свята. Навіть війна!.. Суперельфи (так волонтери фонду називають себе – ред.) прийдуть до всіх дітей, які залишились в Україні”,- підкреслила співзасновниця Uniters.
За словами волонтерки, подарунки отримають близько 4,5 млн українських дітей.
Вона зауважила, що у попередні вісім років подарунки в межах акції “Свята без тата” отримували діти, які постраждали від війни (втратили батька, маму або обох батьків). Цього року організатори поставили собі за мету “обдарувати повністю всіх дітей, які зараз знаходяться в Україні”.
Інша співзасновниця Uniters Вікторія Батрин пояснила, що, з огляду на ситуацію в Україні, цьогорічна акція відрізнятиметься від усіх попередніх: крім дітей загиблих захисників України, подарунки вручатимуть кожній українській дитині - від новонародженого до 17 років. За словами організаторів акції, офіційно таких дітей в Україні нині близько 4,5 мільйона.
"Наша ціль - 4,5 млн подарунків дітям війни. Це кількість дітей, які зараз перебувають на території України. Це дуже велика цифра, але ми віримо, що, об’єднавши зусилля, ми зможемо це зробити. Разом ми спроможні на неймовірні речі", - підкреслила Вікторія Батрин.
Організатори зазначають, що подарунки - це не гуманітарна допомога, а символ пам’яті та уваги. Тому складові подарунка щороку різні, вони несуть певну символіку. Цьогорічний подарунок складатиметься із солодощів та ліхтарика, як атрибуту, необхідного кожній дитині при вимкненні електропостачання на вулиці, в темному підвалі чи бомбосховищі.
“Це - символ світла, що перемагає темряву”, - підкреслила волонтерка Uniters.
Разом з військовими, поліцією та держслужбовцями так звані суперельфи формуватимуть подарункові набори в обласних, районних центрах та сільських громадах і роздаватимуть їх у визначених пунктах усім дітям, які перебувають на території конкретної громади (місцеві діти та внутрішньо переміщені – ред.).
“Армія суперeльфів поїде вcюди, де є діти, починаючи від лінії фронту і поступово пересуваючись до західних кордонів України, даруючи кожній дитині, яку зустрінуть на шляху, символічний подарунок підтримки від світу, як символ надії і віри в добро, яке завжди перемагає”, - кажуть волонтери.
Вони додають, що пріоритетом буде вручення подарунків дітям загиблих і постраждалих, а також дітям з деокупованих територій.
Організатори закликають усіх українців світу, організації, волонтерів, зірок, дипломатів та всіх людей доброї волі цього року об'єднати зусилля, щоб кожна дитина в Україні могла отримати символічний подарунок як знак єдності та солідарності від усіх разом.
"Даймо їм надію, що всі разом ми їх захистимо. Не кожен окремо, а всі разом, адже коли всі єдині - і легше, і не так страшно", - закликає Галина Андрушков.
Акцію особисто патронують чинний та попередні посли України в Польщі Василь Зварич й Андрій Дещиця. Серед партнерів, зокрема, Посольство України в Польщі, особисто Посол України в Польщі Василь Зварич, колишній посол України в Республіці Польща Андрій Дещиця з дружиною Іриною. Серед партнерів є, зокрема, Генштаб ЗСУ, Управління цивільно-військового співробітництва ГШ ЗСУ (СІМІС), Європейський Конгрес Українців та волонтерські організації з Данії, Люксембургу, Німеччини, Латвії, Нідерландів, Чехії, Австралії та Канади.
Організатори акції просять усіх небайдужих допомогти в організації акції, переводячи кошти на рахунки:
UAH 4441 1144 4612 9023 Monobank
PLN PL55109018410000000148875552
USD PL83109010560000000149909723
EUR PL26109010560000000149909682
Крім того, збір коштів ведеться на польській краудфандинговій платформі Zrzutka.pl та через міжнародну платіжну систему PayPal.