Данілов не вважає справедливою ідею дозволити військовозобов'язаним чоловікам виїжджати за кордон за гроші під час війни.

Про це секретар РНБО Олексій Данілов заявив в ефірі телемарафону "Єдині новини", передає кореспондент Укрінформу
"Мені б дуже не хотілося, щоб можна було відкупитися від захисту нашої країни, тим більше, що не в усіх людей є гроші... Треба дуже уважно думати і розуміти, чим це може закінчитися... Щоб не сталося так, що ті люди, які мають статки, будуть своїх дітей відправляти за гроші за кордон, а ті люди, в яких немає статків, мають іти захищати країну. Я розумію так, що це не зовсім справедливо", - наголосив Данілов.
Як повідомлялося раніше, у Верховній Раді зареєстрували законопроєкт, яким визначено як підставу для виїзду за кордон військовозобов’язаних чоловіків відкриття рахунку в державному банку з мінімальним внеском 12 945 грн. Новація передбачає, що такий рахунок необхідно буде поповнювати кожного місяця під час перебування за кордоном на 2 800 грн з наданням банку дозволу перераховувати ці внески на спецрахунок ЗСУ.