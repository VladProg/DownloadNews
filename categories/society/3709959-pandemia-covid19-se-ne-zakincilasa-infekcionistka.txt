Пандемія COVID-19 ще не закінчилася, йдеться лише про пом'якшення обмежувальних заходів і зняття карантинів.

Про це в інтервʼю Укрінформу розповіла інфекціоніст, доктор медичних наук, завідувачка кафедри інфекційних хвороб Національного медичного університету імені Богомольця, професор Ольга Голубовська.
«Насамперед треба розуміти, що це ми говоримо мовою, зрозумілою для населення – пандемія закінчилася, а насправді правильно говорити, що оголосили про закінчення надзвичайної ситуації в галузі охорони здоров'я, пов'язаної з пандемією. Тобто, йдеться про те, що пом'якшуватимуть обмежувальні заходи, зніматимуться карантини. Але пандемія ще не закінчилася, пандемії тривають і довші терміни», - сказала вона.
За словами Голубовської, закономірності епідемічного процесу завжди такі, що шляхом ослаблення збудника, зниження його агресивних властивостей, захворювання набуває легших форм, менш масових.
«З приходом «омікрону» летальність зменшилася на 90 відсотків, проте 10 відсотків випадків залишилося тієї ж тяжкості, яка була пов'язана з іншими варіантами вірусу», - наголосили вона.
На переконання Голубовської, зараз люди повинні концентруватися на тому, щоб зменшити можливості тяжкого перебігу захворювання або запобігти йому вже стосовно конкретно себе.
“Для цього розробили методи протидії і, врешті-решт, що особливо мене хвилює як клініциста, методи раннього лікування. Мені дуже шкода, що про це мало говорять. Розумієте, коли людина захворіла, вже немає особливої різниці, чому це сталося – вона вже хворіє і чекати легкого перебігу захворювання, бо її, наприклад, вакцинували, неправильно. Якщо людина хвора, вона повинна отримувати лікування, незалежно від того, вакцинована вона чи невакцинована», - підкреслила Голубовська.
Як повідомлялося, з початку пандемії COVID-19 в Україні зафіксовано понад 5,5 млн випадків захворювання на коронавірусну хворобу.
Всесвітня організація охорони здоров’я 5 травня скасувала статус пандемії COVID-19.