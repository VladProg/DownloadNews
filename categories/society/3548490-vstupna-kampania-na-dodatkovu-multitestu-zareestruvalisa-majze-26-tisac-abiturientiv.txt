Майже 26 тис. абітурієнтів підтвердили участь у додатковій сесії національного мультипредметного тесту.

Про це повідомляє Український центр оцінювання якості освіти, передає Укрінформ.
"Завершився другий етап підтвердження участі в додатковій сесії НМТ. 25 883 учасники заповнили спеціальну форму, розміщену на інформаційній сторінці", - йдеться у повідомленні.
За даними УЦОЯО, бажання пройти національний мультипредметний тест у тимчасових екзаменаційних центрах, створених в Україні, підтвердили 22 133 особи, за межами держави ー 3750.
Від 12 серпня для учасників з’явиться можливість завантажити із вкладки «Місце проведення» запрошення, де буде зазначено дату, час і місце проведення НМТ, зауважили в УЦОЯО.
Як повідомляв Укрінформ, в основній сесії національного мультипредметного тесту взяло участь понад 187 тис. учасників. Більш як 6,5 тис. випускників отримали 200 балів щонайменше з одного предмету.