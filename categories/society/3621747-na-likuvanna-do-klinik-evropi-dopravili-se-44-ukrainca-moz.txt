Протягом тижня на лікування до клінік Європи було доправлено ще 44 українця.

Про це повідомляє Міністерство охорони здоров'я, передає Укрінформ.
"Протягом цього тижня вдалося евакуювати та доправити на спеціалізоване лікування 44 пацієнтів, яких прийняли у медзакладах Німеччини, Норвегії та Польщі", - йдеться у повідомленні.
У складі групи були евакуйовані люди, які отримали мінно-вибухові травми внаслідок ворожих обстрілів, а також цивільні особи з онкологічними захворюваннями. Зокрема, це пацієнти з Київщини, Івано-Франківщини, Львівщини та Дніпропетровщини. Всі вони потребують продовження спеціалізованого лікування та подальшої реабілітації.
У МОЗ нагадали, що евакуаційні рейси тривають з перших днів війни та відбуваються майже щодня. Зазвичай евакуації підлягають дорослі та діти з комбінованими важкими мінно-вибуховими травмами, опіками, онкохворі пацієнти та пацієнти із захворюваннями, які потребують спеціалізованого лікування.
Міжнародні партнери у взаємодії зі службою екстреної медичної допомоги МОЗ України забезпечують транспортування пацієнтів від лікарні у прифронтовій території через львівський медичний хаб до аеродрому в Польщі. Далі повітряні госпіталі чи спеціальний авіатранспорт перевозять українців в країни Європи для спеціалізованого лікування.
Українці, які постраждали від війни, можуть отримати лікування та реабілітацію за кордоном. Для цього потрібно тримати контакт зі своїм сімейним лікарем або заповнити попередню заявку на Програму медичної евакуації. Для цього на сайті Міністерства в розділі «Громадянам» необхідно самостійно заповнити відповідну форму.