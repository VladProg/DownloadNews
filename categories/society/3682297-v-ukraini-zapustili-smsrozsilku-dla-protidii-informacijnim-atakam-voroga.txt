Мобільні оператори та Управління стратегічних комунікацій запустили SMS-розсилку, матеріали якої допоможуть українцями протидіяти інформаційним атакам ворога.

Про це повідомляє Укрінформ із посиланням на Міністерство цифрової трансформації у Телеграмі.
«Мобільні оператори та Управління стратегічних комунікацій запустили освітню SMS-розсилку. Якщо ви отримали SMS про правила інфогігієни, знайте – це не фішингова атака, а нагадування про правила безпеки в інформаційному просторі», - йдеться в повідомленні.
В міністерстві уточнили, що такі повідомлення від StratComZSU та AFUStratCom українці отримуватимуть регулярно. Матеріали допоможуть протидіяти інформаційним атакам ворога.
«Проте радимо не відкривати посилання з SMS від неперевірених джерел. Вивчайте правила безпеки, будьте уважні та не піддавайтеся маніпуляціям», - додали в Мінцифри.
Як повідомлялось, з початку війни Міністерство цифрової трансформації активно працює над інформаційною блокадою рф. Нині рівень взаємодії зі сторінками державних російських ЗМІ знизився на 80%.