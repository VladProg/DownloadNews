Президент Володимир Зеленський нагородив 76 волонтерів новою відзнакою - «Золоте серце».

Відповідний указ №853/2022 опублікований на сайті глави держави, повідомляє Укрінформ.
Зазначається, що відзнаки присвоєно «за вагомий особистий внесок у надання волонтерської допомоги та розвиток волонтерського руху, зокрема під час здійснення заходів із забезпечення оборони України, захисту безпеки населення та інтересів держави у зв'язку з військовою агресією російської федерації проти України та подолання її наслідків».
«Золотого серця» удостоєні 76 осіб.
Як повідомлялося, 5 грудня Президент Володимир Зеленський наголосив, що в Україні започатковано нову відзнаку для волонтерів - «Золоте серце», яку цьогоріч отримають представники 50 волонтерських організацій.