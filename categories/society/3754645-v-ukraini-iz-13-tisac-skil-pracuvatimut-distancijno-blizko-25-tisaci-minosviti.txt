У новому навчальному році в Україні половина із 13 тисяч шкіл працюватимуть у дистанційному або змішаному форматах.

Про це повідомив заступник міністра освіти і науки Андрій Сташків в ефірі телемарафону "Єдині новини", передає кореспондент Укрінформу.
" Із 13 тисяч шкіл, які в цілому функціонують по Україні, на 1 вересня 6,5 тисячі будуть працювати у звичайному форматі, 3,8 тисячі шкіл - у змішаному", - сказав Сташків.
За його словами, з огляду на безпекові умови 2,5 тисячі закладів середньої освіти працюватимуть дистанційно. Серед них є школи, переміщені з тимчасово окупованих територій Запорізької та Херсонської областей.
Заступник міністра додав, що в Україні є 70 тисяч учнів з тимчасово окупованих територій.
Як повідомляв Укрінформ, МОН спільно з Всеукраїнською програмою ментального здоров’я «Ти як?» розробили урок «ТИ ЯК? Повертаємось до школи!», присвячений ментальному здоров'ю.