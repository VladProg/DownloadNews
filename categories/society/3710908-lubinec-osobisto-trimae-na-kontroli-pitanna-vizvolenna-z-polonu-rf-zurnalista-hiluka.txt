Уповноважений Верховної Ради з прав людини Дмитро Лубінець заявив, що він особисто тримає на контролі питання щодо визволення з полону росіян журналіста інформагентства УНІАН Дмитра Хилюка.

Про це Лубінець сказав у коментарі Укрінформу.
"Я особисто тримаю це на контролі (питання щодо визволення журналіста - ред.)", - сказав він.
Омбудсман поінформував, що після того, як він отримав звернення (щодо полоненого журналіста від УНІАНу 4 травня - ред.), він це питання пропрацював із російською стороною.
Відповідаючи на питання, чи є від російської сторони якась реакція, Лубінець зазначив, що це - єдине, що він може зараз сказати.
"Ми ж хочемо результат, тому ми не можемо розказувати про якісь деталі, які можуть вплинути у негативному плані на процес повернення (журналіста - ред.)", - заявив Уповноважений.
Як повідомлялося, росіяни викрали журналіста Дмитра Хилюка 3 березня 2022 року в його рідному селі Козаровичі на півночі Київської області. Понад рік український журналіст незаконно утримується у російській в'язниці.
Національна спілка журналістів України вимагає від РФ звільнити кореспондента інформаційного агентства УНІАН.
Голова офісу “Репортерів без кордонів” у Східній Європі та Центральній Азії Жанна Кавельє заявила, що "Репортери без кордонів" продовжать роботу щодо з'ясування місця перебування журналіста агентства УНІАН Дмитра Хилюка, який з березня 2022 року перебуває у російському полоні, та його визволення.