До Міжнародного дня безневинних дітей - жертв агресії у Харкові відкрили пам'ятник українським дітям, які загинули внаслідок збройної агресії з боку Росії.

Про це дружина Президента Олена Зеленська повідомила у Телеграмі, передає Укрінформ.
«Хлопчик і дівчинка злітають над вибухом на крилах… Такий пам'ятник роботи скульптора Михайла Ятченка дітям, які загинули в результаті збройної агресії РФ, відтепер стоїть у Харкові. Важко відкривати пам’ятники загиблим. Особливо якщо ці загиблі – діти. Адже діти мають жити. Як мали жити маленькі мешканці розбитих російськими ракетами будинків по всій країні. Повинні були жити всі пасажири автівок з написом «Діти», розстріляних окупантами», - написала перша леді.

Відео: телеграм-канал Олени Зеленської
Зеленська зауважила, що на сьогодні через російські злочини в Україні загинуло вже 485 дітей.
«Цей біль неможливо осягнути. У XXI столітті посеред Європи ми змушені говорити про захист наших дітей від фізичного знищення. Але світ має усвідомити, якщо не усвідомив досі: загроза нашим дітям – це загроза дітям взагалі. У дитинства немає кордонів», - зазначила перша леді.






У Харкові відкрили пам'ятник дітям, які загинули через агресію РФ / Фото: В'ячеслав Мадієвський, Укрінформ




























Вона також підкреслила, що діти - це відповідальність батьків. Тож батьки мають зробити сьогодення для своїх дітей "найкращим, найбезпечнішим, сповненим любові – навіть посеред війни".

Як повідомлялося, щороку 4 червня відзначають Міжнародний день дітей – безневинних жертв агресії, заснований Генеральною Асамблеєю ООН. Україна долучилася до нього у 2021 році.