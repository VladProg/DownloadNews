Україна вже три місяці веде підготовку до різних сценаріїв опалювального сезону, який цього року буде найважчим.

Про це заявив Прем’єр-міністр Денис Шмигаль на засіданні уряду 15 липня, передає кореспондент Укрінформу.
«Терористичні акти, які вчиняє росія, направлені не лише на цивільну, а й на критичну інфраструктуру. У цих умовах ми розуміємо, що нас чекає надзвичайно важкий опалювальний сезон. Тому вже 3 місяці ми активно ведемо підготовку до різних сценаріїв», — сказав прем’єр.

Він нагадав, що в Україні створений штаб з підготовки до опалювального сезону. За словами Шмигаля, ця підготовка включає чотири основні аспекти: достатні запаси газу, достатні запаси вугілля, готовність енергогенеруючих підприємств та інфраструктури, підготовка до екстрених ситуацій.
«Перше. Продовжується закачування газу в українські підземні газові сховища. Станом на сьогодні Україна вже має 11,3 мільярди кубів газу. Всього з початку року було закачано майже 3 мільярди кубометрів блакитного палива. Створено можливості для фізичного реверсу газу з Європи. Попри воєнні дії, видобуток газу державною компанією «Укргазвидобування» майже не зменшився. Нафтогазу поставлене завдання до початку опалювального сезону мати у сховищах 19 мільярдів кубометрів газу», — зазначив Шмигаль.
Що ж до запасів вугілля, то станом на середину липня Україна вже накопичила 1,5 мільйони тонн вугілля, що в 2,5 раза більше, ніж визначені офіційними документами гарантовані запаси на цей час.
Окремо прем’єр зазначив, що продовжується нарощуватися і власний видобуток, а також формуються домовленості з країнами-партнерами, аби на початок опалювального сезону наші запаси вугілля становили понад 2 мільйони тонн.
«Наразі у середньому вже на третину виконані роботи з підготовки об’єктів теплопостачання, житлового фонду та об’єктів соціальної сфери до опалювального сезону. Виділено майже 300 мільйонів гривень на ремонти трьох ТЕЦ - у Чернігові, Кременчуці та Охтирці. Продовжуються ремонти котелень та ліній електропередач», — наголосив прем’єр-міністр.
На закупівлю резервного обладнання регіонам, де можуть виникнути екстрені ситуації, уряд виділив 1,4 мільярди гривень.
«Коли твій географічний сусід — неадекватний терорист, маємо готуватися до будь-яких сценаріїв», — підсумував Шмигаль.
Як повідомлялося, уряд 7 червня створив Штаб із підготовки України до старту нового опалювального сезону. За словами голови правління НЕК «Укренерго» Володимира Кудрицького, українська енергосистема зможе пройти опалювальний сезон 2022-2023 років за будь-яких сценаріїв, у тому числі за відключення певних генеруючих потужностей.