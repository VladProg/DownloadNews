Спеціалізована антикорупційна прокуратура повідомила про підозру народному депутату, викритого у спробі підкупу голови Державного агентства відновлення та розвитку інфраструктури у криптовалюті.


Як передає Укрінформ, про це інформує пресслужба САП.
"За дорученням керівника САП прокурор повідомив про підозру чинному народному депутату, якого викрили на наданні неправомірної вигоди голові Державного агентства відновлення та розвитку інфраструктури України", - йдеться у повідомленні.
За даними правоохоронців, народний депутат запропонував топпосадовцю неправомірну вигоду за забезпечення прийняття міжвідомчою робочою групою рішення про виділення з фонду ліквідації наслідків збройної агресії коштів на ремонт будівель університету, в якому парламентарій обіймає посаду ректора (дію контракту якого призупинено). Пропонована сума хабаря мала становити 8% від обсягу фінансування.

У САП зазначають, що підозрюваний надав топпосадовцю частину цієї неправомірної вигоди у розмірі 0,39 біткоїна, що на час вчинення операції було еквівалентно 10 тис. дол.
Народному депутату вручено повідомлення про підозру у скоєнні злочину, передбаченого ч. 4 ст. 369 ККУ.
Слідство триває.

Як зазначається, розслідування цього злочину стало можливим завдяки особистому сприянню генпрокурора. При цьому голова Державного агентства відновлення та розвитку інфраструктури співпрацював з правоохоронцями і сприяв розслідуванню протиправних дій.
За даними ЗМІ, йдеться про народного депутата Андрія Одарченка (фракція партії “Слуга народу”).
Як повідомлялося, у серпні Служба безпеки України спільно з Національним антикорупційним бюро викрили чинного народного депутата, який за 85 тис. дол "продавав" землю Національної академії аграрних наук.