Уповноважений ВР з прав людини Дмитро Лубінець анонсував позитивні новини щодо повернення додому викрадених Росією українців.

Про це він сказав в ефірі загальнонаціонального телемарафону "Єдині новини", передає Укрінформ.
"Найближчим часом можу анонсувати, ви почуєте, я сподіваюсь, ще подібні позитивні новини", - сказав Лубінець.
Він також розповів, що процес повернення 11 дітей, яких окупанти незаконно утримували на окупованій частині Херсонської області, тривав декілька місяців, зокрема, включав і підготовку, і логістику, саме перевезення, відновлення документів. Разом з тим він відмовився розкрити деталі цього процесу.
"Росіяни постійно намагаються зрозуміти, як у нас це відбувається. І дуже часто ми стикаємося з тим, що вони перешкоджають поверненню. Фізично перешкоджають поверненню", - сказав Лубінець.
Він додав, що до процесу визволення українців, які були незаконно вивезені в Росію, висловила бажання долучитися низка країн.
"Є країни, які допомагають в технічному плані, є країни, які допомагають з логістикою. Але станом на зараз можу вам відверто сказати, що 99% в роботі повернення українських дітей приймає участь саме Україна. ...Повернення українських громадян, напевно це правильно, але в першу чергу це завдання України. Дуже часто ми стикаємося з тим, що ініціативи закінчуються тільки ініціативами", - сказав Лубінець.
Він додав, що як правило, діти, яких вдалося визволити з Росії, повертаються в свої сім'ї, або до своїх родичів, якщо батьки загинули.
Діти з дитячих будинків-інтернатів також повертаються в прийомні сім'ї.
"Позиція дуже проста. Це позиція Президента, позиція уряду, позиція моя особиста. Діти не повинні перебувати і повертатись в дитячі будинки-інтернати. Вони повертаються, для них максимально швидко знаходяться прийомні сім'ї, які їх беруть, діти задоволені", - сказав Лубінець.
Як повідомляв Укрінформ, за інформацією Херсонської обласної адміністрації, вдалося повернути до України 11 дітей, яких незаконно утримували на тимчасово окупованих територіях Херсонщини. Серед них шестеро малюків, які позбавлені батьківського піклування. А п’ятеро - мають сім’ї. Найменшій дитині - 2 роки, найстаршій - 16.