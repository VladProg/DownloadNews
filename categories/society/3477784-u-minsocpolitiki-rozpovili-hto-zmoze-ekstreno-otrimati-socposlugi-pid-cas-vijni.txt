Уряд ухвалив рішення, яке забезпечує можливість для людей у складних життєвих обставинах, зокрема літніх людей та людей з інвалідністю, отримати необхідні соціальні послуги екстрено (кризово) в умовах воєнного стану.

Про це повідомляє Міністерство соціальної політики України в Фейсбуці, передає Укрінформ.
«Ухвалене рішення серед іншого передбачає, що люди похилого віку та люди з інвалідністю під час воєнного стану зможуть отримати життєво необхідні соціальні послуги, в тому числі притулку або стаціонарного догляду, лише за заявою, а відповідні рішення уповноважені органи або надавачі послуг прийматимуть протягом 1 доби», — йдеться в повідомленні.
За словами міністра соціальної політики України Марини Лазебної, необхідний притулок та догляд люди, які цього потребують, можуть отримати в будь-якому місці України, незалежно від задекларованого місця проживання. Для отримання необхідної послуги можна звертатися з заявою безпосередньо до надавача цієї послуги.
Згідно з ухваленим рішенням, під час воєнного або надзвичайного стану людям з інвалідністю та літнім людям екстрено (кризово) доступні наступні соціальні послуги:

• інформування, консультування, консультативний кризовий телефон,
• надання притулку, нічний притулок, короткотермінове проживання;
• екстрене (кризове) втручання,
• представництво інтересів,
• підтримане проживання осіб похилого віку та осіб з інвалідністю, бездомних осіб,
• соціальний супровід сімей або осіб, які перебувають у складних життєвих обставинах,
• догляд вдома, догляд стаціонарний, денний догляд, денний догляд дітей з інвалідністю, паліативний догляд,
• соціально-психологічна реабілітація,
• натуральна допомога,
• переклад жестовою мовою,
• транспортні послуги.

Зазначається, що при відсутності необхідних документів для отримання зазначених послуг достатньо лише заяви від людини, або заяви від законного представника для недієздатних осіб, яким призначено опікунів, або повідомлення уповноваженої особи органу опіки та піклування.
Відповідну заяву можна подати до уповноваженого органу соцзахисту за місцем звернення або безпосередньо до надавача соціальних послуг.
Як повідомлялося, близько пів мільйона внутрішньо переміщених осіб з числа найбільш вразливих груп отримають додаткові до державних програм грошові виплати. Виплати здійснюватимуться за три місяці в розмірі 2220 грн на кожного члена домогосподарства на місяць, але не більше ніж для трьох осіб.