Державна архівна служба України започаткувала онлайн-проєкт «Єдине вікно доступу до цифрових ресурсів українських архівів», створений на платформі ARCHIUM.

Про це повідомив під час презентації в Укрінформі голова Укрдержархіву Анатолій Хромов.
"Незважаючи на широкомасштабну війну, яка триває вже третій місяць, ми не відмовляємося від планів і завдяки підтримці нашого партнера - ПП «Архівні інформаційні системи» - презентуємо пілотну версію «Єдиного вікна доступу до цифрових ресурсів українських архівів», що працюють на платформі ARCHIUM». Це інтегруючий ресурс, який увібрав майже 1,5 мільйона копій трьох центральних архівів, що у минулі роки вже отримали це програмне забезпечення», - сказав Хромов.
Він уточнив, що йдеться про Центральний державний архів вищих органів влади та управління України, Центральний державний архів громадських об’єднань України та Центральний державний архів-музей літератури і мистецтва України.
«Це майже 1,5 мільйона скан-копій, що не просто представлені на цьому об’єднаному ресурсі, а й надають можливість пошуку за ключовими словами, описовими документами та інші переваги», - зазначив голова Укрдержархіву.
За його словами, портал, що покликаний значно спростити життя як архівістів, так і користувачів, створений ПП «Архівні інформаційні системи» і розглядається як тестовий.
Водночас Хромов закликав активно користуватися цим ресурсом, який уже доступний на офіційному вебсайті Державної архівної служби, де по центру - великий банер «Міжархівний пошуковий портал. Єдине вікно доступу 24/7 до цифрових ресурсів українських архівів».
«Ми хочемо дізнатися думку користувачів, наскільки він є зручним, сучасним та ефективним», - зауважив Хромов.
Він також додав, що останнім часом державні архіви почали активно цифрувати своє архівне культурне надбання на своїх сайтах, і темпи оцифрування зросли на 500%. І завданням проєкту є залучати до нього все більше архівів.
«Метою даного ресурсу в перспективі є долучити до нього всі державні архіви. Тобто цей сайт має бути спільним для центральних, державних і обласних архівів для того, щоб всі ті мільйони оцифрованих справ, - а це в перспективі мільярди копій, - були доступні онлайн», - підкреслив голова Укрдержархіву.
Своєю чергою директор ПП «Архівні інформаційні системи» Кирило Віслобоков додав, що в подальшому планується підключення не лише ресурсів архівів, а й колекцій, зокрема колекції документів штабу райхсляйтера Розенберга.
«Зараз ми працюємо над колекцією документів Західноукраїнської Народної Республіки з різних сховищ в Україні та поза її межами. Також будуть підключені ті архіви, які готові будуть далі впроваджувати нашу платформу», - сказав він.
Віслобоков поінформував, що наразі йдеться про інтеграцію архівів на публічному рівні, тобто на рівні представлення оцифрованих документів і апарату з широкими можливостями повнотекстового пошуку. Другою частиною цієї інтеграційної платформи буде адміністративний інтерфейс для управління порталом, що дозволить вирішувати управлінські функції, перш за все Укрдержархіву.
«Тобто йдеться про інтеграцію на рівні облікових даних, статистики, щоб можна було ефективно здійснювати планування на базі звітності, аби паперові звіти відійшли в минуле. Це наша наступна мета – впровадити цю другу частину, яка має значно підвищити ефективність внутрішньої роботи архівів і архівної служби», - зауважив директор ПП «Архівні інформаційні системи».