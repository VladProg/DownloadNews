У Вашингтоні відбулася церемонія нагородження лауреатів премії Human Rights Award, під час якої Перша леді Олена Зеленська отримала нагороду для всього народу України.

Про це передає Укрінформ із посиланням на телеграм Зеленської.
Вона розповіла, що 19 липня мала честь отримати премію Dissident Human Rights Award, адресовану всьому українському народу. Нагородження відбулося в Меморіалі пам'яті жертв комунізму у Вашингтоні.
"Цьогоріч уперше нею відзначили не конкретну людину, а весь народ України за "мужню боротьбу за свободу проти агресивної війни росії". Хоча меморіал присвячений злочинами комунізму, варто пам'ятати, що це лише одне з облич тоталітаризму", – зауважила Перша леді.

Вона також зазначила, що на церемонії розповіла всім присутнім, як зараз росія застосовує в Україні сталінські репресивні методи.
"Як українці проходять крізь російські фільтраційні табори, як катують тих, хто не погоджується співпрацювати з окупантами. Як наших людей примусово депортують до росії. Ціною героїчних зусиль ми боремося зараз не лише за свою свободу", – додала Зеленська.
Вона наголосила, що українці борються за те, щоб сталінський Великий терор більше не зміг використовуватися ніде й ніколи у цивілізованому світі.
"Саме про це і говорить сьогоднішня нагорода, яку везу до України", – підсумувала перша леді.
Нагадаємо: Dissident Human Rights Award з 2015 року присуджують активістам та дисидентам поневолених народів за їхню хоробрість у відстоюванні прав людини та свободи.