Міністерство охорони здоров'я закупило першу партію медичного обладнання за кошти, залучені в рамках кампанії United24.

Як передає Укрінформ, про це повідомляє пресслужба МОЗ.
"За три тижні роботи платформи United24 на рахунок для потреб охорони здоров'я, відкритий у Національному банку України, надійшло 30 215 400 грн. Міністерство охорони здоров'я спрямувало 26,5 млн грн на закупівлю 35 транспортних апаратів штучної вентиляції легень для закладів екстреної медичної допомоги. Це перша закупівля, здійснена за кошти, що надійшли в рамках кампанії United24", - йдеться у повідомленні.

Зазначається, що нове обладнання поїде до центрів екстреної медичної допомоги та медицини катастроф у Харківській, Дніпропетровській, Сумській, Миколаївській, Одеській, Черкаській, Чернігівській, Полтавській областях.

Як повідомляв Укрінформ, 5 травня під час візиту до Варшави Прем’єр-міністр Денис Шмигаль презентував міжнародним партнерам і донорам платформу United24.
17 травня Президент Володимир Зеленський підписав указ щодо ініціативи заснування національного бренду United24 для обʼєднання зусиль міжнародних партнерів у підтримці України.
18 травня футболіст Андрій Шевченко став першим амбасадором United24.