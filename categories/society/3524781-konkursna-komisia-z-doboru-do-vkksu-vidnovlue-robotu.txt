Конкурсна комісія з добору кандидатів на посади членів Вищої кваліфікаційної комісії суддів України повідомила про відновлення конкурсу та 13 липня проведе офіційне засідання у Польщі.

Як передає Укрінформ, про це інформують у Вищій раді правосуддя.
«Конкурсна комісія з добору кандидатів на посади членів Вищої кваліфікаційної комісії суддів України повідомила про відновлення конкурсу. 13 липня 2022 року у Польщі відбудеться офіційне засідання комісії, на якому обговорюватимуть найважливіші зміни у правилах конкурсу: строки, порядок, умови конкурсу», - ідеться в повідомленні.
Зазначається, що про час початку засідання повідомлять додатково, передбачена онлайн-трансляція.
«Всі члени Конкурсної комісії ВККС визнають, що продовження судової реформи є надважливим завданням для підтримки демократичних цінностей в Україні та вступу України до ЄС. У цей непростий час нашим обов’язком є зробити все можливе, щоб продовжити проведення конкурсу на посади членів Вищої кваліфікаційної комісії суддів України на засадах неупередженості, прозорості, професійності, незалежності та доброчесності», - цитують членів Комісії у ВРП.
У ВРП нагадують, що перший склад Конкурсної комісії було призначено 17 вересня 2021 року наказом в.о. голови Вищої ради правосуддя відповідно до змін до Закону України «Про судоустрій і статус суддів». Офіційну роботу конкурсна комісія розпочала 21 січня 2022 року.
Як повідомлялося, раніше Секретаріат Вищої ради правосуддя звернувся з листом до членів першого складу Конкурсної комісії з добору кандидатів на посади членів Вищої кваліфікаційної комісії суддів України, в якому висловлено прохання повідомити, коли буде відновлено її роботу.
Ще раніше - 24 лютого 2022 року, листом голови Конкурсної комісії Теда Зажечного ВРП повідомили про тимчасове призупинення роботи Комісії у зв’язку з введенням воєнного стану в Україні. Комісія поінформувала, що кандидати матимуть можливість подати заяви та брати участь у конкурсі, коли про це буде оголошено Комісією.