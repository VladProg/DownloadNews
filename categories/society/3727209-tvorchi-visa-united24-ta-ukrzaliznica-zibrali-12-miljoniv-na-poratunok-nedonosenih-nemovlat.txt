TVORCHI, Visa та UNITED24 у партнерстві з Укрзалізницею зібрали майже 12 млн грн для закупівлі інкубаторів інтенсивної терапії, які рятуватимуть передчасно народжених в Україні немовлят.

Як передає Укрінформ, про це Укрзалізниця повідомляє в Телеграмі.
“Гурт TVORCHI оголосив благодійний збір наприкінці квітня, під час виступу на Центральному залізничному вокзалі Києва - перед від’їздом до Ліверпуля, незадовго до старту пісенного конкурсу Євробачення-2023”, - йдеться у повідомленні.
Жертвувати на порятунок малюків можна було в тому числі за допомогою інсталяції “Небайдужі серця” на залізничному вокзалі Києва.
При заявленій меті зібрати мінімум 10 млн грн фінальна сума збору за місяць склала 11 924 114 грн.

Кошти будуть спрямовані на офіційний рахунок Міністерства охорони здоров’я України для закупівлі інкубаторів інтенсивної терапії. Вони необхідні для передчасно народжених дітей, кількість яких в Україні зросла через стрес матерів, зумовлений війною.
Як повідомляв Укрінформ, UNITED24 – це фандрейзингова платформа, глобальна ініціатива Президента Володимира Зеленського з підтримки України. Вона створена для співпраці з благодійними фондами, партнерами, донорами та публічними особами у всьому світі. Платформа дозволяє за один клік зробити благодійний внесок на підтримку України з будь-якого куточка світу.