Ветерани та особи з інвалідністю можуть безкоштовно пройти шестимісячне навчання за 95 робітничими професіями та 365 освітніми програмами підвищення кваліфікації у Центрах професійно-технічної освіти Державної служби зайнятості.

Як передає Укрінформ, про це повідомляє Міністерство з питань реінтеграції тимчасово окупованих територій України.

В Україні стартував новий експериментальний урядовий проєкт, який дає змогу учасникам бойових дій і громадянам, які отримали інвалідність через війну, безоплатно пройти професійне навчання, зазначається у повідомленні.
Йдеться про підготовку, перепідготовку або підвищення кваліфікації у Центрах професійно-технічної освіти Державної служби зайнятості. Це сучасні заклади освіти, які навчають робітничих професій, актуальних на ринку праці.
Вони діють у Дніпропетровській, Полтавській, Харківській, Одеській, Львівській, Рівненській, Сумській та Івано-Франківській областях.
Навчання проводиться за 95 робітничими професіями та 365 освітніми програмами підвищення кваліфікації й триває до 6 місяців. Навчатися можна на денній чи вечірній формі або дистанційно.
Подати заявку на участь можна за посиланням.
Після завершення навчання учасники отримають документ державного зразка про присвоєння відповідної кваліфікації.
Як повідомляв Укрінформ, у Житомирі відкрили п’ятий у країні Центр ветеранського розвитку.