З 24 лютого Державна екологічна інспекція зафіксувала 172 випадки екоциду.

Як передає Укрінформ, про це повідомляє пресслужба Міністерства захисту довкілля та природних ресурсів.
«З перших днів повномасштабної війни в Україні державні екологічні інспектори на своєму фронті 24/7 - документують та обраховують збитки від дій окупантів. Оперативним штабом при Держекоінспекції вже сформований реєстр збитків, у якому зафіксовані 172 випадки екоциду», - йдеться в повідомленні.
Зазначається, що матеріали увійдуть до загального переліку збитків від агресії росії, який формує Міністерство з питань реінтеграції тимчасово окупованих територій України для підготовки позову у Міжнародний суд ООН.
Як повідомлялось, 900 природних заповідників сьогодні перебувають у небезпеці через військові дії російської федерації. Це 1,2 млн га, або близько 30% площі всіх природоохоронних територій України.