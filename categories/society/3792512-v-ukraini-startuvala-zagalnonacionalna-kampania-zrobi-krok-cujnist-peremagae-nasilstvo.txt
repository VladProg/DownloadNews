В Україні запустили загальнонаціональну урядову кампанію «Зроби крок. Чуйність перемагає насильство», присвячену розвитку небайдужого суспільства, готового реагувати на випадки насильства.

Про старт кампанії, яка проходитиме в рамках акції «16 днів активізму проти насильства», оголосила віцепрем'єр-міністр з питань європейської та євроатлантичної інтеграції Ольга Стефанішина під час публічної дискусії на тему домашнього насильства, повідомляє кореспондент Укрінформу.
«Ми запускаємо вже вчергове в рамках міжнародної акції «16 днів активізму проти насильства» загальнонаціональну кампанію «Зроби крок. Чуйність перемагає насильство»... Звичайно, повномасштабна війна багато чого змінила. Росія прагне не лише знищити фізично наші життя, наші міста й будинки, а насамперед зруйнувати нас ментально... Я, на жаль, з початку повномасштабної війни дізналася про дуже багато загальновживаних термінів, які є інструментами війни. Деморалізація населення є офіційним інструментом і засобом війни. Знущання з громадян, сексуальні злочини, тиск через знищення цивільної інфраструктури - це тиск в першу чергу на громадян. Деморалізація суспільства - це такий самий інструмент війни, як і безпосередні воєнні дії», - сказала віцепрем'єрка.

Вона зауважила, що життя у стані постійної тривоги про близьких, втрачені домівки, роботу, очікування звісток від тих, хто на фронті, недосипання створюють додатковий тиск на людську психіку, і це може переростати в суперечки з найріднішими, скандали і неконтрольовану агресію.
У цьому контексті Стафанішина поінформувала, що, згідно з даними останніх опитувань серед звичайних громадян, дві третини респондентів стикаються із випадками домашнього насильства або у своїх родинах, або були свідками цього.
«Тому для нас важливо знову говорити про це публічно, запускати кампанію і говорити людям, що вони мають дбати і про себе, а їхні права залишаються незмінними», - акцентувала вона.

Урядовиця поінформувала, що загальнонаціональна кампанія має три ключові напрямки - згуртованість навколо ідеї протидії насильству, донесення інформації про можливість отримати дієву допомогу і мотивування українців спільно впоратися із психологічними наслідками повномасштабної війни.
Головна ідея кампанії полягає в тому, що з насильством допомагають боротися навіть маленькі кроки, «адже боротьбі з насильством не обов'язково приділяти багато часу та зусиль, достатньо звертати увагу на ситуації та реагувати на них».
Зокрема, ідея про маленькі кроки лягла в основу інтерактивної інсталяції, що містить головоломку, в якій сховані певні повідомлення, - підказки, як чинити в разі насильства.
Акція «16 днів активізму проти насильства» щорічно відбувається з 25 листопада до 10 грудня у понад 100 країнах світу з 1991 року з метою активізації спільних зусиль для однієї мети: безальтернативної протидії всім формам насильства.