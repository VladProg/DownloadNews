Мова і культура є одними із потужних проявів дії м'якої сили у світі, а з початком повномасштабного вторгнення росії в Україні вони набула нового звучання.

Про це зазначила дружина Президента Олена Зеленська під час онлайн-виступу на Global Soft Power Summit 2023 у Лондоні, повідомляє кореспондент Укрінформу.
"Один із потужних проявів м'якої сили - культура, і вона теж набула нового звучання: починаючи від світових концертів на підтримку України до великого святкування "Carol of the Bells" у Карнегі-холі, коли світ дізнався, що це є український "Щедрик". Так само світ наново познайомився з видатними українськими митцями, яких віками привласнювала росія, відкриває для себе українську історію як частину світової, а не радянської чи російсько-імперської", - підкреслила перша леді.
Також, за її словами, посланцями м'якої сили стали українські вимушені переселенці, люди, які несподівано для себе опинилися в інших країнах і розповідають там про Україну, уособлюють її.
Крім того, перша леді переконана, що амбасадором України стала сама наша мова.
"Нею заговорили одночасно багато країн - від заяв на міжнародному рівні до поповнення україномовних аудіогідів та якісних перекладів книжок і фільмів. У цей момент дехто у світі вперше з'ясував для себе, що українська - це зовсім не російська", - відзначила Зеленська.
Водночас вона підкреслила, що українці зараз усіма можливими мовами доносять правду, що відбувається в Україні.
"Попри війну та економічні труднощі цього року ми були присутні на важливих міжнародних майданчиках - від полів ООН до світових парламентів, розширили співпрацю з великою кількістю інституцій. Дуже хотіли повернути світові й собі це порушене війною відчуття, що діалог та людяність набагато ефективніші за економічний та фінансовий примус, який використовує наш ворог", - додала Зеленська.
Як повідомляв Укрінформ, перша леді Олена Зеленська в ООН закликала до створення трибуналу для розслідування злочинів рф в Україні та покарання злочинців за порушення прав людини, вбивства і насильство.
Фото: ОП