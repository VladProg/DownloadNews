Національна поліція від початку повномасштабної війни із рф знайшла майже 30 тисяч людей, яких вважали зниклими безвісти.

Про це повідомила речниця Міністерства внутрішніх справ Альона Матвєєва, передає Укрінформ із посиланням на пресслужбу МВС.
«З 24 лютого, з початку повномасштабного вторгнення рф, було близько 48 тисяч повідомлень про людей, які зникли безвісти. Всього на даний час було знайдено майже 30 тисяч людей за цими заявами», - сказала Матвєєва.
За її словами, заяви про зниклих безвісти можна подати в телефонному режимі, поштою і безпосередньо у відділках поліції.
«Подавати заяву можуть не лише родичі, це можуть бути друзі, колеги, знайомі. Обов’язково треба вказати дату та місце зникнення, хоча б приблизно, анкетні дані, дату і рік народження, особливі прикмети, номери телефонів, паспортні дані, а також контакти осіб, які можуть знати куди могла зникнути особа», - пояснила речниця МВС.
За її інформацією, зниклих безвісти найбільше в тих регіонах, де йдуть активні бойові дії – це Донецька та Луганська області.
Як повідомлялося, в Україні вважаються безвісти зниклими 329 дітей, депортовані понад 12 тисяч.