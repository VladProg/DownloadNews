Уповноважений Верховної Ради України із прав людини Дмитро Лубінець заявив, що у нього немає проблем відправити, наприклад, електронного листа і отримати відповідь від російського омбудсмана тетяни москалькової — спілкуватися йому із нею складно у плані результативності.

Про це український омбудсман заявив у коментарі Укрінформу.

“У мене немає проблем відправити листа і отримати від неї відповідь. Це спілкування складне (у плані результативності — ред.). Вона приймає листи, і передає їх навіть через наших спільних колег — омбудсманів іноземних країн про те, що вона готова спілкуватися з омбудсманом України. А я кажу, що теж готовий спілкуватися, тільки — який результат? Тобто, якщо вони продовжують гру про те, що тимчасово окупована територія України — це не до них, то це ускладнює результати нашої спільної діяльності”, - сказав він.
Лубінець заявив, що його точно не цікавить спілкування просто заради спілкування.
“І при цьому ми постійно намагаємося знайти якийсь новий підхід, варіант, який би дозволив нам отримати результат. А результат наразі для мене дуже простий — це щоб я побачив, що дійсно на території рф і тимчасово окупованих територіях принаймні виконуються Женевські конвенції. Це буде вже результат”, - уточнив український омбудсман.
Зі свого боку, за словами Уповноваженого Верховної Ради України з прав людини, українська сторона готова надати докази того, що на території України Женевські конвенції у частині поводження з російськими військовополоненими виконуються на 100 відсотків. “І це неодноразово транслювалося як через міжнародні організації так і було підтверджено тим же самим МКЧХ. Але поки воно є як є”, - уточнив чиновник.
Відповідаючи на питання щодо ініціативи України про звільнення з рф своїх цивільних заручників, - коли рф відпускає без жодних умов українських цивільних, і Україна зі свого боку робить так само, - Лубінець сказав, що це питання наразі пропрацьовується.
“У юридичному сенсі “цивільні заручники” - це дуже правильна дефініція, бо у глобальному сенсі у нас не можуть бути обміни цивільних на цивільних. Це - нонсенс. Ми послуговуємося терміном “цивільні заручники”, і їх не має права тримати рф”, - заявив Лубінець.
Окремо він зазначив, що все ж таки результати діяльності Офісу Омбудсмана, зокрема, і у складі Координаційного штабу з поводження з військовополоненими щодо повернення наших героїв та героїв додому, уже у нас наразі є.
Як повідомлялося, 30 липня Лубінець розповів про нову ініціативу України щодо повернення з рф своїх цивільних.
За його словами, Україна готова розпочати процес, який в юридичному сенсі має виглядати так: росіяни відпускають українських цивільних без жодних умов, і українці відпускають російських цивільних без жодних умов.