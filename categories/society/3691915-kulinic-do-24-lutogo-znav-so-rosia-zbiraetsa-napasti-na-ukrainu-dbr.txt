Ексочільник Головного управління СБУ в АР Крим Олег Кулініч знав про те, що росія готується напасти на Україну, до 24 лютого минулого року, та свідомо приховав цю інформацію.

Про це на брифінгу поінформувала радниця з комунікацій ДБР Тетяна Сапьян, передає кореспондент Укрінформу.
"Слідство встановило, що посадовець (Кулініч — ред.) заздалегідь знав про плани рф напасти на Україну з тимчасово окупованого Криму, але умисно приховав цю надважливу інформацію від керівництва і заборонив відправляти будь-яку документацію з цього приводу до центрального апарату СБУ", – сказала вона.
Радниця з комунікацій ДБР заявила, що Кулініч у перші години вторгнення росії в Україну свідомо блокував будь-які спроби повідомити керівництву СБУ і суспільству про реальну обстановку у регіоні, не вжив жодних заходів для захисту державного суверенітету та надав вказівку особовому складу покинути місце служби.
За інформацією ДБР, пізніше Кулініч видав штатну зброю людям, які не мали відношення до СБУ.
"Окрім того, посадовець сам покинув місце постійної дислокації і вже 24 лютого виїхав до Києва. На одній з квартир, де мешкав Кулініч, слідчі виявили схрон зі зброєю та його документи часів проходження служби у кдб срср. Імовірно, усе це було підготовлено на випадок окупації Києва та приходу до столиці росіян", – зазначила Сапьян.
Окремо вона поінформувала, що Кулініч був довіреною особою колишнього заступника секретаря РНБО Володимира Сівковича.
"Він мав доступ до усієї таємної інформації, що циркулювала у спецслужбі, та отримував актуальні дані про те, що обговорювалося на нарадах, які відбувалися у державі. За наявними фактами усю отриману інформацію Кулініч передавав Сівковичу за допомогою інтернет-месенджера Threema, використовуючи для конспірації умовні прізвиська та назви", – уточнила Сапьян.
За її словами, Кулініч за завданням Сівковича здійснював розстановку довірених осіб на деякі керівні посади у СБУ.
"Першочергово його цікавили регіональні підрозділи — у Чернігівській, Сумській, Харківській та інших прикордонних областях... Неформально він частково контролював роботу Департаменту контррозвідки та деяких інших підрозділів СБУ, а також – регулярно дезінформував керівництво СБУ про реальні наміри спецслужб рф", – заявила вона.
Відповідаючи на запитання, чи вивчається можливість обміну Кулініча у майбутньому на наших захисників, речник Служби безпеки України Артем Дехтяренко поінформував, що це питання більше лежить у політичній площині.
Зі свого боку Сапьян сказала, що справа ексочільника Головного управління СБУ в АРК, незалежно від того, яке буде ухвалене політичне рішення, буде розглядатися у суді. Після того, як він уже ознайомиться з матеріалами провадження, засідання з її розгляду будуть проводитися, і вирок буде винесений.
радниця з комунікацій ДБР також повідомила, що Кулініч не пішов на співпрацю зі слідством: “Наскільки мені відомо, то Олег Кулініч не пішов на співпрацю зі слідством. Тому інформація і доказова база, яку вдалося зібрати Державному бюро розслідувань — це кропітка робота слідчо-оперативних груп”.
Як повідомлялося, ДБР завершило досудове слідство щодо Кулініча і разом з СБУ оприлюднило нові докази співпраці Кулініча з фсб росії.
Фото: ДБР