Генеральний директор Укрпошти Ігор Смілянський анонсував випуск нової марки "Не забудемо! Не пробачимо! Буча. Ірпінь. Гостомель".

Як передає Укрінформ, про це Смілянський повідомив у Телеграмі.
За його словами, "бувають марки круті, бувають легкі, а бувають важкі. Ті, які дуже непросто тобі даються, бо за ними стоїть біль та історія, яку важко передати в одному невеликому творі".

За тиждень, 31 березня, нагадав Смілянський, "ми всі будемо відзначати день звільнення Бучі, Ірпеня, Гостомеля. День героїзму та болі, день люті та помсти. До цього дня Укрпошта, в рамках серії "міста – герої", випустить марку "Не забудемо! Не пробачимо! Буча. Ірпінь. Гостомель", а також листівки та конверти серії".

У цьому блоці будуть марки, присвячені трьом містам-героям Київщини. "Там і знищена "Мрія", і люди під мостом в Ірпені, і спалена ворожа техніка на вулицях Бучі", - зазначив керівник Укрпошти.
"Відсьогодні цей блок стає доступним для передзамовлення на нашому сайті, а за тиждень запустимо його в наших відділеннях", - повідомив він.
Також Смілянський додав, що "ми запускаємо продаж річної книги "Марки України за 2021 рік". Звісно, трохи затримались з випуском, але маємо все робити на рівні, тож зібрали для вас колекцію марок (серед них марка "Бахмут") та оформили в круту книгу. Як завжди, дякую художникам та нашій неймовірній філателістичній команді, а всім бажаю переможної п’ятниці та чекаю Вас у нас онлайн та у відділеннях".

Як повідомляв Укрінформ, Укрпошта до річниці повномасштабної війни росії проти України 24 лютого 2023 року ввела в обіг марку "ПТН ПНХ!".