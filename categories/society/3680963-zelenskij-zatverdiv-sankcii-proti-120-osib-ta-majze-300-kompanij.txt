Президент України ввів у дію рішення РНБО про санкції проти фізичних і юридичних осіб, пов'язаних, зокрема, з букмекерським та лотерейним бізнесом.

Відповідний указ оприлюднено на сайті глави держави, повідомляє Укрінформ.
Згідно з указом "Про рішення Ради національної безпеки і оборони України від 10 березня 2023 року "Про застосування та внесення змін до персональних спеціальних економічних та інших обмежувальних заходів (санкцій)", під санкції підпадають 120 фізичних та 287 юридичних осіб.
Більшість фізосіб, проти яких запроваджено санкції - громадяни росії. Окрім того, під обмеження підпали громадяни Великої Британії, Польщі, Нідерландів, Туреччини, Кіпру.

Серед підсанкційних юридичних осіб такі компанії, як "Спортлото", "Спортбет", "Бет.Ру", "Бетсіті", "Матчбет" тощо.
Санкції запроваджено на 50 років.
Як повідомлялося, Україна підготувала список для запровадження санкцій проти російських компаній, до якого увійшли 175 юридичних осіб, задіяних у ВПК, критичних галузях економіки, науково-дослідній сфері та прямо чи опосередковано беруть участь у війні проти України.
Фото: ОП