Національна поліція розпочала службову перевірку за фактом конфлікту поліцейського та прикордонника, який стався вночі 3 листопада.

Про це повідомляє Укрінформ із посиланням на сторінку поліція Києва у Фейсбуці.
«Дану подію зареєстровано у журналі єдиного обліку заяв та повідомлень Шевченківського управління поліції. Керівництво поліції ініційовано службову перевірку з метою надання правової оцінки діям учасників інциденту», - йдеться у повідомленні.

Зазначається, що під час патрулювання містом наряд поліції виявив чоловіка, який перебував на вулиці у комендантську годину. Тоді оперативник Шевченківського управління поліції звернувся до перехожого з проханням перевірити його документи та поцікавився, чому він перебуває на вулиці під час комендантської години. У цей момент до них підійшов чоловік напідпитку у камуфляжі, почав агресивно себе поводити та кілька разів штовхнув оперативника.
«Працівник поліції запросив незнайомця пройти до відділу задля перевірки його особи. Втім, останній ігнорував законні вимоги поліцейського та продовжував конфліктувати", - додали у поліції.
Згодом стало відомо про те, що чоловік несе службу в одному із прикордонних підрозділів.
Також стало відомо, що прокуратура розпочала кримінальне провадження у зв’язку з оприлюдненням відео побиття військовослужбовця в районному управлінні поліції у Києві.
За процесуального керівництва Київської міської прокуратури розпочато досудове розслідування за фактом можливих неправомірних дій стосовно військовослужбовця з боку працівників поліції. Відомості внесено до ЄРДР за ч. 2 ст. 365 Кримінального кодексу України - перевищення влади або службових повноважень.
"У мережі інтернет розповсюджено інформацію про затримання військовослужбовця працівниками Шевченківського управління поліції ГУ НП в місті та вчинення ними протиправних дій, пов’язаних зі спричиненням військовослужбовцю тілесних ушкоджень", - ідеться у повідомленні.
Також було оприлюднене відео із приміщення територіального відділу поліції, на якому видно момент падіння військовослужбовця на підлогу.
У прокуратурі заявили, що у межах слідства проводяться заходи зі встановлення обставин інциденту, його учасників та можливих свідків.
Також будуть опрацьовані записи з камер відеоспостереження у Шевченківському управлінні поліції.
Як повідомлялося, у соцмережах шириться відео, на якому нібито поліцейський побив військового у відділку поліції. Також була оприлюднена інформація про те, що військового після поранення направили до Києва на ВЛК.