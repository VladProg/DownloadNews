Віцепрем’єр-міністр – міністр із питань реінтеграції тимчасово окупованих територій Ірина Верещук, звертаючись до батьків дітей, зазначила, що кращий варіант захистити дитину – виїхати з нею на територію вільної України.

Про це поінформувала пресслужба Мінреінтеграції, передає Укрінформ.
«Мінреінтеграції та Міносвіти спільно вирішили, що діти на ТОТ навчатимуться дистанційно у школах, що знаходяться на підконтрольних територіях. Їм викладатимуть учителі, які фізично перебувають там. Разом з тим укотре нагадую батькам: кращий варіант захистити дитину – виїхати із нею на територію вільної України!» – зазначила міністр.
Зокрема, вона поінформувала, що цьогоріч рішення про формат проведення першого дзвоника кожна тергромада ухвалювала самостійно, бо війна змінила формат шкільного свята.
При цьому уточнюється, що наразі на тимчасово захоплених територіях – особлива ситуація. Глава Мінреінтеграції радить організувати навчальний процес у режимі онлайн.
При цьому Верещук заявила, що у разі виникнення проблем із виїздом громадянам слід телефонувати на цілодобову гарячу лінію Мінреінтеграції за номером: 15-48.
Як повідомлялося, у Мінреінтеграції поінформували, що в Україні за серпень з п'яти областей було евакуйовано майже 45 тисяч осіб.