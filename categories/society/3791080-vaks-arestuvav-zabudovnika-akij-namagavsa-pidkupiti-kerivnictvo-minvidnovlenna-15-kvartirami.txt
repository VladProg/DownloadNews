Вищий антикорупційний суд застосував запобіжний захід у вигляді тримання під вартою із можливістю внесення 100 млн грн застави до власника приватного товариства-забудовника, якого підозрюють у спробі підкупу керівництва Міністерства відновлення.

Як передає Укрінформ, про це Спеціалізована антикорупційна прокуратура повідомляє у Фейсбуці.
“24 листопада слідчий суддя ВАКС підтримав позицію прокурора САП та застосував до фактичного власника приватного товариства-забудовника, якого спільно з директоркою державного підприємства викрито на спробі підкупу керівництва Мінвідновлення, запобіжний захід у вигляді тримання під вартою з альтернативою внесення 100 млн грн застави та покладенням процесуальних обов’язків у разі її внесення”. - ідеться у повідомленні.
Строк дії тримання під вартою – 2 місяці.



Як повідомляв Укрінформ, НАБУ і САП спільно з віцепрем'єр-міністром з відновлення України – міністром розвитку громад, територій та інфраструктури України викрили власника приватного товариства на пропозиції неправомірної вигоди у вигляді нерухомості у зведених ним новобудовах загальною площею понад 5200 кв. м орієнтовною вартістю понад 170 млн грн.

За це топпосадовець мав залишити в силі укладені з товариством угоди щодо будівництва житлового комплексу на земельній ділянці Мінрозвитку, а також сприяти отриманню дозвільних документів та необхідних погоджень.
На момент викриття злочину детективи та прокурори задокументували оформлення на довірену особу 15 квартир у Києві.
Окрім власника товариства про підозру повідомили керівниці держпідприємства.