Усіх обласних воєнкомів буде звільнено і призначено на їх місце офіцерів, які пройшли фронт.

Про це повідомив Президент України Володимир Зеленський у Телеграм, розповідаючи про підсумки засідання РНБО, передає Укрінформ.
"Наші рішення наступні. Звільняємо всіх обласних «воєнкомів». Керувати цією системою мають люди, які точно знають, що таке війна й чому цинізм та хабарництво в час війни – це державна зрада. Натомість воїни, які пройшли фронт або які не можуть бути в окопах, бо втратили здоров’я, втратили кінцівки, але зберегли свою гідність та не мають цинізму… Їм можна довірити цю систему комплектування. Реалізувати це рішення повинен Головком Залужний", - заявив Президент.

Джерело: Офіційний канал Президента України - Володимира Зеленського
За його словами, перед призначенням нових керівників ТЦК буде відповідна перевірка Служби безпеки України.
"Кожен "воєнком", щодо якого є кримінальне провадження, нестиме відповідальність. Цілком справедливу. Повну", - наголосив Зеленський.
При цьому він зауважив, що звільнені військкоми та інші посадовці, які мають погони і щодо яких не виявлено даних про злочини чи порушення, якщо вони хочуть зберегти погони та довести свою гідність, мають іти воювати на фронт.
"Але підкреслю: армія не є й ніколи не буде заміною кримінальному покаранню. Посадовці, які переплутали погони й вигоду, точно – під суд", - додав Президент.
Він нагадав, що засідання РНБО було присвячене одній темі - результатам перевірки військкоматів. Було заслухано доповіді керівників ДБР, СБУ, МВС, НАБУ та генпрокурора.
"Загалом уже 112 кримінальних проваджень щодо посадовців "військкоматів". 33 підозри. Обласні "воєнкоми", міські, районні. Працівники ВЛК. Інші посадові особи. Зловживання в різних областях: Донецька, Полтавська, Вінницька, Одеська, Київська, Львівська. Хтось брав готівкою, хтось криптовалютою – хіба що в цьому різниця. Цинізм усюди однаковий", - підкреслив Зеленський.
Серед зловживань і корупційних діянь, виявлених у роботі керівників ТЦК - незаконне збагачення, легалізація незаконно отриманих коштів, неправомірна вигода, незаконне переправлення військовозобов’язаних через кордон.
Як повідомляв Укрінформ, ДБР скерувало до суду 15 обвинувальних актів, у яких фігурують працівники територіальних центрів комплектування.
Фото: ОП