Правоохоронці надали поради, як подбати про безпеку житла у вихідні дні, під час відпустки та тривалої відсутності вдома.

Як передає Укрінформ, про це Патрульна поліція України повідомляє в Телеграмі.
Поліцейські радять за можливості встановити сигналізацію (наразі існують варіанти від недорогих автономних GSM модулів до професійних охоронних систем). Імітація такої сигналізації також може відлякати крадіїв.
Також захистять оселю від непроханих гостей надійні двері та комбінація замків різного типу.
Громадянам радять не залишати вікна, кватирки та балконні двері відчиненими та закривайте штори. Під час нетривалої відсутності можна залишити світло або встановити таймер на його ввімкнення.
У Патрульній поліції рекомендують попередити сусідів, яким довіряєте, щоб забирали рекламні листівки з дверей та стежили за підозрілою активністю.
Крім того, правоохоронці радять не зберігати вдома цінні речі, а якщо вони є, то не розповідати про них першому-ліпшому, а для документів краще придбати сейф.
У Патрульній поліції закликали громадян також бути добрими сусідами, якщо помітили підозрілих осіб або підозрілі активності біля осель сусідів чи у них, повідомляти на 102.
Як повідомляв Укрінформ, в інтелектуальну систему “Безпечна Київщина” вже інтегровано 1885 відеокамер.