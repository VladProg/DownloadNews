В Укрінформі презентували можливості для навчання в Навчально-науковому інституті інформаційної безпеки та стратегічних комунікацій Національної академії СБУ.

Про спеціальності та напрямки підготовки на пресконференції розповів ректор Академії СБУ, доктор юридичних наук Андрій Черняк.
"Навчально-науковий інститут інформаційної безпеки та стратегічних комунікацій є структурним підрозділом Національної академії СБУ, де готують здобувачів вищої освіти за кошти фізичних та юридичних осіб — майбутніх фахівців з інформаційної та кібербезпеки, а також охорони державної таємниці. Підготовка фахівців для сфери оборони та безпеки є одним з пріоритетних напрямів діяльності Національної академії СБУ", - сказав Черняк.

Він поінформував, що Інститут здійснює підготовку фахівців за спеціальністю 081 право — на бакалаврському рівні за програмою "Право інформаційної безпеки", на магістерському рівні — "Інформаційне право".
А також за спеціальністю 256.04 "Національна безпека": на бакалаврському рівні — кіберзахист інформаційних ресурсів, організація захисту інформації з обмеженим доступом. На магістерському рівні — кіберзахист у сфері інформаційних технологій та кіберпросторі, організація захисту інформації з обмеженим доступом.
В Інституті діє вісім кафедр у складі Центру кібербезпеки та Центру стратегічних комунікацій.
Черняк розповів, що підготовка фахівців Інституту проходить на базі спеціалізованих центрів лабораторій безпеки інформаційно-комунікаційних систем та комплексних систем захисту інформації, які оснащені сучасною технікою та ліцензійним програмним забезпеченням.
Також є віртуальна лабораторія, запускається кіберполігон, де є можливість моделювати кібератаки та здійснювати їх відбиття, виявляти вразливості програмного забезпечення, відновлювати вражені інфраструктури тощо.
Так інститут здійснює підготовку з таких напрямків, як безпека інформаційних та комунікаційних систем; криптографічний та стеганографічний захист інформації, нормативно-правове та технічне забезпечення інформаційної безпеки, охорона державної та комерційної таємниці, побудова систем захисту інформації, управління в кризових ситуаціях та багато іншого.
Також, за словами ректора Академії СБУ, на базі Національної академії СБУ згідно з Меморандумом про взаєморозуміння між СБУ та компанією CISCO Systems відкрито Мережеву академію CISCO національної академії СБУ.
Черняк наголосив, що фахівці з національної безпеки можуть отримати роботу як у силових та спеціалізованих структурах, СБУ, антикорупційних органах, так і в державних організаціях як фахівці національної безпеки, військових структурах, можуть бути спеціалістами з систем безпеки, менеджерами з безпеки на підприємствах тощо.
На базі Інституту здійснюється підготовка офіцерів запасу, студенти мають можливість на договірних засадах пройти дворічне навчання та отримати військову спеціальність і звання “молодший лейтенант запасу”.
Як повідомив на пресконференції відповідальний секретар приймальної комісії Національної академії СБУ Дмитро Беседа, спеціальні умови для вступу в академію на бакалаврат передбачені для військовослужбовців, які беруть участь у військових діях та проходять на даний час службу в лавах ЗСУ. На магістратуру - військовослужбовці або учасники бойових дій мають право вступу за фаховим іспитом у формі індивідуальної співбесіди.
Він нагадав, що з 27 червня розпочинається реєстрація вступників для складання магістерського тесту навчальної компетентності та магістерського комплексного тесту.

"Цю реєстрацію здійснюють приймальні комісії, тому вступнику необхідно звернутися до приймальної комісії, надати відповідні документи і чекати екзаменаційний аркуш з логіном та пін-кодом для здачі тесту", - сказав Беседа.
Для вступу на бакалаврат реєстрація електронних кабінетів в системі ЄДЕБО розпочнеться з 1 липня.
Беседа додав, що вступні випробування, які проводить Нацакадемія СБУ, відбудуться в серпні-вересні за окремим графіком, про що вступників, які подали документи в електронному вигляді, буде повідомлено додатково.