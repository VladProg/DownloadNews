Завдяки 5 млн гривень благодійного внеску, які мобільний оператор перерахував до Благодійного фонду «Let`s help» у березні 2022 року, допомогу отримали 40 геріатричних пансіонатів та територіальних центрів надання соціальної допомоги.

Про це Укрінформу повідомили в пресслужбі Київстару.
Зазначається, що в цих закладах наразі перебувають 3 638 самотніх людей поважного віку, з яких майже половина є лежачими підопічними соціальних закладів.
На передані кошти від мобільного оператора фонд «Let`s help» придбав для мешканців пансіонатів необхідні продукти харчування, воду, ліки, засоби гігієни на місяць, а також сухі пайки на тиждень на випадок евакуації або перебування стареньких у бомбосховищах. Крім того, заклади забезпечені електрогенераторами та паливом для них на випадок перебоїв з електрикою.
«З початку повномасштабної війни в Україні Київстар системно підтримує суспільство та абонентів. Зокрема, компанія перерахувала майже 104 мільйони гривень на гуманітарну допомогу ЗСУ, лікарням, літнім людям та постраждалим від війни. Пишаємось, що наші абоненти також підтримують ці напрями, з березня вони перерахували 3,8 млн грн допомоги завдяки благодійним SMS. Разом ми впевнено рухаємося назустріч перемозі!» – коментує Ганна Захараш, директорка з корпоративних комунікацій Київстару.
У компанії нагадали, що долучитися й підтримати самотніх стареньких може кожен абонент передплати оператора, відправивши SMS з будь-яким текстом на номер 88080. З мобільного балансу буде автоматично перераховано 10 грн до БФ «Let`s help».
Отриману допомогу фонд спрямує на закупівлю продуктів, засобів гігієни та ліків для мешканців геріатричних пансіонатів по всій Україні.
Нині фонд збирає кошти також на необхідні теплі речі, ковдри, генератори та твердопаливні котли в пансіонати для людей похилого віку. Кожен охочий також може допомогти бабусям і дідусям донатами за посиланням.
Благодійний фонд «Let`s help» із 2015 року системно допомагає літнім людям та працює над забезпеченням гідної старості в Україні. Під опікою фонду перебувають понад 10 тис. підопічних, що проживають в геріатричних пансіонатах у 10 областях України.
Як повідомлялось, Київстар - найбільший український оператор електронних комунікацій, що станом на червень 2022 року обслуговував 24,8 млн абонентів мобільного зв’язку та понад 1,2 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.