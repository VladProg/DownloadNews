Любов матері упродовж усього життя супроводжує і оберігає нас, а під час війни сила і стійкість матерів зміцнюють дух і наближають перемогу над ворогом.

На цьому наголосив голова Поважної ради відзнаки за професіоналізм та милосердя «Орден Святого Пантелеймона» Василь Князевич у привітанні з нагоди Дня матері, наданому Укрінформу.
"Саме з Матері починається кожне життя – з людини, яка нас виношує, плекає і веде у світ. Незалежно від того, маленькі ми чи дорослі, знаходимося поруч чи далеко, материнська любов завжди є для нас незмінним джерелом наснаги та підтримки. Немає у світі іншого прикладу такої безумовної та непохитної любові, аніж любов матері до своєї дитини. Вона зміцнює нас, оберігає і супроводжує навіть у найскладніші часи", - зазначив Князевич.
Він нагадав, що в Україні мати здавна вважається берегинею роду, уособленням людяності, працьовитості, добра та самовідданості.
"Впродовж усієї історії українські матері були рушійною силою і підтримкою непересічних особистостей, а їхня любов і турбота сягали далеко за межі їхніх власних дітей. Під час цієї неспровокованої жорстокої війни українська жінка-мати опинилася в особливому становищі", - заявив Князевич.
За його словами, матері захисників і захисниць, військових медиків, правоохоронців, рятувальників і волонтерів живуть з вірою та надією на повернення своїх синів і доньок додому. Багато мам втратили своїх дітей або їхніх діток поранено під час ракетних атак і бомбардувань. Багато жінок змушені були покинути свої домівки, часом без визначеного кінцевого пункту, щоб урятувати своїх дітей від вибухів та обстрілів.
Голова Поважної ради також відзначив українських військовослужбовиць, військових медиків, які сьогодні поєднують свій материнський обов’язок разом зі служінням країні: "Матері-берегині українського роду, які своїм великим серцем і любов’ю прагнуть захистити своїх дітей, свою родину, свою домівку і свою землю".
"Особливі слова вдячності та поваги матерям полеглих героїв. Ми надзвичайно цінуємо величезну самопожертву, яку склали військові задля захисту нашої країни, і безмежно вдячні вам за виховання мужніх українських синів і доньок, справжніх патріотів України", - наголосив Князевич.
Звертаючись до українських матерів, він підкреслив: "Ваша сила, стійкість, безмежна любов зміцнюють український дух і наближають перемогу над ворогом. Нехай народжуються і зростають українські діти, збільшуються українські родини всупереч кривавому рашистському агресору. А Українська держава та суспільство повинні зробити все задля підтримки материнства".
Орден святого Пантелеймона – громадська ініціатива, що проводить суспільно-важливі акції на підтримку медиків, щороку визначає кращих медичних працівників, діє з 2009 року. До Поважної ради громадської ініціативи входять відомі медики, підприємці, громадські, релігійні та культурні діячі. Головою ради є ексміністр охорони здоров`я Василь Князевич.
Відзнака "Орден святого Пантелеймона" має професійно-фахову спрямованість і присуджується в Україні з 2009 року за гуманістичну й благородну діяльність у галузі охорони здоров’я. Вручення відбувається 9 серпня, в день святого великомученика і цілителя Пантелеймона.