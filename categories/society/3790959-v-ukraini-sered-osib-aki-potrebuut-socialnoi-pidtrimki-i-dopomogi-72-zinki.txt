В Україні серед осіб, які потребують соціальної підтримки і допомоги, 72% становлять жінки.

Про це під час пресконференції в Укрінформі, присвяченої старту світової акції «16 днів активних дій проти гендерно зумовленого насильства», повідомила керівниця HIAS Ukraine Еріка Альфагеме.

“В Україні є велика частка літніх жінок, жінок і дівчат, які мають особливі потреби, внутрішньо переміщених осіб, серед яких багато жінок. Така статистика, якщо у нас є неповні сім'ї, то 90% таких сімей складається із жінок. Серед осіб, які потребують соціальної підтримки і допомоги - 72% становлять жінки”, - сказала Альфагеме.
Вона зауважила, що організація HIAS Ukraine проводила опитування жінок щодо того, як вони справляються зі своїми обов'язками матерів. За його результатами, 50% респондентів зазначили, що з початком війни у них з'явилося багато складнощів, з якими вони мають впоратися.

Крім того, за оцінками організації, 3,6 мільйона людей в Україні потребують підтримки і потерпали від гендерно зумовленого насильства.
Альфагеме зауважила, що статистика щодо випадків домашнього насильства збільшилась, водночас на заходи проти цього явища виділяються значні кошти.
“Завдяки зусиллям міжнародних організацій, завдяки співпраці між урядом України і міжнародними партнерами певні заходи мають бути спрямовані на те, щоб попередити торгівлю жінками і дівчатами, яких спонукають до сексуальних послуг”, - додала керівник HIAS Ukraine.
Як повідомляв Укрінформ, Верховна Рада підтримала у першому читанні законопроєкт про внесення змін до Кодексу про адміністративні правопорушення у зв'язку з ратифікацією Конвенції Ради Європи про запобігання насильству стосовно жінок i домашньому насильству та боротьбу із цими явищами (Стамбульська конвенція).
Фото в тексті: Євген Котенко