Міністерство соціальної політики спрямувало черговий транш у 6,2 млрд грн на виплати внутрішньо переміщеним українцям. Всього уряд виплатив близько 17,2 млрд грн 2,3 млн громадян.

Як передає Укрінформ, про це повідомляє Мінсоцполітики.
За словами міністра соціальної політики Марини Лазебної, Мінсоцполітики спрямувало наступний транш обсягом майже 6,2 мільярда гривень на виплату допомоги на проживання внутрішньо переміщеним особам.
"У результаті, уряд загалом виплатив близько 17,2 мільярдів гривень майже 2,3 мільйонам людей, які були вимушені переміститись із зон активних бойових дій всередині країни", - йдеться у повідомленні.
У міністерстві нагадали, що відповідно до рішення уряду допомога на проживання внутрішньо переміщеним особам надається в наступних розмірах: для осіб з інвалідністю та дітей — 3 000 гривень; для інших осіб — 2 000 гривень. Виплати надаються переселенцям з Криму та Севастополя, територіальних громад, що розташовані в районі проведення воєнних дій або які перебувають в тимчасовій окупації, оточенні (блокуванні).
Як повідомлялося, уже більше ніж 25 тисяч громадян України отримали безоплатну правову консультацію за допомогою чат-бота «Юридичний порадник для ВПО», розробленого за підтримки Міністерства з питань реінтеграції тимчасово окупованих територій.