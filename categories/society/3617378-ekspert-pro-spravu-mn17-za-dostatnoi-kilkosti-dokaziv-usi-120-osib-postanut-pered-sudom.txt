Принцип невідворотності покарання у справі МН17 щодо трьох засуджених осіб, про що нещодавно оголосив нідерландський суд, буде реалізований рано чи пізно.

Про це на брифінгу в Медіацентрі Україна — Укрінформ сказав експерт з національного та міжнародного кримінального права, кандидат юридичних наук, заступник генпрокурора України у 2019-2021 роках Гюндуз Мамедов.
«Що стосується двох громадян рф і одного громадянина України (яких нідерландський суд визнав винними – ред.), то думаю, що сам принцип невідворотності покарання буде реалізований рано чи пізно. Я вірю, що через якісь певні процеси… все ж таки рф піде по демократичному шляху, там будуть перетворення, і нам вдасться реалізувати це (затримати цих осіб – ред.). Або (у випадку їхнього – ред.) перебування у будь-якій з цивілізованих країн моментально буде виписаний ордер на видачу (їх – ред.) для відбування покарання відповідно до вироку суду», - зазначив він.
Щодо визнання нідерландським судом одного підозрюваного у цій справі невинуватим ексзаступник генпрокурора уточнив, що таке рішення є позицією цього суду.
На його думку, тут буде цікаво спостерігати за позицією прокуратури Нідерландів, де Україна частково поступилася своєю юрисдикцією.
Відповідаючи на запитання, чи будуть засуджені інші 120 осіб, окрім трьох, яких уже визнали винними, і причетність яких до справи МН17 раніше встановила міжнародна слідча група, Мамедов сказав, що щодо кожного фігуранта кримінального провадження проводиться ретельна перевірка. «Тобто, у випадку достатньої кількості доказів ці особи постануть перед судом», - зазначив він.
Як повідомлялося, визнані винними у справі про збитий літак рейсу MH17 ексофіцер фсб, колишній «міністр оборони днр» ігор гіркін (стрєлков), генерал гру генштабу збройних сил рф, глава «гру днр» сергій дубинський та громадянин України Леонід Харченко мають виплатити 16 млн євро компенсацій. Таке рішення ухвалив суд у Нідерландах.
гіркін, дубинський і Харченко визнані винними у збитті літака рейсу MH17 та вбивстві 298 людей, їх засуджено до довічного ув'язнення. Підполковник гру олег пулатов був виправданий.
Пасажирський Boeing-777 «Малайзійських авіаліній», що виконував рейс MH17 з Амстердама в Куала-Лумпур, зазнав катастрофи на тимчасово окупованій частині Донецької області 17 липня 2014 року. На борту лайнера перебували 283 пасажири та 15 членів екіпажу, всі вони загинули.
Міжнародна слідча група дійшла висновку, що літак був збитий із зенітно-ракетного комплексу «Бук», який належить 53-ій зенітно-ракетній бригаді протиповітряної оборони російських збройних сил, дислокованій у Курську.
19 червня 2019 року слідча група назвала імена чотирьох підозрюваних, яких вважають причетними до транспортування та бойового застосування ЗРК «Бук». Це колишній офіцер фсб, колишній "міністр оборони" так званої днр ігор гіркін (стрєлков), генерал, а на час збиття літака полковник гру генштабу збройних сил рф, глава «гру днр» сергій дубинський, підполковник гру олег пулатов (усі – громадяни рф), громадянин України Леонід Харченко, який воював на боці «днр».
Окружний суд Гааги у березні 2020 року розпочав розгляд справи про катастрофу літака рейсу МН17.
21 березня 2017 року тодішній перший заступник генпрокурора Дмитро Сторожук заявив, що міжнародна слідча група встановила 120 причетних до справи МН17.