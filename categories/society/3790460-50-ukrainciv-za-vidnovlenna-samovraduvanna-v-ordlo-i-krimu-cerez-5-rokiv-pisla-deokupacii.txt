Майже половина громадян України вважають, що місцеве самоврядування на територіях, окупованих з 2014 року (Донбас, Крим), слід відновити лише через 5 років після деокупації.

Про це свідчать результати опитування "Реінтеграція та соціальна згуртованість", проведеного соціологічною групою "Рейтинг" на замовлення ГО "Школа політичної аналітики" 10-14 жовтня, яке презентували в Укрінформі.

За даними опитування, 47% респондентів дотримуються думки, що місцеве самоврядування на територіях, окупованих з 2014 року (Донбас, Крим), слід відновити лише через 5 років після деокупації, а до цього часу там мають діяти військово-цивільні адміністрації. 30% виступають за відновлення самоврядування на цих територіях в повному обсязі одразу після деокупації і 19% – також одразу після деокупацїі, але повноваження місцевого керівництва, на їхнє переконання, потрібно обмежити.
Що стосується територій Запорізької і Херсонської областей, які зараз перебувають під окупацією, то 55% респондентів хочуть, аби місцеве самоврядування там було відновлене одразу після деокупації і лише 14% - через 5 років після деокупації. 27% опитаних вважають, що самоврядування в цих областях слід відновити одразу після деокупації, але з обмеженнями повноважень.
Як зазначив аналітик Школи політичної аналітики НаУКМА Антон Суслов, результати опитування показали, що громадяни України розмежовують і розуміють певні обмеження, які накладає термін окупації з 2014 року і з 2022 року.

Водночас, за його словами, значна кількість громадян (30%), які виступають за відновлення самоврядування одразу після деокупації території ОРДЛО і Криму, свідчить про те, що українці все-таки мають довіру до тих людей, які проживають на тимчасово окупованих територіях. "Це може свідчити про те, що не всі мислять тим стереотипом, що усі, хто залишився на тимчасово окупованих територіях, мають антиукраїнські погляди", - сказав Суслов.
Він також зауважив, що, за результатами опитування, 67% респондентів вважають недоцільним обмежувати право голосувати на президентських та парламентських виборах для жителів територій, окупованих з 2014 року, воно має бути таким самим, як і для всіх інших громадян України. І лише 19% з цим не згодні.
Однак що стосується права бути обраним до органів влади, то у респондентів стосовно цього є певна пересторога, зазначив Суслов. 24% опитаних вважають, що право балотуватися до парламенту (ВР) для жителів територій, окупованих з 2014 року, має бути обмежене на певний строк. Проте переважна більшість респондентів (56%) все-таки не згодні з такою думкою.
Як розповіли організатори опитування, авдиторією, яка взяла у ньому участь, є населення України віком від 18 років в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю, типом поселення. Загалом було опитань 2000 респондентів методом СATI (Computer Assisted Telephone Interviewing – телефонні інтерв'ю з використанням комп'ютера).
Помилка репрезентативності дослідження – не більше 2,2%.
Фото: Павло Багмут