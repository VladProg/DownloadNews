Український благодійний фонд RUSH Foundation пропонує розмістити в Анталії до закінчення війни дітей-сиріт та дітей, позбавлених батьківського піклування, незаконно депортованих в Росію з України.

Про це Укрінформу повідомили у RUSH Foundation.
«Спираючись на наш практичний досвід організації евакуації та допомоги українським дітям, розуміючи, що допомогти дітям-сиротам та дітям, позбавленим батьківського піклування, незаконно депортованим в Росію з України, можливо лише шляхом об’єднання зусиль між RUSH Foundation, державою Україна та за підтримки Туреччини, ми пропонуємо допомогу державі в організації покриття фінансових витрат та розміщення дітей, які незаконно депортовані до Росії, їх перебування та утримання у належних умовах з усім необхідним для їх життєдіяльності на території Туреччини до закінчення війни в Україні, а також супровід та допомога у всіх суміжних питаннях», - зазначив засновник RUSH Foundation Руслан Шостак.
Благодійний проєкт «Дитинство без війни», в рамках якого навесні 2022 року було проведено наймасштабнішу в сучасній історії Європи централізовану державно-приватну евакуацію дітей-сиріт з охопленої війною України, висловив готовність забезпечити як розміщення, так і забезпечити умови для онлайн-навчання в українських школах, медичне страхування, позашкільну програму розвитку, вивчення іноземних мов, різноманітне дозвілля, тощо.
У фонді відзначили безперервну, активну та плідну співпрацю з Міністерством соціальної політики України, територіальними державними службами у справах дітей в Україні, посольством України у Туреччині та консульством України в Анталії, Міністерством у справах сім’ї та соціальних послуг Туреччини, міграційною службою Туреччини щодо вирішення усіх питань, які виникають під час передування дітей-сиріт у рамках благодійного проєкту «Дитинство без війни».
Український благодійний фонд RUSH Foundation реалізує благодійний проєкт «Дитинство без війни», в рамках якого навесні 2022 року була проведена масштабна державно-приватна евакуація понад 1,7 тисяч дітей-сиріт та супроводжуючих осіб з України до Туреччини.