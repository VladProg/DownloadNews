Британська телерадіомовна корпорація ВВС оприлюднила список 100 найбільш впливових та надихаючих жінок року (BBC 100 Women 2023). Три з них – українки.

Про це повідомляє Укрінформ з посиланням на публікацію видання.
Цьогоріч до сотні увійшла українська письменниця Оксана Забужко. Вона є авторкою понад 20 літературних творів, серед яких - художня проза, поезія та публіцистика. «Її вважають однією з найвидатніших письменниць, поетес та інтелектуалок України. Міжнародну популярність їй принесли романи «Польові дослідження з українського сексу» та «Музей покинутих секретів». Її книги перекладені 20 мовами й відзначені безліччю національних та міжнародних нагород», — пишуть автори матеріалу.

Також до списку 100 жінок року увійшла Олена Розвадовська, співзасновниця благодійної організації «Голоси дітей», яка надає психологічну допомогу дітям, що отримали травми внаслідок війни. «Допомогти українським дітям пережити травми війни — місія Олени Розвадовської. Організація з'явилася… у 2019 році, за чотири роки після того, як Розвадовська стала волонтером у прифронтових районах Донбасу. Нині у фонді працюють понад 100 психологів у 14 центрах, є також безкоштовна гаряча лінія. Фонд допоміг десяткам тисяч дітей та батьків», - йдеться у публікації. Розвадовська брала участь у роботі над документальним фільмом «Будинок зі скалок» (A House Made of Splinters), який розповідає про дитячий притулок. Стрічка потрапила до списку номінантів на Оскар-2023. Також Олена разом із своєю командою видала книгу "Війна голосами дітей".

Ще одна українка, яку відзначило ВВС – Ірина Ставчук. У 2019–2022 роках вона була заступницею міністра екології, а нещодавно приєдналася до Європейської кліматичної фундації як менеджер програми в Україні. Вона розробляє екологічні та кліматично стійкі рішення для післявоєнного відновлення України.

Серед інших відомих жінок, які потрапили до цьогорічного списку від BBC – колишня перша леді США Мішель Обама, адвокат з прав людини Амаль Клуні, футболістка та володарка Золотого м’яча Айтана Бонматі, голлівудська акторка Америка Феррера та інші.
Загалом до списку потрапили письменниці, екоактивістки, борці за права корінного населення, жінок, дітей, біженців, черниці, вчительки та науковиці.
Попри те, що війна Росії проти України досі триває, у список BBC увійшли дві росіянки — пожежниця Софія Косачова та координаторка Феміністичного антивоєнного опору Дар'я Серенко.
Як повідомляв Укрінформ, торік до списку ВВС увійшли вісім українок - перша леді України Олена Зеленська, парамедик Юлія Паєвська (Тайра), правозахисниця Олександра Матвійчук, захисниця прав людей з інвалідністю Юлія Сачук, математик Марина В'язовська, лікар Ірина Кондратова, журналіст Крістіна Бердинських та волонтер Яна Зінкевич.