Ексголова Верховного Суду Всеволод Князєв, перебуваючи під вартою у слідчому ізоляторі, видає окремі думки у справі компанії Ferrexpo AG, у рамках розгляду якої йому інкримінують отримання хабаря.

Про це написав адвокат Ростислав Кравець у Телеграмі з посиланням на Єдиний реєстр судових рішень, де 11 серпня поточного року була опублікована окрема думка Князєва.
“Натрапив сьогодні на дуже цікаву Окрему думку. Раджу присісти перед тим, як читати далі. Це окрема думка судді Князєва Всеволода Сергійовича від, увага - 11.08.2023 року, по тій самій справі у якій його підозрюють в отриманні хабаря та передачі хабаря ще 14 суддям ОЗУ Великої палати незаконно зареєстрованого Верховного суду”, - зазначив він.
“Тобто перебуваючи у СІЗО, суддя Князєв, не будучи відстороненим від посади, виготовляє та якимось чином надає для реєстрації і внесення цієї окремої думки до єдиного реєстру судових рішень”, - додав адвокат.
У самій окремій думці Князєва зазначається, що він вважає “передчасними, та такими, що не ґрунтуються на матеріалах справи висновки Великої Палати про задоволення касаційних скарг ПрАТ «Ділові партнери» та компанії Ferrexpo AG та про залишення в силі рішення суду першої інстанції, ухваленого фактично на користь вказаних підприємств”.
Як повідомляв Укрінформ, 15 травня Національне антикорупційне бюро України заявило про викриття масштабної корупції у Верховному Суді України.
Правоохоронці затримали чинного на той час голову ВС Всеволода Князєва.
Під час пленуму Верховного суду 140 суддів підтримали висловлення Князєву недовіри. Також була ухвалена постанова пленуму про припинення повноважень голови ВС.
18 травня Вища рада правосуддя дала дозвіл на утримання Князєва під вартою.
Того ж дня ВАКС обрав ексголові Верховного суду запобіжний захід у вигляді тримання під вартою з можливістю внесення 107,3 млн грн застави. У подальшому Апеляційна палата ВАКС зменшила суму застави спочатку до 75 млн грн, а згодом до 55 млн грн.
7 вересня ВАКС продовжив термін тримання під вартою колишнього голови ВС до 16 жовтня з можливістю внесення 55 млн гривень застави.
Фото: Суспільне