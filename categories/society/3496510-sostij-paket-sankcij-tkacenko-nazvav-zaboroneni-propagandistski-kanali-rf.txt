Погоджений шостий пакет санкцій Євросоюзу передбачає, що ще три великі пропагандистські телеканали не транслюватимуть у ЄС.

Як передає Укрінформ, про це повідомив міністр кулутури та інформаційної політики Олександр Ткаченко у Телеграмі.
"Пропагандистські мовники більше не зможуть поширювати свій контент у будь-якій формі в ЄС. Міністри ЄС в рамках шостого пакету санкцій узгодили рішення про відключення трьох великих державних російських телеканалів – Rossiya24, TV center International, RTR Planeta. Рупор, який посилює брехню Путіна, відключать від кабельної, супутникової та інтернет-трансляції в ЄС", - написав Ткаченко.

Він додав, що ці канали приєднались до заборонених раніше Sputnik та Russia Today.
"Блокування цих трьох російських каналів в ЄС – є важливим досягненням інформаційно-дипломатичного фронту. Ми дуже вдячні нашим міжнародним колегам, які всебічно підтримали цю пропозицію: Віцепрем'єр-міністру та Міністру культури та національної спадщини Польща Пьотру Глинському, Міністру культури Литви Сімонасу Кайрису, Віце-президенту Європейської комісії з питань цінностей та прозорості Вєрі Юровій", - написав міністр.
Він наголосив, що російська пропаганда – вбиває ментально, їй не місце в цивілізованих країнах, тому заборона в ЄС – великий крок в боротьбі з ворогом.
Як повідомлялося, лідери країн Європейського Союзу погодили шостий пакет санкцій проти російської федерації, який передбачає часткове ембарго на імпорт російської нафти та відключення Сбербанку" від системи SWIFT.