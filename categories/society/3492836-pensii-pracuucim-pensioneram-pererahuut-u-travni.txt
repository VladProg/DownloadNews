Пенсіонерам, які після призначення пенсії продовжували офіційно працювати, в травні буде здійснено перерахунок пенсій. Виплати розпочнуться в червні, з доплатою за квітень і травень.

Про це повідомляє Пенсійний фонд України в Фейсбуці, передає Укрінформ.
«З урахуванням того, що страхувальники подавали звіти за І квартал 2022 року до Державного реєстру загальнообов’язкового державного соціального страхування по 10 травня, перерахунок працюючим пенсіонерам проводиться у травні. Виплата перерахованих пенсій буде проводитись починаючи з червня та з доплатою за квітень та травень», - ідеться в повідомленні.
У ПФУ нагадують, що пенсіонери, які продовжують працювати і сплачувати єдиний соціальний внесок, кожні два роки набувають право на перерахунок пенсії, який проводиться за зверненням або автоматично з 1 квітня.
Перерахунок проводиться з урахуванням лише страхового стажу, набутого після призначення (попереднього перерахунку) пенсії, або, коли це доцільно, — з урахуванням стажу та заробітної плати, набутих після призначення (попереднього перерахунку) пенсії.
У Фонді наголошують, що станом на 1 квітня 2022 року в Україні було зареєстровано 10,8 млн пенсіонерів, з яких 2,7 млн обліковуються як працюючі. Середній розмір пенсії працюючих пенсіонерів становить 4532,91 грн, що на 162,46 грн більше середнього розміру пенсій всіх пенсіонерів (4370,45 грн).
Як повідомлялося, за словами голови правління Пенсійного фонду України Євгенія Капінуса, попри складну ситуацію, ПФУ здійснює фінансування всіх виплат в повному обсязі.