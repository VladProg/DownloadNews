Процедура отримання статусу учасника бойових дій стала простішою – Кабінет міністрів України підтримав розроблений Міноборони проєкт постанови про внесення змін до Порядку надання та позбавлення статусу учасника бойових дій.

Про це повідомив Міністр оборони України Олексій Резніков, передає Укрінформ з посиланням на Міноборони.
За словами міністра, оновлений підхід передбачає спрощену процедуру отримання статусу учасника бойових дій завдяки зменшенню кількості необхідних документів.
"Тепер для звернення до відповідних комісій із визначення статусу учасника бойових дій достатньо надавати лише одну довідку про безпосередню участь у заходах, необхідних для забезпечення оборони України, захисту безпеки населення та інтересів держави у зв’язку з військовою агресією рф проти України", - сказав міністр.
Ця довідка повинна містити інформацію про документи, які підтверджують участь особи у відповідних заходах, і саме вона стане основою для присвоєння статусу учасника бойових дій. "Цей крок значною мірою допоможе звільнитися від зайвої бюрократії і прискорити процедуру визнання внеску у захист України та присвоєння їм статусу учасника бойових дій", - прокоментував Резніков.
Таким чином зазначені зміни значно полегшать та пришвидшать доступ до передбачених законодавством пільг та гарантій захисникам та захисницям, які боронили та боронять незалежність, суверенітет та територіальну цілісність України у зв’язку з військовою агресією російської федерації проти України.
Як повідомляв Укрінформ, сьогодні міністр оборони України Олексій Резніков під час VI Міжнародного ветеранського форуму "Україна. Захисники. Майбутнє" повідомив, що з 2014 року в Україні вже понад 1 млн учасників бойових дій.
Фото: Міністерство оборони України