Викликом для реалізації Всеукраїнської програми ментального здоров’я стало соціальне упередження, що нібито сильні люди не ходять до психологів чи психотерапевтів.

Про це написала дружина Президента Олена Зеленська у Телеграмі, передає Укрінформ.
«У країні втілюється Всеукраїнська програма ментального здоров’я. Знаєте, що виявилося для неї несподіваним викликом? Зовсім не недостатня кількість психологів (спойлер: їх недостатньо в усіх країнах, і зараз держава пришвидшено готує нові кадри). Основною проблемою стала… соціальна стигма. Оце знайоме всім «сильні не ходять до психотерапевта чи психолога, а ми ж усі сильні, треба тримати в собі емоції і не показувати вигляду», - зазначила перша леді.
Вона підкреслила, що це упередження доводиться долати, як справжнього ворога. Дружина Президента наголошує, що ментальне здоров’я – нарівні з фізичним – є невід’ємною частиною здоров’я в цілому.
Вона порівняла ментальне здоров’я з імунітетом: хтось здатен витримати більше, хтось – менше, але, як і кожен ресурс, це вимагає постійної підтримки й відновлення.
«Сьогодні у світі розпочинається місяць обізнаності про ментальне здоров’я. Пропоную почати його із власної обізнаності. Із чесних, турботливих відповідей самому/самій собі. Усе для цього зібрано тут, на сторінці Всеукраїнської програми ментального здоров’я «Ти як?». Поради психологів, техніки самодопомоги, особистий досвід відомих співвітчизників», - поінформувала Зеленська.
Перша леді додала, що навіть у воєнний час варто приділяти увагу власному психологічному стану.
«Бо ніхто з нас, навіть найсильніших, не зможе працювати, опікуватися близькими, допомагати іншим, якщо найперше не дасть лад тому, що в голові й на душі», - пояснила дружина Президента.
Як повідомляв Укрінформ, програма ментального здоров’я "Ти як?" створена з ініціативи першої леді Олени Зеленської. Вона зумовлена потребою у психосоціальній підтримці щонайменше у 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості. За експертними оцінками, 40-50% населення України потребуватиме психологічної підтримки різного ступеня інтенсивності.
Створено спеціальну сторінку та запущено кампанію в соціальних мережах.