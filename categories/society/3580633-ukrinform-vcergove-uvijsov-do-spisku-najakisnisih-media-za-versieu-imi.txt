Інститут масової інформації склав новий Білий список найякісніших онлайн-медіа, до якого увійшли 9 редакцій, серед яких Укрінформ.

Як передає Укрінформ, про це повідомляє ІМІ.
"До Списку найякісніших і відповідальних онлайн-медіа, який підготували експерти ІМІ на основі моніторингових досліджень, увійшли такі редакції: Суспільне, Громадське, Ліга, “Українська правда”, Укрінформ, Радіо Свобода, Дзеркало тижня, НВ, та Бабель", - ідеться у повідомленні.
Такими є результати двоетапного глибинного моніторингу онлайн-медіа, який Інститут масової інформації провів у липні-вересні 2022 року.

На першому етапі дослідження 50 популярних українських онлайн-медіа, відібраних на основі даних попередніх моніторингів ІМІ, SimilarWeb та Gemius, оцінювалися на предмет наявності маніпуляцій, фейків, мови ворожнечі, чорного піару, порушень етики, наявності матеріалів з ознаками замовлення.
На другому етапі дослідження медіа, які пройшли перший етап, аналізувалися за такими критеріями: дотримання стандартів балансу, достовірності та відокремлення фактів від коментарів, а також на предмет прозорості – наявності на сайті контактів, редакційної політики, даних про власника, інформації про людей, відповідальних за контент тощо.
"За результатами аналізу, рівень дотримання професійних стандартів на ресурсах, які ввійшли до Білого списку, в середньому становить близько 96%. У центральній стрічці новин на цих сайтах не виявлено джинси (хоча траплялися матеріали з неналежним маркуванням), мови ворожнечі, сексизму та фейків", - наголосили в ІМІ.
На ідею аналізу ІМІ наштовхнули подібні міжнародні ініціативи UnitedforNews, TheJournalismTrustInitiative та команда Internews Network.
Як повідомлялося, минулого року Укрінформ також увійшов до переліку найякісніших медіа за версією ІМІ.