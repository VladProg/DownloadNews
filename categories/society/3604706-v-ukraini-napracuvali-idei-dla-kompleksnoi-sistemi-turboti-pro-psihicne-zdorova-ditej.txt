Дружина Президента Олена Зеленська разом із представниками ЮНІСЕФ провела стратегічну сесію з напрацювання положень психологічної реабілітації для дітей в Україні. Фахівці різних галузей мають ідеї, як створити в Україні комплексну систему турботи про психічне здоров'я дітей.

Про це перша леді повідомила у Твіттері, передає Укрінформ.
«Тисячі українських дітей на власні очі бачили загибелі та обстріли. Ризикували життям і надто рано подорослішали. Як захистити їхнє ментальне здоров'я та дитинство – ми обговорили на стратегічній сесії ЮНІСЕФ у межах роботи над Національною програмою психічного здоров’я», - зазначила вона.
За словами першої леді, фахівці різних галузей напрацювали ідеї, як створити в Україні комплексну систему турботи про психічне здоров'я дітей, як зробити психологічну допомогу доступною, поєднати зусилля школи, громади та бізнесу.
«Ментальне здоров'я – це майбутнє наших дітей», - підкерслила Зеленська.
Водночас у Телеграмі вона розповіла історію Богдана з Бахмута, батьків якого вбив російський обстріл.
«Поліцейських, які поїхали вивозити хлопчика з небезпеки й передати опікунам, особливо вразила його сила духу: Богдан, як дорослий, усе розумів», - підкреслила дружина Президента.
Перша леді наголосила, що обов’язок дорослих - захистити не лише фізичне, а й психічне здоров’я дітей, не можна допустити, щоб тягар пережитого зламав їхнє майбутнє.

«Уже сьогодні їх необхідно підтримати психологічно й забезпечити таку підтримку стільки, скільки буде потрібно. І це – ключове завдання нашої Національної програми психічного здоров’я та психосоціальної підтримки», - додала вона.
У свою чергу, як зауважили в пресслужбі ОП, голова Представництва ЮНІСЕФ в Україні Мурат Шахін наголосив, що важливо, що окрім створення власне системи послуг, ініціатива першої леді сприяє формуванню культури піклування про психічне здоров’я дорослих і дітей.
«Ми в ЮНІСЕФ хочемо, щоб люди в Україні, тим паче під час війни, не нехтували своїми переживаннями, зважали на емоційний стан дітей, навчалися технік самодопомоги, мали змогу звернутися по якісну й доступну психологічну та психосоціальну підтримку, не соромилися й не вагалися робити це», - сказав він.
За даними ОП, учасники стратегічної сесії працювали в групах і моделювали такі послуги для дітей та підлітків, які забезпечували б їм якісну психологічну допомогу та підтримку. Зокрема, було опрацьовано ідеї щодо оптимальних способів надання допомоги й підтримки, маршрутів для отримання послуг, ролі родини, школи, громади, психологів, лікарів та бізнесів у цих процесах. Проаналізовано різні сфери, які тим чи іншим чином пов’язані з дітьми, і розглянуто варіанти їх поєднання задля створення комплексної системи піклування про психічне здоров’я молодшого покоління.
«Наше завдання як відповідальних дорослих – розділити переживання й стати надійною опорою для дітей, які зазнали впливу війни. Культура піклування про психічне здоров’я має формуватися з раннього віку, але й дорослі повинні бути забезпечені кваліфікованою психологічною допомогою в разі потреби. Тож ми будуємо таку систему охорони психічного здоров'я та психосоціальної підтримки, коли кожен може вчасно звернутися до фахівця й запобігти розвитку психічних розладів. Упевнений: завдяки спільній роботі нам вдасться це зробити в найкоротші терміни», –розповів міністр охорони здоров'я Віктор Ляшко.
В ОП пояснили також, що напрацювання та ідеї за підсумками стратегічної сесії розгляне аналітична команда проектного офісу зі створення Національної програми психічного здоров’я та психосоціальної підтримки.
Як повідомлялося, за даними ювенальних прокурорів, станом на ранок 31 жовтня більше ніж 1253 дитини постраждали в Україні внаслідок повномасштабної збройної агресії російської федерації – 430 загинули, 823 – поранено.
Національна програма психічного здоров’я та психосоціальної підтримки – ініціатива першої леді Олени Зеленської, яка має на меті допомогти громадянам подолати пов’язаний з війною стрес і наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я України у тісній взаємодії з українськими та іноземними фахівцями. Ініціатива реалізується за підтримки Всесвітньої організації охорони здоров’я.