Депутат Черкаської обласної ради Вадим Гайович продасть на міжнародному благодійному аукціоні марки з російським кораблем, які підписав автор знаменитої фрази Роман Грибов.

Про це повідомляє Черкаська обласна рада, передає Укрінформ.
"Роман Грибов, український військовий, який прославився на весь світ своєю відвагою, вказавши напрямок руху російському кораблеві, взяв участь у благодійній акції. Її влаштували депутати обласної ради.

В межах акції земляк і хороший знайомий українського героя, депутат облради Вадим Гайович викупив тираж марок і конвертів "Укрпошти" із відомим російським кораблем. Наш захисник Роман Грибов їх підписав. Тепер ці марки продадуть на міжнародному аукціоні, а за виручені кошти придбають техніку й амуніцію для ЗСУ", - йдеться в повідомленні.

Зазначається, що Романа Грибова в обласній раді зустрів інший колишній політв'язень Кремля Роман Сущенко, який сьогодні обіймає посаду першого заступника голови обласної ради.

"Добре розумію через що йому довелося пройти в російському полоні. Тож щиро бажаю мужньому героєві здоров'я і сил, аби в подальшому захищати нашу батьківщину, боротися за волю її народу", - додав Сущенко.

Романа Грибова було звільнено з російського полону наприкінці березня. А 14 квітня російський крейсер "Москва", якому адресувалася фраза Романа, було потоплено українськими протикорабельними ракетами "Нептун".


Фото: Укрпошта / www.oblradack.gov.ua