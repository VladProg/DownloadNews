Дружина Президента Олена Зеленська подякувала світовим лідеркам за підтримку України.

Як повідомляв Укрінформ, про це Зеленська написала у Телеграмі.
"Щодня я бачу реальну допомогу жінок – світових лідерок. Політкині, культурні діячки, зірки шоубізу – всі вони об’єднані однією метою: протистояти російській агресії", - зазначила Зеленська.
Вона процитувала слова першої леді США Джилл Байден.
Перша леді США додала емоційне відео у свій Твітер і запевнила: "Українці дійсно знають, що ми разом з ними".
“Україна переможе в цій війні, і ми стоятимемо за неї”, – наголосила Прем’єр-міністр Швеції Магдалена Андерссон під час Конференції донорів для допомоги Україні.
"Свідчення з України нагадують нам про найгірші моменти в європейській історії, звірства, які, ми думали, ніколи знову не переживемо знову… Моє серце з усіма українцями, які страждають", – сказала Андерссон та анонсувала чергову гуманітарну підтримку України.
Днями дружина Стінга Труді Стайлер завітала до волонтерського центру Help Ukraine Center у Любліні, де знайшли прихисток понад 200 українських біженців. Вона зустрілася, щоб почути особисто про пережите ними і запропонувати допомогу.
"Ми любимо вас. Ми підтримуємо вас. Ми продовжуватимемо стояти з вами, поки весна не повернеться до прекрасної України", — написала Стайлер на стіні пам’яті.
"Вдячна усім серцем за цю підтримку. Завдяки їй весна – нехай не календарна – обов’язково повернеться до України", - наголосила Зеленська.
Як повідомляв Укрінформ, Зеленська поспілкувалася по відеозв’язку з першими леді Литви і Франції Діаною Наусєдєнє та Бріжит Макрон і подякувала їм за прихисток жінок та дітей, які втікли від війни в Україні.
Фото: Олена Зеленська, Facebook