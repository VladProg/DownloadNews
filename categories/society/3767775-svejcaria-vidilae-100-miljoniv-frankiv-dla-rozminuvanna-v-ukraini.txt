Федеральна рада Швейцарії 29 вересня схвалила пакет на 100 мільйонів швейцарських франків (майже 110 млн доларів США) для розмінування цивільних і сільськогосподарських територій в Україні та допомоги у відновленні країни.

Як передає Укрінформ, про це йдеться у пресрелізі уряду країни.
«Загалом 100 мільйонів швейцарських франків буде виділено на гуманітарне розмінування в період з 2024 по 2027 роки, фінансування яких буде рівними частинами від Федерального департаменту оборони, захисту населення і спорту та Федерального департаменту закордонних справ Швейцарії (FDFA)», - йдеться у заяві уряду.
Зазначається, що Швейцарія вже бере участь у гуманітарній діяльності з розмінування в Україні.
«Загалом на 2022 та 2023 роки було виділено 15,2 мільйона швейцарських франків, спеціально для підтримки FDFA операцій з боку Женевського міжнародного центру гуманітарного розмінування (GICHD) та Швейцарського фонду протимінної діяльності (FSD)», - додали в уряді.
Завдяки цьому додатковому пакету Швейцарія зможе активізувати роботу з розмінування, яку проводить FSD та інші оператори з розмінування, забезпечити необхідним обладнанням та навчання для українських саперів тощо.
Проєкти будуть відібрані на основі потреб на місцях і можливостей різних операторів гуманітарного розмінування.
Як повідомляв Укрінформ, Україна планує запустити ринок послуг із гуманітарного розмінування через Prozorro. Зокрема, розробляється механізм компенсації аграріям та стратегічним підприємствам витрат за розмінування.
У проєкті бюджету на наступний рік закладені кошти на програму гуманітарного розмінування у розмірі 2 млрд грн.
Потенційно замінованими в Україні на сьогодні залишаються 174 тис. кв. км землі, не враховуючи тимчасово окупованих територій.