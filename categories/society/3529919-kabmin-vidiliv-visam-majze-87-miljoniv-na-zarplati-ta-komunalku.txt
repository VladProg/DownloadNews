Кабінет Міністрів ухвалив розпорядження про виділення коштів із резервного фонду держбюджету для компенсації витрат ЗВО на підготовку фахівців, які мали заборгованість за другий семестр навчання.

Про це у Телеграмі написав міністр освіти та науки Сергій Шкарлет, передає Укрінформ.
"Через відсутність надходження коштів від сплати за навчання неможливо забезпечувати своєчасну виплату заробітної плати науково-педагогічним та іншим працівникам, розраховуватися за надані комунальні послуги тощо. З метою впорядкування ситуації МОН ініціювало питання компенсації витрат закладів вищої освіти, що належать до сфери управління Міністерства. Так, у 2022 році 86 млн 814,4 тис. гривень будуть виділені МОН для подальшого спрямування закладам вищої освіти", - написав Шкарлет.
Міністр нагадав, що під час зустрічі Президента України Володимира Зеленського зі студентами обговорювалося питання неможливості оплати за навчання здобувачів освіти, які зареєстровані на територіях бойових дій, а також тих, хто перебуває (перебували) в тимчасовій окупації чи блокуванні.
Президент України доручив врегулювати це питання, надати допомогу від держави, звільнивши понад 13 тис. студентів від сплати заборгованості.