Національна рада з питань телебачення та радіомовлення звернеться до суду про стягнення штрафу з ТОВ «Наш 365» (логотип НАШ), і ТОВ «ТРК «Нові комунікації» (логотип «Z ZIK»).

Таке рішення прийняли під час засідання Нацради 9 березня, передає Укрінформ.
Як зазначається, у 2021 році регулятор застосував до компаній штрафні санкції. Так, телеканал «Наш» мав сплатити понад 119 тис. гривень, а ZIK - близько 341 тис. гривень.
"За результатами розгляду питань про оскарження рішень регулятора Окружний адміністративний суд міста Києва підтвердив правомірність рішень Національної ради. І відповідні рішення суду набули законної сили 06.01.2023 і 02.01.2023 відповідно. Однак компанії досі не надали документального підтвердження факту сплати штрафів. Тож регулятор звернеться до суду про примусове стягнення коштів", - йдеться у повідомленні.
Крім того, мовникам буде нарахована пеня за кожен день прострочення сплати.
Як повідомлялося, Нацрада з питань телебачення і радіомовлення 10 червня розглянула результати позапланової безвиїзної перевірки ТОВ «НАШ 365» (логотип «НАШ»), м. Київ. Регулятор визнав порушення ТОВ «НАШ 365» вимог абзаців четвертого, шостого частини другої статті 6, пунктів «а» та «в» частини першої статті 59 Закону «Про телебачення і радіомовлення», частини першої статті 28 Закону «Про інформацію». До мовника застосували попередження і штрафну санкцію на суму понад 110 000 грн.