В Україні з'являться нові типові проєкти закладів освіти.

Про це під час виступу на Серпневій конференції -2023 "Освіта єднає" сказав міністр освіти та науки Оксен Лісовий, повідомляє кореспондент Укрінформу.
"В школі ми також прагнемо повністю трансформувати шкільний простір. І для цього сьогодні, за ініціативою віцепрем'єр-міністра, укладений договір з рядом громадських організацій та архітектурних компаній щодо розробки нових типових проєктів закладів загальної, середньої і дошкільної освіти", - сказав Лісовий.
Він додав, що ці проєкти в першу чергу будуть використовуватися при реконструкції старих радянських типових шкіл.
"Ми готуємо 5 реконструкцій, 5 типових проєктів. Робота над цим триває, фінансування цієї програми вже розпочалось", - сказав Лісовий.
Як повідомлялося, за даними Міністерства освіти та науки в Україні з початку повномасштабного вторгнення Росії 3 389 закладів освіти пошкоджено, повністю зруйновано 361 заклад освіти.
Фото: thedigital.gov.ua