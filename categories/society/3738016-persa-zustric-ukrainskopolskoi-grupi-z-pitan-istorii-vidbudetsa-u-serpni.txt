У серпні в Польщі відбудеться перша зустріч українсько-польської групи з питань складної історії, яка діятиме під егідою міністерств культури обох країн.

Про це в інтерв’ю Укрінформу повідомив посол України в Польщі Василь Зварич.
“Я вважаю, що єдиний рецепт вирішення цих проблем – відвертий і щирий діалог, що має відбуватися між відповідними установами в Україні й Польщі та істориками, спільно маємо досліджувати тему і спільно визначати факти й обставини тогочасних подій. Ми до цього йдемо: у серпні відбудеться перше засідання новоствореної робочої групи на рівні заступників міністрів культури України й Польщі”, - сказав Зварич.
Він зазначив, що ця робоча група створена в межах підписаного торік меморандуму між міністерствами культури двох країн. Її робота має бути спрямована на врегулювання всіх питань у сфері національної пам’яті.
“У нас значні сподівання на роботу цієї групи, що дозволить значною мірою деполітизувати цю тему і перевести її в русло практичної й фахової співпраці”, - наголосив посол.
Василь Зварич додав, що з українського боку групу очолить заступниця міністра культури й інформаційної політики Катерина Чуєва, а з польського – віцеміністр культури і національної спадщини Ярослав Селлін.
Як відомо, однією з найсуперечливіших в українсько-польських відносинах є тема Волинської трагедії. Погляди Києва і Варшави на причини, відповідальність і кількість жертв з обох сторін дещо відрізняються. У Польщі твердять, що всю відповідальність за злочини, скоєні в 1943-1945 роках на Волині, несе українська сторона. Натомість наша держава наполягає, що відповідальність несуть обидві сторони, і вибачення має бути взаємним.