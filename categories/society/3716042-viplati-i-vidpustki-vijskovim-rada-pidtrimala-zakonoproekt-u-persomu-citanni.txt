Верховна Рада ухвалила в першому читанні законопроєкт, який передбачає врегулювання питання виплат та збільшення кількості відпускних днів військовослужбовцям.

Про це народний депутат із парламентської фракції "Європейська солідарність" Олексій Гончаренко повідомив у Телеграмі, передає Укрінформ.
Він уточнив, що ухвалення документа "Про внесення змін до деяких законодавчих актів України щодо окремих питань, пов’язаних із проходженням військової служби під час дії воєнного стану" (№9342) у першому читанні підтримали 333 парламентарії.
Згідно з текстом проєкту закону, під час дії воєнного стану військовослужбовцям щомісячно має виплачуватися додаткова винагорода від 30 до 100 тисяч гривень пропорційно часу виконання бойових завдань. Строковикам щомісячно має виплачуватися додаткова винагорода у розмірі 6 000 гривень пропорційно часу проходження військової служби.
Військовим, які отримали травму (поранення, контузію, каліцтво), пов’язану із захистом Батьківщини під час ведення бойових дій, які зараховані у розпорядження відповідного командира під час тимчасової непридатності до військової служби, встановленою військово-лікарською комісією, щомісячно має виплачуватися додаткова винагорода у розмірі 6 000 гривень упродовж усього часу перебування у розпорядженні.
Курсантам вищих військових навчальних закладів, а також вищих навчальних закладів, які мають у своєму складі військові інститути, факультети військової підготовки, кафедри військової підготовки щомісячно має виплачуватися додаткова винагорода у розмірі 2350 гривень пропорційно часу навчання.
Водночас законопроєкт передбачає, що під час дії воєнного стану військовослужбовцям можуть надаватися частина щорічної основної відпустки тривалістю 30 календарних днів, а також відпустка за сімейними обставинами та з інших поважних причин зі збереженням грошового забезпечення тривалістю не більше 10 календарних днів. При цьому кожна із зазначених відпусток надається без урахування часу, необхідного для проїзду в межах України до місця проведення відпустки та назад, але не більше двох діб в один кінець. Частина щорічної основної відпустки може бути надана частинами не більше трьох упродовж календарного року за умови одночасної відсутності не більше 30% загальної чисельності військовослужбовців певної категорії відповідного підрозділу.
Окрім того, документом пропонується заборонити допускати до участі у бойових діях військових із числа призваних на військову службу під час мобілізації, які не пройшли курс базової військової підготовки.
У пояснювальній записці зазначається, що реалізація запропонованого законопроєкту не потребує додаткових витрат з Державного бюджету України.
Як повідомляв Укрінформ, з 1 лютого змінився порядок виплат військовослужбовцям. Так, мінімальний розмір грошового забезпечення було підвищено до 20 100 гривень усім військовослужбовцям. 100 тисяч на місяць, як і раніше, збережені захисникам, які воюють безпосередньо на передовій. Водночас 30 тисяч гривень, що раніше виплачувалися широкому колу силовиків, тепер виплачуються військовим, які виконують завдання в районах бойових дій, але не беруть безпосередньої участі в боях із противником, пропорційно часу виконання завдань, а також тим, хто перебуває на бойовому чергуванні і бере участь у відбитті повітряних нападів противника, незалежно від району виконання завдання.
10 квітня Верховна Рада підтримала повернення виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій, ухваливши відповідну поправку до законопроєкту "Про внесення змін до деяких законів України щодо удосконалення правового регулювання питань, пов'язаних із здійсненням заходів правового режиму воєнного стану" (№8312).
При цьому головна мета документа – удосконалення правового регулювання окремих аспектів здійснення примусового відчуження майна в умовах правового режиму воєнного стану.
Законодавчу ініціативу досі не підписали Голова ВР та Президент, оскільки зареєстрований блокуючий проєкт постанови про її відхилення.
Генеральний штаб Збройних Сил України, реагуючи на відповідне рішення парламенту, закликав не займатися популізмом, оскільки у ЗСУ має діяти справедлива система виплат, яка не створюватиме передумов до соціальної напруги в бойових підрозділах і з повагою ставитиметься до тих воїнів, які ризикують життям і здоров’ям.
Для вирішення цього питання на базі Комітету Верховної Ради з питань національної безпеки, оборони та розвідки було створено робочу групу.