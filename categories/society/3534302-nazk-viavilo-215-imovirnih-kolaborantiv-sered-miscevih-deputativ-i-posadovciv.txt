Національне агентство з питань запобігання корупції виявило серед депутатів місцевих рад та посадовців органів самоврядування 215 осіб, які можуть бути колаборантами.

Як передає Укрінформ, про це НАЗК повідомляє у Телеграмі.
Загалом база даних зрадників, яку Нацагентство передало до СБУ, охоплює майже 1,5 тис. осіб.
Окрім депутатів і посадових осіб органів місцевого самоврядування, до бази НАЗК потрапили 22 очільники місцевих рад та адміністрацій, 32 державні службовці різних рівнів, 334 правоохоронці, 70 керівників державних та комунальних підприємств, установ й організацій, а також 344 приватні особи.
Як зазначається, НАЗК ініціювало притягнення двох імовірних колаборантів до кримінальної відповідальності.
Посадовці-зрадники у Харківській та Херсонській областях допомагали ворогу, зокрема передавали інформацію про місцевих активістів та учасників АТО.
Як повідомляв Укрінформ, від початку повномасштабного вторгнення рф в Україну станом на 21 липня правоохоронці зареєстрували 36 141 злочин росії, з них 11 690 – проти національної безпеки.