Президент України Володимир Зеленський у 82-гі роковини трагедії Бабиного Яру ушанував пам’ять жертв масових розстрілів нацистами мирних жителів в Києві в роки Другої світової війни.

Як передає Укрінформ, про це повідомляється на сайті Президента України.
Глава держави встановив лампадку до пам’ятного знака «Менора» на території Національного історико-меморіального заповідника «Бабин Яр».

Відео: Офіс Президента
У вшануванні пам’яті розстріляних євреїв та інших жертв нацистів також узяли участь: керівник Офісу Президента Андрій Єрмак, Праведник народів світу Василь Назаренко, родичі й нащадки жертв Бабиного Яру, Праведників, колишні в’язні гетто й нацистських концтаборів, рабини.

Представники іудейських релігійних організацій прочитали поминальну молитву.
«Дякую, що ви сьогодні знайшли можливість бути тут, на вшануванні пам’яті жертв Бабиного Яру, нацистських репресій, Голокосту. Дякую єврейським релігійним представникам, які молилися за вшанування пам’яті жертв Бабиного Яру», – сказав Президент під час спілкування з учасниками заходу.

Зеленський відзначив героїзм Праведників народів світу.
«Дуже важливо завжди пам’ятати історію, не забувати. Тому що «Ніколи знову!» – це не порожні слова», – наголосив Глава держави.
Від імені Президента також встановлено кошики квітів до пам’ятника громадянам, страченим нацистами в Бабиному Яру, та до пам’ятників українській письменниці Олені Телізі й розстріляним нацистами ромам.






Зеленський ушанував пам’ять жертв Бабиного Яру / Фото: ОПУ


























































Як повідомляв Укрінформ, 29 вересня Україна вшановує пам'ять жертв трагедії Бабиного Яру - одного з найжахливіших символів Голокосту.
Фото: ОП