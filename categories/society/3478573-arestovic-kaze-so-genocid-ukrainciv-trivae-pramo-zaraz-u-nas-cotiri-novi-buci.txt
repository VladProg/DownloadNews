Радник голови Офісу президента України Олексій Арестович зазначив, що в Україні відбуваються ще "чотири Бучі": дві - на запорізькому напрямку, дві - на херсонському.

Про це Арестович повідомив в ефірі ізраїльського 9 телеканалу, передає Укрінформ.
"Поки тема стоїть про виживання українського народу, тому що російська армія тут займається чистим геноцидом. І, між іншим, Міжнародний суд ООН розглядає цю справу саме як геноцид росії проти України - так справа називається, а не як-небудь інакше", - заявив радник глави офісу президента.
За його словами, прямо зараз в Україні відбуваються чотири нові Бучі: дві - на запорізькому напрямку, дві - на Херсонському.
"Масові зґвалтування, вбивства дітей, людей похилого віку, розстріли мирних жителів і т. д. про яке "братство" ми можемо поки говорити? Це справа... навіть якщо і буде відновлення відносин – все-таки ми є сусідами – це дуже віддалена історія. А зараз наше завдання - вижити", - підсумував Арестович.

Як відомо, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.