Російські загарбники вивезли з тимчасово окупованої території Луганської області майже три сотні українських дітей у «казачий кадетський корпус» в Калмикії.

Як передає Укрінформ, про це повідомив Центр національного спротиву.
«Протягом липня росіяни вивезли близько 280 дітей з Антрацитівського району (тимчасово окупована територія Луганської області) до «казачого кадетського корпусу» у республіці Калмикія, РФ. До кінця літа окупанти планують вивезти загалом біля 500 українських дітей», - ідеться в повідомленні.
Таким чином, як підкреслили в Центрі нацспротиву, «росіяни не лише викрадають дітей з ТОТ, але й зомбують їх агресивною пропагандою, перетворюючи на майбутніх яничар».
Як повідомлялось, 17 березня Палата попереднього провадження МКС видала ордери на арешт президента РФ Путіна та уповноваженої з прав дитини Львової-Бєлової. Їх підозрюють у воєнних злочинах - депортації та незаконному переміщенні населення, зокрема дітей, з окупованої території України.