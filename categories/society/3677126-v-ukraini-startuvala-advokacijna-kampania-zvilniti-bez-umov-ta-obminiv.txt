В Україні стартувала адвокаційна кампанія “Звільнити без умов та обмінів”, покликана привернути увагу суспільства та міжнародних інституцій до проблеми викрадення цивільних українців армією рф.

Як передає Укрінформ, про це Координаційний штаб з питань поводження з військовополоненими повідомив у Телеграмі.

“Мета кампанії “Звільнити без умов та обмінів” - об’єднати зусилля всієї міжнародної спільноти заради звільнення цивільних ув’язнених внаслідок російської агресії на території України. Адже систематичні викрадення цивільних, їхня депортація з території України, зокрема й дітей є одним з найбільших злочинів росії та чіткою ознакою геноциду”, - ідеться у повідомленні.
Під час офіційного відкриття кампанії учасники обговорили передумови та фактори звільнення всіх цивільних заручників.
Крім того під час заходу був презентований артпроєкт “В’язні сумління”, а також відбулася прем’єра стрічки “Голос Вікторії: щоденник викраденої вчительки”.
На відкритті кампанії, окрім представників Координаційного штабу та правозахисників, також були присутні визволені бранці кремля. Зокрема врятована з полону вчителька із Броварів Вікторія Андруша та відомий релігієзнавець Ігор Козловський.
Головна ідея започаткованої кампанії - закликати світ потужніше тиснути на росію з вимогою негайного звільнення усіх цивільних заручників без жодних умов, як того вимагають Женевські конвенції та міжнародне право.
Як повідомляв Укрінформ, 27 лютого віцепрем’єр-міністр-міністр з питань реінтеграції тимчасово окупованих територій Ірина Верещук обговорила із комісаром Ради Європи з прав людини Дунею Міятович питання українських цивільних заручників у російському полоні.
Фото: СБУ, ілюстративне