Загалом росіяни обстрілами вивели з ладу 87 автомобілів швидкої допомоги.

Про це у Фейсбуці інформує міністр охорони здоров'я Віктор Ляшко, передає Укрінформ.
«На жаль, ворог прицільно нищить медичну інфраструктуру, у тому числі і машини екстреної медичної допомоги. Наразі окупанти обстрілами вивели з ладу 87 «швидких», - уточнив він.
Очільник МОЗ також подякував Першій леді Олені Зеленській за ініціативу про благодійний збір на автомобілі швидкої меддопомоги через United24. Зокрема, у межах саміту перших леді та джентльменів буде проведено збір коштів на автомобілі швидкої медичної допомоги типу С.
Він також процитував Зеленську, яка, серед іншого, заявила, що реанімобілі рятують людей під обстрілами, вивозять поранених дорогами, які розбиті снарядами.
«Скільки нам потрібно реанімобілів? На сьогодні, за оцінками, чотириста. Чи достатньо цього? Не певна. Війна не закінчується. Лікарі ризикують своїм життям і разом з автівками фактично стають учасниками бойових дій», — сказала вона.
Ляшко зі свого боку закликав громадян долучатися до цього збору - u24.gov.ua/news/The_second_summit.
Як повідомлялося, Ляшко заявив, що пацієнтів з інсультами та інфарктами мають лікувати лише у законтрактованих на відповідні пакети закладах.