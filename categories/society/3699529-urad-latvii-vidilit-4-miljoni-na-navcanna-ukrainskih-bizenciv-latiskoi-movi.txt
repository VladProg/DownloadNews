Уряд Латвії ухвалив рішення щодо фінансування на понад 4 млн євро програми навчання українських громадян, які перебувають у республіці, латиської мови.

Про це повідомляє Міністерство культури Латвії, передає Укрінформ.
«Метою програми є популяризація використання латиської мови серед громадян України шляхом надання безкоштовних уроків, починаючи з рівня володіння мовою А1 та згідно з початковим рівнем володіння мовою, дорослим українцям, зокрема неповнолітнім із середньою освітою, у всіх регіонах Латвії та незалежно від тривалості перебування у країні», - йдеться у повідомленні.
Зазначається, що у 2023 році планується прийняти в Латвії 40 тис. українців, з них 65% або 26 тис. становитимуть дорослі. «Цивільні особи України в Латвії хочуть дедалі більше залучатися до працевлаштування. Для забезпечення ширших можливостей для роботи, а також для соціально-економічної інтеграції людей у латвійське суспільство необхідне знання латиської мови», - зазначає пресслужба Мінкульту.
Фінансування перерозподілено на виконання постанови кабінету міністрів «Про План заходів щодо надання підтримки громадянам України в Латвійській Республіці на 2023 рік». Воно призначене для організації курсів латиської мови до 31 грудня. На реалізацію проєктів програми, адміністрованої Фондом інтеграції суспільства (SIF), виділено 3 990 400 євро, на адміністрування програми – ще 39 436 євро.
Програма "Уроки латиської мови для громадян України", фінансується з державного бюджету і реалізується з 2022 року. Торік було укладено 31 угоду з організаціями, які проводять уроки латиської мови в усіх регіонах країни. Заняття відвідали загалом 3507 осіб (2249 осіб успішно освоїли рівень володіння мовою А1, 350 осіб – рівень А2).
Як повідомляв Укрінформ, Міністерство оборони Латвії у 2023 році планує навчити близько трьох тисяч українських військових, що вдвічі більше, як порівняти з 2022-м.