Національна поліція затримала керівника державного підприємства одного з інститутів Національної академії аграрних наук України під час одержання 135 тис. грн хабаря.

Як передає Укрінформ, про це повідомляє пресслужба Нацполіції.
Поліцейські встановили, що директор держпідприємства вимагав від підприємця 135 тис. грн неправомірної вигоди за укладання договору оренди складських приміщень або ж договору відповідального зберігання товарно-матеріальних цінностей у складських приміщеннях державного підприємства, а офіційна вартість таких послуг становитиме лише 5 тис. грн на місяць.

Посадовця затримали сьогодні під час отримання ним неправомірної вигоди.
Вирішується питання про повідомлення йому про підозру за ч. 3 ст. 368 (вимагання та отримання службовою особою неправомірної вигоди) Кримінального кодексу України та обрання запобіжного заходу.

Процесуальне керівництво досудового розслідування здійснює Офіс генерального прокурора.
Як повідомляв Укрінформ, директора одного з державних підприємств Національної академії аграрних наук України судитимуть за вимагання 60 тис. доларів з підприємця для зміни цільового призначення землі.
Фото: Нацполіція