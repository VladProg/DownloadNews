Якщо Україна перестане чинити опір російському агресору, війна не зупиниться, а пошириться світом.

Про це у своєму есе для Галіфакського безпекового форуму написала перша леді України Олена Зеленська, передає Укрінформ з посиланням на пресслужбу глави держави.

Заснований у 2009 році, флагманський форум із міжнародної безпеки в Галіфаксі (Нова Шотландія, Канада) відомий як найбільша у світі конференція з безпеки для демократичних країн.
Щорічний форум привертає увагу багатьох високопосадовців, які ухвалюють рішення, зокрема старших військових офіцерів, урядовців, членів Сенату США та світових лідерів галузі, а також провідних журналістів, стратегів і захисників прав людини з усього світу.
У тексті, присвяченому Україні та її боротьбі з російським вторгненням, перша леді наголосила, що війна Росії проти України - це війна у глобальному світі, напад на всі міжнародні домовленості, на права людини.
«Тому питання: «Що ви думаєте про те, що люди у світі втомилися читати новини про війну в Україні?», яке я надто часто чую в інтерв’ю міжнародній пресі, вводить мене в ступор. Якщо український солдат попри шалену протидію ворога та втрату побратимів не втомився звільняти українську землю, якщо українці попри горе й сльози не втомилися захищати своїх дітей та їхнє майбутнє, то як люди десь у безпечній країні можуть втомитися гортати стрічку новин? І якщо «втомиться» Україна, війна не зупиниться. Вона просто піде далі», - заявила Зеленська.
Перша леді порівняла російський напад із глобальним забрудненням чи епідемією - вчасно не зупинене, воно так само може піти далі й охопити інші країни.
«Інше питання, яке мені також часто ставлять: «То чого ще Україна хоче від світу, інших країн?» За всієї глибокої вдячності тим, хто нам допомагає, гадаю, час змінити фокус цього питання. Не «чого хоче Україна?», а «чого хоче світ і кожен його житель?». Чи хоче він, щоб агресор залишився безкарним і продовжував? Чи хоче такого нового світового порядку? Бо імперія не зупиниться. Її потрібно зупинити. І саме це зараз робить Україна. Тож чого ми хочемо? Щоб про це знали», - зазначила Зеленська.
Як повідомляв Укрінформ, Президент Володимир Зеленський у зверненні до учасників Паризького форуму миру заявив, що співпраця та єдність усіх, хто справді цінує мир, може запобігти катастрофам і зупинити страждання народів.