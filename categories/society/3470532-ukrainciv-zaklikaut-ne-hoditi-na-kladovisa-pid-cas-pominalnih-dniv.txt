У Державній службі з надзвичайних ситуацій закликають українців цьогоріч утриматися від походів на кладовища під час поминальних днів.

Як передає Укрінформ, про це повідомляє ДСНС.
«Залежно від регіону, поминальні дні в Україні, так звані гробки, цього року припадають на 1-3 травня. Після Великодня українці завжди поспішають до місць поховання померлих родичів та близьких, щоб вшанувати пам’ять про них», - ідеться у повідомленні.
Рятувальники закликають українців утриматися від походів на кладовища, адже ворог продовжує нещадно обстрілювати українську територію, у багатьох місцях вже зробивши її надто небезпечною.
«Сьогодні навіть деокуповані території всіяні десятками тисяч вибухонебезпечних предметів, які потребують знищення. Зафіксовано також чимало фактів потрапляння боєприпасів на кладовища. Тож зараз ціна висадки квітів на могилу або новий парканчик може стати зависокою», - зауважують у ДСНС.
Як повідомляв Укрінформ, піротехніки ДСНС 28 квітня знешкодили 1264 вибухонебезпечні предмети. Найчастіше піротехнічні підрозділи працювали у Харківській області - 3 тис. 220 разів, на Київщині – 1 тис. 382, Миколаївщині – 1 тис. 157, Черкащині – 648, Чернігівщині – 430, Сумщині – 364.