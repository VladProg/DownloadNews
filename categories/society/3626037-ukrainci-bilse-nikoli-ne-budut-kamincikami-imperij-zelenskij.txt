Українці більше ніколи не будуть камінчиками будь-яких імперій, адже ми здатні забезпечити для нашої держави всю повноту незалежності

Про це Володимир Зеленський сказав у відеозверненні, передає Укрінформ.
"Наше прагнення жити вільно, яке було висловлене 24 серпня й підтверджене 1 грудня, не зламати. Українці більше ніколи не будуть камінчиками якихось там імперій. Ми вже вибороли це й забезпечимо для нашої держави всю повноту незалежності", - заявив Зеленський.

Відео: Офіс Президента
За словами Президента, референдум, який відбувся 31 рік тому, об’єднав усю територію України, і ніхто з наших людей не залишився за межами всеукраїнського рішення. Він зазначив, що саме люди поставили крапку в історії імперії, "яка будувалася на запереченні волі людей, яка вбивала, намагаючись увічнити заперечення волі людей, але яку люди все одно повалили - і якраз своєю волею".
"З того дня 1991 року українці пережили багато намагань перетворити крапку на три крапки чи на крапку з комою. Ми бачили багато діячів, які не могли заспокоїтися, що імперію таки повалили.Ми й тепер боронимо Україну від таких "товаришів", які хотіли цьогоріч відзначати сторіччя імперії замість чергової річниці волі. Вони хотіли...Але буде за українськими правилами", - наголосив глава держави.
Як відомо, 1 грудня 1991 року відбувся Всеукраїнський референдум, на якому волевиявленням народу було підтверджено Акт проголошення незалежності України, ухвалений 24 серпня 1991 року Верховною Радою.
Фото: ОП