Російська Федерація ще до повномасштабного вторгнення в Україну готувалася до депортації населення з тимчасово окупованих територій.

Про це заявила правовий аналітик Центру прав людини ZMINA Онисія Синюк під час брифінгу у Медіацентрі Україна – Укрінформ, презентуючи звіт на підставі аналізу свідчень постраждалих унаслідок депортації та інформації з відкритих джерел.

«Росія планувала депортацію українців, адже була чітка спланована політика та підготовлена інфраструктура для переміщення населення. Вже станом на 20 лютого 2022 року, ще до початку повномасштабного вторгнення, уряд Ростовської області РФ повідомляв про підготовку 188 пунктів постійного розміщення для «жителів Донбасу», - заявила правозахисниця.
Вона додала, що за даними Центру прав людини ZMINA, станом на жовтень 2022 року на території РФ було розгорнуто 807 пунктів постійного розміщення.
Водночас експерт наголосила, що російська сторона зривала та обмежувала евакуацію на підконтрольну Україні територію, обстрілювала гуманітарні коридори, про які було попередньо домовлено.
При цьому вибір українців щодо виїзду з тимчасово підконтрольних РФ територій не завжди був вільним, адже булі створені умови, які загрожували життю українців, людей переслідували, використовували технології психологічного тиску та емоційної маніпуляції. Зокрема, за словами Синюк, у Харківській та Херсонській областях російські військові повідомляли місцевим жителям, що після деокупації Україна автоматично визнає населення цих територій колаборантами.
“Тобто люди не могли вільно обирати, їхати їм чи ні, а рефлекторно реагували на переконання, що лише втеча з території дозволить їм вижити”, – наголосила експерт.
Вона заявила, що це свідчить про ознаки злочину примусового переміщення та депортації.
Синюк також наголосила, що у Росії не було законних підстав для переміщення українців у рф, яке росіяни називають "евакуацією". Правозахисниця зазначила, що відповідно до міжнародного гуманітарного права переміщення можна називати евакуацією лише за двох підстав: якщо це необхідно для безпеки населення або є вагомі причини воєнного характеру.
«Росія часто посилається на гуманітарну катастрофу як підставу для евакуації, але катастрофу створила сама РФ, як це було, зокрема, в Маріуполі», - зауважила вона.
Правовий аналітик наголосила, що РФ не повертає населення на рідні території, як того вимагає міжнародне право. Крім того, Росія мала б забезпечити переміщення людей у задовільних умовах, а також не розлучати членів однієї сім'ї.
«Нам відомі випадки, коли українців відразу по приїзді змушували їхати далі, вглиб РФ, ізолювали від людей, з якими вони приїхали, та саджали на потяги, не повідомляючи, куди вони їдуть», - заявила Синюк.
Правозахисниця додала, що були випадки, коли депортованим українцям відмовлялися продавати квитки для переїзду в треті країни з різною аргументацією, приміром, через відсутність у дитини свідоцтва про народження, епідемію COVID-19 у Європі тощо.
За її словами, ZMINA документувала ситуації, коли від фільтраційного пункту на окупованій території України до кордону з РФ людей везли три дні без води та їжі, а після прибуття в пункт призначення поселяли у приміщення із жахливими умовами.
Синюк констатувала, що фільтраційні заходи, які включають тривале тримання людей в одному місці, психологічний тиск, збір особистих даних, є окремим порушенням.
Центр прав людини ZMINA входить до Коаліції “Україна. П’ята ранку”, яка почала роботу 25 лютого 2022 року. На сьогодні Коаліція об’єднує 33 неурядові організації та чотирьох індивідуальних експертів. Вони об'єднали зусилля для системного документування воєнних злочинів і злочинів проти людяності, скоєних під час російської збройної агресії проти України.