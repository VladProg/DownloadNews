З сектору Гази евакуювали вже 214 українських громадян.

Про це у відеозверненні сказав Президент України Володимир Зеленський, передає Укрінформ.
"Продовжуємо евакуацію громадян України із сектора Гази. Буквально весь день триває ця робота. Майже щогодини змінюється кількість тих, кого вдалося врятувати. Вже 214 наших людей. Також допомагаємо громадянам Молдови. Очікуємо, що ця кількість зросте", - наголосив глава держави.
Президент подякував ГУР, МЗС, посольствам України в регіоні, а також усім тим, хто допомагає врятувати українських громадян.
Як повідомляв Укрінформ, КПП "Рафах" на кордоні Гази та Єгипту вночі перейшло ще 11 громадян України, сказав посол України в Ізраїлі Євген Корнійчук.
Пропускний пункт «Рафах» на кордоні між Єгиптом і сектором Гази, через який впродовж останніх днів відбувалася евакуація громадян іноземних держав, у тому числі України, у середу, 8 листопада, був закритий з міркувань безпеки.