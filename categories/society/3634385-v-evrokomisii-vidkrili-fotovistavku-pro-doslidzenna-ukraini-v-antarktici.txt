У штаб-квартирі Європейської Комісії в Брюсселі запрацювала фотовиставка "Україна в Антарктиці: дослідження та незламність" ("Ukrainian Antarctic Research and Resistance").

Як передає Укрінформ, про це Національній антарктичний науковий центр повідомляє у Фейсбуці.
“На виставці представлені 40 світлин про історію та сучасність досліджень України в Антарктиці, унікальну природу крижаного континенту. Особливе місце в експозиції посідають два колажі, створені спеціально для події в Брюсселі: з фото офісу НАНЦ, розтрощеного внаслідок удару російської ракети по центру Києва, та українських полярників, які стали до лав ЗСУ та боронять Україну", - ідеться у повідомленні.

Виставка розпочалася 13 грудня за участі єврокомісара з питань довкілля, океанів та рибальства Віргініюса Сінкевічюса, директора Національного антарктичного наукового центру Євгена Дикого та заступника представника України при Європейському Союзі Сергія Терешка.
За словами Дикого, "наразі науковці в Україні живуть у двох різних століттях. Одне – ХХІ століття, в якому нас хвилюють питання зміни клімату та спільних досліджень в Антарктиці. Інше – це ХХ століття, а може і раніше. В ньому ми вимушені обороняти свою землю в кривавій, варварській війні з росіянами, виживати без світла і тепла. Це питання – в якому столітті продовжить перебувати людство – вирішується зараз в окопах в Україні. Саме цю думку ми хотіли донести цією виставкою,"

"Війна в Україні, Буча та Ірпінь – набагато ближче до Європейського Союзу, ніж це може здаватися. Вони від Брюсселя знаходяться на такій же відстані, як і Афіни. Теж ж саме з Антарктикою. Вона здається дуже далекою, але водночас ті процеси, які там відбуваються, впливають на всіх нас", – зауважив Сінкевічюс.
Окрім фото, в експозиції можна побачити український прапор, який майорів на антарктичних вітрах, з підписами учасників 26-ї Української антарктичної експедиції.
Також на виставці представили двометрового пінгвіна дженту.
У штаб-квартирі ЄК виставка працюватиме до 22 грудня. Побачити її можуть працівники Єврокомісії та їхні гості. Також можливий доступ невеликих груп відвідувачів за попередньою домовленістю.
Виставка в Брюсселі організована НАНЦ за підтримки Європейської Комісії та Представництва України при ЄС.
Як повідомляв Укрінформ, українські полярники показали новонароджених пінгвінят.