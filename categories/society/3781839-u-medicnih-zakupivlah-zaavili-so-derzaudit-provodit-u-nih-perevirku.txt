Державна аудиторська служба проводить перевірку закупівлі пластин для синтезу кісток, яку провело за кошти UNITED24 ДП "Медичні закупівлі".

Про це у Фейсбуці повідомив генеральний директор ДП "Медзакупівлі" Едем Адаманов, передає Укрінформ.
"Сьогодні в офіс МЗУ без попередження прийшла з перевіркою Державна аудиторська служба України. Аудитори мають намір перевірити закупівлю пластин для синтезу кісток, що ми придбали в межах ініціативи UNITED24", - написав Адаманов.
Він пояснив, що наприкінці серпня 2023 року МЗУ придбали 24 комплекти пластин для синтезу кісток, що використовуються при переломах. Закупівля відбувалася через платформу Prozorro.
Як наголосив Адаманов, ДП "Медзакупівлі" закупило цей товар за 9 млн грн при очікуваній вартості у понад 15 млн грн. Таким чином МЗУ заощадило понад 40% коштів.
Наразі, як додав Адаманов, пластини, закуплені МЗУ, в повному обсязі доставлені в заклади охорони здоров’я.
Зараз аудитори перевіряють документи, що стосуються цієї закупівлі.
Як повідомляв Укрінформ, 27 жовтня Офіс генерального прокурора оголосив голові НСЗУ підозру за ч. 2 ст. 367 Кримінального кодексу України – невиконання або неналежне виконання службовою особою своїх службових обов'язків через несумлінне ставлення до них, що спричинило тяжкі наслідки.
В НСЗУ заявили, що обшуки правоохоронців є тиском на Нацслужбу здоров'я з метою заблокувати роботу установи. Зокрема, наголосили, що обшуки розпочалися в той день, коли розпочалися перші позапланові моніторингові візити НСЗУ в медичні заклади згідно з оновленою процедурою, затвердженою нещодавно урядом.
1 листопада Печерський районний суд м. Києва не задовольнив клопотання прокуратури про запобіжний захід голові НСЗУ у вигляді особистого зобов'язання.