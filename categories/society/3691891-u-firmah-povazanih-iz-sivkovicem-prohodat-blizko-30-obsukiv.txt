У фірмах і підприємствах, до яких дотичний ексзаступник секретаря Ради нацбезпеки і оборони України Володимир Сівкович, у середу правоохоронці проводять близько 30 обшуків.

Про це на брифінгу повідомила радниця з комунікацій ДБР Тетяна Сапьян, передає кореспондент Укрінформу.

“Можу сказати, що прямо зараз відбуваються близько 30 обшуків на цих фірмах і підприємствах, а також за місцями проживання дотичних до супроводження цього процесу осіб. Ці 15 фірм мали відношення до рієлторської та фінансової діяльності. Уже відомо про вилучення документів та зброї”, - поінформувала Сапьян.
Відповідаючи на питання, про які саме рієлторські фірми йдеться, радниця з комунікацій ДБР уточнила, що дані про те, які це були фірми, Держбюро розслідувань оприлюднить пізніше на своїх офіційних ресурсах.
Як повідомлялося, 23 липня 2022 року Державне бюро розслідувань повідомило про підозру у держзраді колишньому заступнику секретаря Радбезу Володимиру Сівковичу.