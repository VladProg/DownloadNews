Україна і Польща підписали Декларацію про соціальний захист дітей, що постраждали від воєнних дій та збройних конфліктів.

Документ підписаний в четвер у Варшаві міністрами соціальної політики України та Польщі Мариною Лазебною і Марленою Малонг, передає Укрінформ із посиланням на Посольство України в РП.

“Укладена політична декларація підтверджує взаємне бажання захистити права дітей, які виїхали з України до Республіки Польща, а також взаємне бажання зберегти, захистити життя і добробут дітей, а також подальше зміцнення та розвиток співпраці між сторонами”, - наголосили у диппредставництві.

У польському міністерстві зазначили, що співпраця стосувалася таких напрямів, як сприяння добровільному поверненню в Україну дітей-сиріт та дітей, позбавлених батьківської опіки; обмін досвідом та інформацією щодо національного законодавства та процедур; реєстрація у спеціальній електронній системі неповнолітніх громадян України, які прибули до Польщі без нагляду фактичних опікунів, та неповнолітніх українців, які прибули до Польщі та перебували до цього в Україні під опікою сторонніх опікунів.

Крім того, вирішено не проводити нових процедур усиновлення в надзвичайних ситуаціях, таких як збройний конфлікт; надавати безкоштовну правову допомогу щодо всіх процедур, пов’язаних із наданням статусу тимчасового захисту або його припиненням; надавати неповнолітнім особам з України, які залишаються без опіки, всю інформацію про їхні права, доступні послуги та іншу інформацію зрозумілою для них мовою з урахуванням їхнього віку та рівня розвитку, а також забезпечувати якісний догляд за дітьми з українських притулків.
Як повідомлялося, за попередньою інформацією, у Польщі на сьогодні може перебувати приблизно 1,5 млн осіб, які рятуються від війни в Україні.
Фото: Посольство України у Польщі