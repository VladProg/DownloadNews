Папа Римський Франциск прийняв у понеділок в Апостольському палаці главу Української греко-католицької церкви Святослава (Шевчука), який перебуває з робочим візитом у Ватикані вперше після початку широкомасштабного вторгнення рф в Україну.

Про це повідомляє Укрінформ з посиланням на Vatican News.
"Блаженніший Святослав представив страждання українського народу та служіння Церкви для їх полегшення, а Папа Франциск заохотив пастирів бути витривалими в служінні близькості та представив зусилля святого престолу, спрямовані на те, щоби покласти край війні та сприяти встановленню справедливого миру", - цитує портал повідомлення секретаріату глави УГКЦ у Римі.

Зазначається, що глава УГКЦ "привіз у подарунок святішому отцеві шматок російської міни, що пошкодила фасад греко-католицького храму в Ірпені, як символічний дар, що нагадує не тільки про одне з перших "міст-мучеників", а також про те, що схожі шматочки виймаються із тіл військових і цивільних, зокрема, дітей, що є видимим знаком знищення та смерті, які війна несе кожного дня".

За інформацією секретаріату глави УГКЦ в Римі, Папа ще раз висловив свою близькість з українським народом, "запевнивши у тому, що перебуває поруч у молитві та в конкретних діях".
У повідомленні секретаріату також зазначається, що Папа Римський "наголосив на зусиллях святого престолу, спрямованих на те, щоби покласти край агресії та сприяти настанню справедливого миру, а також на зусиллях, спрямованих на підтримку солідарності з українським народом".
Блаженніший Святослав, у свою чергу, "представив Папі зусилля Церкви на підтримку народу в умовах війни, про свої відвідини спільнот, які постраждали від війни у центрі, на сході та півдні країни". Він також вказав на колоніальний вимір війни рф проти України, підкресливши неприйнятність мирних пропозицій, які включають заперечення права на існування українських народу та держави в її міжнародно визнаних кордонах.
Як повідомлялося, раніше Папа Римський Франциск заявив, що "жорстокість не притаманна російському народу" і що "російський народ – це великий народ". За його словами, він має "велику прихильність до російського народу, як також велику прихильність до українського народу".
Фото: Блаженніший Святослав, Facebook; Vaticannews.va