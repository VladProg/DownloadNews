Дружина Президента України Олена Зеленська заявляє, що, за підрахунками Міністерства охорони здоров'я, через російську агресію психологічної підтримки потребують не менше 60% українців.

Як передає Укрінформ, про це дружина Президента написала в Телеграмі.
Зеленська нагадала, що у мирний девізом її проєктів - від безбар'єрності до гендерної рівності - були слова: “Людина в центрі всього”.
“Тепер, коли ворог свідомо винищує та калічить наших людей, ці слова ще актуальніші”, - заявила вона.
Зеленська поінформувала, що на засіданні робочої групи, яка працює над Національною програмою психічного здоров’я та психосоціальної підтримки, були обговорені наслідки російської агресії.
Так, через російську агресію відомо про 40 тис. випадків загибелі чи поранення громадян України. 3 млн людей перебувають на тимчасово захоплених територіях. Понад 8 млн людей стали внутрішньо переміщеними особами і 6 млн українців були вимушені виїхати за кордон.
За словами першої леді, 44% громадян України розлучені із сім'єю, а 50% українців оцінюють свій психологічний стан як дуже напружений.
“Все це – прямі показання до психологічної допомоги. За підрахунками МОЗ, нині її потребують не менш як 60% українців”, - зауважила Зеленська.
За словами дружини Президента, за останні тижні її ініціатива щодо Національної програми психічного здоров’я та психосоціальної підтримки пройшла шлях від перемовин із першими леді різних країн та ВООЗ (партнери нададуть фахівців та поділяться напрацюваннями) до конкретного плану дій на рівні держави.
Наступними кроками щодо Національної програми психічного здоров’я та психосоціальної підтримки будуть:

аудит ресурсів із залученням представників ВООЗ, на основі якого буде розроблена модель системи надання допомоги;
навчання сімейних лікарів, психологів, соціальних працівників, освітян швидких методик психологічної підтримки;
навчання ізраїльськими фахівцями українських спеціалістів, які працюють у медичному та оборонному секторі, з військовими та ветеранами;
адаптація до потреб України мобільних застосунків ВООЗ, які даватимуть змогу робити самодіагностику і міститимуть техніки самодопомоги;
велика комунікаційна кампанія: люди мають чітко знати, куди йти по підтримку.

“Психологи кажуть, що ця війна, навіть після того, як закінчиться нашою перемогою, “відіграватиметься” на психіці щонайменше найближчі сім-десять років. Якщо ми скоротимо цей строк чи полегшимо наслідки, це буде ще одна велика перемога, яку ми маємо здобути – заради наших людей, які так багато пережили”, - зауважила дружина Президента.
За інформацією Офісу Президента, метою засідання міжвідомчої робочої групи за участі дружини Президента була систематизація та консолідація ресурсів і напрацювань для забезпечення доступу до якісних послуг у сфері психічного здоров’я для всіх, хто їх потребує.
“російська агресія забирає життя, калічить фізично та психологічно, змушує українців залишати домівки, розлучає сім’ї, краде дитинство. Люди опиняються в окупації, потрапляють у полон, зазнають катувань, втрачають рідних – часто на власних очах. Ми навіть не уявляємо, яка кількість громадян зазнала гендерного насильства. За три місяці війни українці, на жаль, пережили те, що здавалося неможливим у цивілізованому світі. У серці Європи. І в XXI столітті”, – зазначила перша леді.
За її словами, готовність надати Україні фахівців та методики підтвердили перші леді США Джилл Байден, Польщі – Агата Корнгаузер-Дуда, Ізраїлю – Міхаль Герцог, Королева Бельгії Матильда. Міжнародні контакти щодо цього тривають.
“Проблема є просто зараз. Тут немає жодного “зарано”. Треба вже. Цю перемогу – над ПТСР – ми маємо й можемо здобувати вже зараз, навіть не чекаючи перемоги на полі бою”, - наголосила Зеленська.
Як повідомляв Укрінформ, 31 травня Зеленська обговорила із Королевою бельгійців Матильдою українську Національну програму психічного здоров’я та психосоціальної підтримки.