Центр протидії дезінформації при Раді національної безпеки і оборони попереджає про приховану проросійськість популярного телеграм-каналу "Шептун", який маскується під патріотичний ресурс, і закликає не поширювати з нього інформацію.

Як передає Укрінформ, про це ЦПД повідомляє у Фейсбуці.
"Центр протидії дезінформації при РНБО України продовжує розповідати про телеграм-канали, що є частиною мережі поширення російської пропаганди. Одним з таких каналів є "вовк в овечій шкурі", а саме - "Шептун", - ідеться в повідомленні.
"Шептун" - анонімний телеграм-канал, який цитував кремлівських пропагандистів, розміщував дезінформаційні "інсайди" та фейки, але з початком повномасштабного російського вторгнення різко приховав проросійську позицію під псевдопатріотичну.



Понад рік тому Служба безпеки України встановила, що "Шептун" адміністрував колабораціоніст - А.Давидченко, який згодом переховувався від українського слідства у невизнаному Придністров’ї.
Після публічного викриття адміністратора та його зв’язків із росією канал продовжив вести діяльність, змішуючи нейтральні публікації із проросійськими.
"Зв'язок із рф, що викрила Служба безпеки України, не може зникнути безслідно", - наголошують у ЦПД.
Як повідомляв Укрінформ, у Міністерстві освіти і науки надали поради, як впізнати профілі ботів у соціальних мережах.