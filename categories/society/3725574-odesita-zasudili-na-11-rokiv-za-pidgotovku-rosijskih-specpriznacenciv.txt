Жителя Одеси, який навчав спецпризначенців РФ бойових навичок та прийомів першої медичної допомоги, заочно засудили до 11 років позбавлення волі.

Як передає Укрінформ, про це повідомляє Офіс генерального прокурора.
Встановлено, що у 2019 році громадянин України переїхав на постійне проживання до Московської області РФ. Маючи військову освіту, він увійшов до особового складу російського університету спецпризначення під патронатом керівника Чечні, де обіймав посади інструктора та керівника медичного напряму.
Від початку повномасштабного вторгнення Росії в Україну він навчав добровольців, військових та спецпризначенців росгвардії бойових навичок, методів вирішення бойових завдань, прийомів надання першої меддопомоги, евакуації поранених з поля бою.

На особистій сторінці у російській забороненій соцмережі та на YouTube чоловік поширював пости і відеоролики на тему тактичної медичної підготовки для збройних формувань держави-агресора.
Також фігурант відкрив розрахунковий рахунок для збору коштів на навчання, лікування, обмундирування та екіпірування російських військових, які беруть участь у бойових діях проти України.
Одесита визнали винним у пособництві державі-агресору (ч. 1 ст. 111-2 КК) та засудили до 11 років позбавлення волі з конфіскацією майна. Також його на 10 років позбавили права обіймати посади, пов’язані із виконанням функцій держави та місцевого самоврядування.
Спеціальне досудове розслідування у кримінальному провадженні здійснювали слідчі Управління СБУ в Одеській області.
Як повідомляв Укрінформ, колишнього правоохоронця, який працював на російських загарбників у так званій “народній міліції” під час тимчасового захоплення територій Харківської області, засудили до 12 років позбавлення волі.