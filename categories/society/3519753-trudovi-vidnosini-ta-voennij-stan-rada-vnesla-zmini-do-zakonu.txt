Верховна Рада України прийняла закон, яким передбачено порядок спрощеної процедури розірвання трудових відносин під час воєнного стану.

Як передає Укрінформ із посиланням на офіційний сайт Верховної Ради, відповідний закон № 7251 "Про внесення змін до деяких законів України щодо оптимізації трудових відносин" прийнято і направлено на підпис Президенту.
За ухвалення законопроєкту в другому читанні та в цілому проголосували 262 депутати.
Документ передбачає оптимізацію порядку взаємодії між працівником та роботодавцем в умовах воєнного стану та інших потенційних загроз, що перешкоджають безпосередньому контакту сторін трудових відносин.
Так, згідно з ухваленим законом, запроваджується додаткова підстава для звільнення співробітника: неможливість забезпечити умови праці, внаслідок того, що необхідні потужності чи майно знищено внаслідок бойових дій.
Крім цього, закон передбачає, що додатковою підставою для розірвання трудового договору є відсутність працівника на роботі та відсутність інформації про причини такої відсутності понад чотири місяці.
Відповідно до прийнятого документа трудові відносини також можуть бути розірвані у зв'язку зі смертю роботодавця чи співробітника, визнання його судом безвісти зниклим чи оголошення померлим.
Закон врегульовує і питання оплати додаткової відпустки окремим категоріям громадян та постраждалим учасникам Революції Гідності, а саме за рахунок коштів підприємств, призначених на оплату праці, або за рахунок коштів фізичної особи, в якої працюють за трудовим договором працівники. Також у зв’язку зі збільшенням категорій осіб, які мають право на використання зазначеної відпустки, документ передбачає зменшити її тривалість з 14 до 7 календарних днів.
Крім цього, ухвалений документ передбачає відшкодування працівникам та роботодавцям пов’язаних з трудовими відносинами грошових сум, втрачених внаслідок збройної агресії. З цією метою заплановано розроблення окремого механізму.
Як повідомлялося, 24 лютого 2022 року росія розпочала повномасштабне вторгнення в Україну, чим продовжила військову агресію, що триває з 2014 року. російські війська проводять масовані бомбардування та обстріли мирних українських міст та селищ. Вони розв’язали масовий терор проти цивільного населення на тимчасово окупованих територіях.