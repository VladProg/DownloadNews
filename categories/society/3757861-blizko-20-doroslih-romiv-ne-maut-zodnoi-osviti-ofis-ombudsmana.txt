Близько 20% дорослого населення ромської громади не мають ніякої освіти та ніколи не відвідували школу.

Про це йдеться у відповіді Секретаріату уповноваженого Верховної Ради з прав людини на інформаційний запит Укрінформу.
«Серед низки правових, соціальних, економічних проблем одним із ключових залишається питання доступу ромів до освіти. Освітній рівень ромського населення загалом залишається вкрай низьким. Відповідно до найновіших досліджень ромських громадських організацій, близько 20% дорослого населення не мають ніякої освіти, ніколи не відвідували школу», - йдеться у повідомленні.
Зазначається, що майже стільки ж дорослих представників ромської спільноти закінчили тільки 4 класи молодшої школи.
У відомстві пояснили, що порахувати, скільки осіб із представників ромської спільноти отримали базову освіту або хоча б навчалися, але не отримали з якихось причин атестат, уже набагато складніше. «Можна сказати, що це число може становити близько 50% опитаних», - заявили у Офісі Омбудсмана.
У Офісі уповноваженого з прав людини розповіли, що відповідно до неофіційних даних ромських громадських організацій, в Закарпатській області кількість осіб, які не документовані, може сягати трьох тисяч.
«Через відсутність документів ромам складно працевлаштуватися, отримати медичну допомогу чи отримати статус ВПО та гуманітарну допомогу. Процес документування осіб з числа представників ромської національної меншини (спільноти) триває», - поінформували в установі.


Окремо у відомстві акцентували увагу на тому, що повномасштабна війна відбилась і на ромських дітях: вони не завжди мають пристрої для дистанційного навчання з використанням цифрових технологій.
«Також одними із основних бар’єрів на шляху до здобуття освіти ромськими дітьми є відсутність доступу до альтернативних програм дошкільної підготовки, дискримінація під час прийому до навчальних закладів та у шкільному середовищі, а також відсутність інклюзивної системи шкільного навчання та низький рівень супроводу ромських родин соціальними службами», - заявили у Секретаріаті уповноваженого.
У Офісі Омбудсмана вважають, що сприяння держави у здобутті ромами дошкільної та вищої освіти є вкрай необхідним.
Зазначається, що Секретаріат проводить послідовну роботу, спрямовану на протидію дискримінаційному ставленню до ромів з боку органів публічної влади, підприємств, установ, організації та фізичних осіб.
У відомстві переконані, що існує необхідність і надалі проводити інформаційні кампанії з питань недискримінації ромської спільноти.
«Уповноважений наголошує, що будь-яка дискримінація є неприпустимою, а порушення рівноправності громадян залежно від їхньої расової, національної, регіональної належності, релігійних переконань, інвалідності та за іншими ознаками, тягнуть за собою кримінальну відповідальність згідно зі статтею 161 Кримінального кодексу України», - заявили в установі.
Як повідомляв Укрінформ, Секретаріат уповноваженого з прав людини реалізує проєкт «Документування осіб з числа ромської національної меншини та напрацювання юридичних механізмів спрощення цієї процедури» на 2023-2024 рр. у Мукачевому Закарпатської області.
Цей проєкт реалізується за участю представників Мін’юсту, Державної міграційної служби, Державної служби України з етнополітики та свободи совісті, Нацполіції, Представництва Управління Верховного комісара ООН у справах біженців в Україні, Міжнародного фонду охорони здоров’я та навколишнього середовища «Регіон Карпат» NEEKA», Координаційного центру з надання Безоплатної правової допомоги, Ромського жіночого фонду «Чіріклі».