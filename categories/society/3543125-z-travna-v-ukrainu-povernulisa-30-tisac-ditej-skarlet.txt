На початок повномасштабного вторгнення рф в Україні налічувалось близько 4 млн 200 тис. учасників освітнього процесу. Нині за кордоном перебувають 641 тисяча українських учнів.

Як передає Укрінформ, про це в ефірі загальнонаціонального телемарафону заявив міністр освіти і науки Сергій Шкарлет.
“Орієнтовно було 4 млн 200 учасників освітнього процесу, за кордоном сьогодні перебуває 641 тисяча, за нашими підрахунками. Але є певна тенденція, адже на початку травня була 671 тисяча дітей (за кордоном - ред.), на сьогодні - 641 тисяча, тобто 30 тисяч дітей вже повернулися”, - повідомив Шкарлет.
За його словами, попри те, що в Україні багато внутрішньо переміщених осіб, усі діти будуть забезпечені освітніми закладами.
“Жодна дитина не залишиться поза освітнім процесом”, - запевнив міністр.
Також Шкарлет зауважив, що на територіях, де ведуться активні бойові дії, навчання в режимі офлайн виключене.
Як повідомляв Укрінформ, станом на 30 липня в Україні внаслідок повномасштабного вторгнення рф було пошкоджено 2199 закладів освіти, з них 225 – зруйновано повністю.
Фото: dpsu.gov.ua