Двоє постраждалих через аварію на Надвірнянському нафтопроводі на Івано-Франківщині, яких перевезли на лікування до Німеччини, померли.

Про це у Телеграмі повідомила голова Івано-Франківської ОВА Світлана Онищук, передає Укрінформ.
«Сумні новини з Німеччини, куди було відправлено на лікування 4 постраждалих унаслідок пожежі у Надвірнянському районі, що сталась через витік нафтопродукту. Двоє дорослих - чоловік 35 років й жінка 39 років, - за життя яких спершу боролись прикарпатські медики, а відтак провідні німецькі фахівці, не вижили. Цієї ночі їх не стало…», - поінформувала Онищук.
За її даними, нині в Німеччині перебувають ще двоє хлопчиків з тяжкими опіковими травмами.
Надвірнянський міський голова Зіновій Андрійович повідомив, що у громаді також померла дружина постраждалого під час аварії на нафтопроводі, у якої не витримало серце. Її чоловіка сьогодні відправили з Львівського опікового центру на лікування та реабілітацію у Фінляндію.
Нині вирішують питання доставки тіл жителів села Стримба з Німеччини у Надвірнянську громаду.
«Надвірнянська міська рада оголосила у середу, четвер та п’ятницю дні жалоби», - додав Андрійович.
Як повідомлялося, 30 вересня у Надвірнянському районі Івано-Франківської області поблизу села Стримба стався порив нафтопроводу. Тоді постраждали дев’ятеро людей, з них п’ятьох госпіталізували, зокрема двох дітей. В обох хлопчиків 8 і 11 років площа опіків тіла – понад 70% і вкрай важкий опіковий шок. Чотирьох постраждалих відправили на лікування до Німеччини.
За фактом пошкодження нафтопродуктопроводу, яке спричинило нещасні випадки з людьми, призвело до пожежі, значного забруднення довкілля та інших тяжких наслідків, поліція відкрила кримінальне провадження.