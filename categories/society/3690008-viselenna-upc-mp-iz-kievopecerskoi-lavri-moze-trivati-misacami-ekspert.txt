Процес виселення із Києво-Печерської лаври представників Української православної церкви (московського патріархату) може тривати місяцями, до рішення суду.

Про це сказав релігієзнавець, доктор історичних наук Андрій Смирнов в коментарі Укрінформу.
"Цей процес може тривати місяцями. І влада, ухвалюючи політичне рішення, мала б дуже добре прорахувати всі ризики. Тому що є дуже негативна реакція західних медіа, міжнародних організацій, помісних церков щодо подій у Лаврі, оскільки вони не знають специфіки українського релігійного життя, і у них складається враження, що є дискримінація УПЦ МП", - сказав Смирнов.
За його словами, УПЦ МП 30 березня не збиралася, і надалі не збирається добровільно залишати приміщення та корпуси Києво-Печерської лаври. Він зазначив, що наразі триватиме судовий процес. І без рішення суду ніхто нікого не виселятиме і не змушуватиме насильно звільняти приміщення Лаври.
"Якщо йдеться про доступ до храмів, то має бути рішення суду, і судові виконавці мають забезпечити членам комісії з приймання-передачі державного майна можливість потрапити до тих чи інших об'єктів. Адже ченці Києво-Печерської лаври вже замінили замки у ключових спорудах. Якщо йдеться про виселення ченців із келій, частина з яких зареєстрована за адресою Лаври, то вони можуть виїхати або добровільно, або за рішенням суду. Просто так прийти, і силою їх вигнати, чи змусити залишити житлові приміщення неможливо. Бо це незаконно. Для цього треба мати на руках рішення суду, і державна виконавча служба має виконувати це рішення. Знову ж таки, чи вдасться виконати рішення суддів - це вже зовсім інша історія. Бо ж віряни будуть чинити опір", - сказав Смирнов.

Як повідомляв Укрінформ, комісія Міністерства культури та інформаційної політики з приймання-передачі державного майна знову не змогла потрапити до Києво-Печерської лаври.
Національний заповідник "Києво-Печерська лавра" оголосив про розірвання договору про оренду з УПЦ (МП) з 29 березня.
Предстоятель Православної церкви України митрополит Епіфаній визначив архімандрита Авраамія (Лотиша) виконувачем обов’язків намісника Свято-Успенської Києво-Печерської лаври у складі ПЦУ.
Водночас намісник Києво-Печерської лаври митрополит Павло (УПЦ (МП) заявив, що ченці цієї церкви не збираються виселятися з Лаври.
30 березня прибічники Української православної церкви (московського патріархату) перешкоджали діяльності комісії Міністерства культури та інформаційної політики, яка мала проводити інвентаризацію майна Києво-Печерської лаври.