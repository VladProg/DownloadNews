Організація Об'єднаних Націй створить команду експертів для допомоги Україні в розслідуванні сексуального насильства як зброї війни.

Як передає Укрінформ, про це генеральний прокурор Ірина Венедіктова повідомила у Фейсбуці.
Венедіктова та спеціальний представник Генерального секретаря ООН з питань сексуального насильства в умовах конфліктів Прамілою Паттен обговорили цей крок співпраці в Гаазі.

За словами Венедіктової, Паттен повідомила, що готова організувати групу постійних експертів для роботи в Україні вже найближчим часом. Це будуть досвідчені фахівці, які допомагатимуть прокурорам та слідчим і співпрацюватимуть із громадянським суспільством.
Генеральний прокурор зазначила, що впровадження кращих світових практик допоможе Україні досягти комплексного захисту постраждалих від сексуального насильства та ефективного розслідування злочинів сексуального насильства, пов’язаних із конфліктом.
“Наразі російські війська в Україні використовують зґвалтування як зброю війни. Ми документуємо та розслідуємо такі воєнні злочини у Донецькій, Запорізькій, Київській, Луганській, Харківській, Херсонській та Чернігівській областях. Втім, ми розуміємо, що більшість потерпілих поки не звертаються до правоохоронців через страх та стрес після подібних звірств. І тільки створення безпечних умов для тих, хто вижив, зможе змінити цю ситуацію”, - повідомила Венедіктова.

Офіс генпрокурора у співпраці із командою Паттен розробляє Стратегію щодо всебічного захисту жертв сексуального насильства в контексті збройного конфлікту. Вона спрямована на забезпечення їх реабілітації, запобігання повторній віктимізації та створення ефективного механізму реагування на кожен випадок.
Також Венедіктова і Паттен обговорили доповнення стратегії практичним проєктом захисту потерпілих у партнерстві з міжнародними організаціями.

За словами генпрокурора, це має бути захищене середовище, де жертви та свідки зможуть заявити про злочин, отримати комплексні сервіси - медичну, психологічну, юридичну допомогу та відновлення після пережитого.
Як повідомляв Укрінформ, заступник міністра внутрішніх справ Катерина Павліченко 4 липня заявила, що працівники поліції наразі загалом відкрили понад 20 кримінальних проваджень щодо вчинення сексуальних злочинів проти українців із боку росіян.