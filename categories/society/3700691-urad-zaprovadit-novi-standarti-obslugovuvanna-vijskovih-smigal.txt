Кабінет Міністрів активно працює над запровадженням нових стандартів обслуговування військових.

Про це Прем'єр-міністр Денис Шмигаль написав у Телеграмі після наради, присвяченій цій темі, передає Укрінформ.
«Визначили подальші завдання, терміни й відповідальних осіб. Кінцевою метою має стати зручне й швидке проходження ВЛК та нові стандарти обслуговування наших військових», - зазначив очільник Кабміну.
За його словами, довідки мають ходити за військовими, а не навпаки. «Продовжуємо впроваджувати цей принцип у сфері проходження військово-лікарських комісій і медико-соціальних експертних комісій», - додав Прем'єр.
За його словами, на нараді з урядовцями, парламентарями й представниками Офісу Президента підсумували, що вже зроблено в цьому напрямку. Зокрема, збільшено кількість ВЛК, ухвалено постанову уряду щодо впровадження нового пакета медпослуг у межах Програми медичних гарантій, розроблено законодавчі зміни щодо створення ВЛК при державних і комунальних закладах охорони здоров’я та щодо спрощення отримання довідки про обставини поранення. Задля покращення сервісу розроблено рекомендації щодо організації роботи ВЛК запущені пілотні проєкти електронного документообігу між в/ч та ТЦК і СП.
Як повідомлялося, 18 квітня уряд дозволив створювати військово-лікарські комісії при цивільних закладах охорони здоров’я.
ВЛК визначають ступені придатності до військової служби, надання відпустки військовим у зв’язку з хворобою, звільнення їх зі служби за станом здоров’я після отримання поранень. Нині комісії дуже перевантажені через тривалу мобілізацію та наслідки активних бойових дій.
Фото: Кабмін