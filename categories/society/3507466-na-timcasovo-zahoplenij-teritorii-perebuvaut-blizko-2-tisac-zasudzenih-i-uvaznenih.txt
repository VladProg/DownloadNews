На тимчасово захопленій російськими військовими території України перебуває близько 2 тисяч українських засуджених і ув’язнених.

Про це повідомив міністр юстиції Денис Малюська в ефірі телемарафону, передає кореспондент Укрінформу.
“11 вязниць ми евакуювали, але ті установи, які потрапили під окупацію в перший, другий день війни, там, безумовно, технічно це було зробити неможливо з огляду на безліч міркувань. Тому у нас близько 2 тисяч ув’язнених і засуджених потрапили під окупацію", - сказав міністр.
За його словами, упродовж певного періоду зберігався контроль над пенітенціарними установами на тимчасово захопленій території.
"Там залишалися наші співробітники, наш менеджмент. Зараз ситуація змінилася. Зараз вони (загарбники - ред.) вирішили контролювати все, втручатися в операційну діяльність і усунули від виконання обов’язків тих, хто не захотів скоритися російській владі та окупантам”, - зазначив керівник Мін'юсту.
Він зауважив, що зараз контроль за цими установами втрачений, проте інформацію про них українська сторона отримує, і там "більш-менш нормально".
"В окупантів це не пріоритет, і єдине, що зараз їх цікавить від пенітенціарної системи - це звільнити якомога більше тюрем з тим, щоб туди можна було запроторювати українських активістів. Це їм погано вдається поки що, але такі ідеї в них є”, - зазначив Малюська.
Він запевнив, що Мін’юст намагатиметься евакуювати ув’язнених і засуджених з тимчасово захопленої території.
“Ми намагатимемося здійснити якийсь евакуаційний план навіть з окупації, будемо намагатися входити в перемовини. Поки що складно. Але, як показав приклад окупації попередніх періодів, нам вдавалося все ж таки досягти домовленостей , зокрема щодо евакуації жінок-ув’язнених з окупованих територій. Сподіваюся, що в цій ситуації така сама історія буде”, - зауважив міністр юстиції.
Як повідомлялося, заступник міністра юстиції Олена Висоцька зазначала, що близько 4500 осіб евакуювали з близько 10 установ виконання покарань, розміщених неподалік від лінії фронту.