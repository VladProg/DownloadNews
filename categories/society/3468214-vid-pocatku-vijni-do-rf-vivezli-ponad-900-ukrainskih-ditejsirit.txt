У Офісу Омбудсмана наразі наявні дані про близько двох тисяч українських дітей-сиріт, які були вивезені з території нашої держави до рф, зокрема з початку війни - про 900 випадків.

Про це поінформувала у інтерв’ю «Суспільне Новини» Уповноважена Верховної Ради з прав людини Людмила Денісова, відео якого вона розмістила у Фейсбуці, передає Укрінформ.
«Ще перед тим, як почалося таке страшне військове (повномасштабне вторгнення рф – ред.), ми уже до цього знали про вивезення і говорили всім, що більше 1100 дітей- сиріт та дітей, позбавлених батьківського піклування, були вивезені з тимчасово захоплених регіонів Донецької і Луганської областей у рф. Наразі нам відомо, що їх уже більше двох тисяч, таких сиріт (були вивезені з українських територій до рф – ред.)», - сказала український омбудсман.
Вона нагадала і про те, що у рф хочуть прийняти закон про спрощену процедуру усиновлення наших українських дітей росіянами, і назвала це небезпечною ситуацією.
Вона також підтвердила, відповідаючи на питання, що примусове вивезення українських дітей у рф, як примусове вивезення дітей з однієї етнічної групи у іншу, підпадає під ознаки геноциду.
«Так, це ознаки геноциду, це і є геноцидом українського народу. І не тільки це (фізичне вивезення – ред.), а й те, що їх ідентичність (українських дітей – ред.) втрачається, - бо їх потім навчають російською мовою, і вони ж (росіяни – ред.) хочуть, щоб вони (українські діти – ред.) там російські традиції виконували. Тобто, вони (загарбники – ред.) просто знищують етнічну ідентичність наших дітей, а це і є геноцид», - заявила Денісова.
Говорячи про те, що загалом відбувається з людьми, яких вивозять до рф, вона зазначила, що щодо цього є різні дані.
Денісова нагадала, що українців загарбники хапали, де це тільки можливо, у тому числі, забирали їх з підвалів, майже завжди – без документів, і не давали часу, щоб забрати ці документи з будинків.
Потім, як сказала Уповноважена ВРУ з прав людини, цих осіб загарбники привозили до фільтраційних таборів, які наразі є, - зокрема на захоплених територіях Донецької і Луганської областей.
За її даними, цим особам загарбники задають питання про те, як вони ставляться до «спецоперації» рф на території України тощо.
«Якщо це чоловіки - то вони, безумовно, спочатку у всіх перевіряють телефони, тобто, хто, що і як, і які зв’язки; дізнаються, чи ці люди знають когось із того чи іншого села, міста; хто є АТО-шниками, УБД-шниками, правоохоронцями, хто працює на держпосадах, - щоб здавали», - поінформувала український омбудсман.
Потім, за наявними у Денісової даними, тих осіб, які не пройшли цю фільтрацію, у тому числі через те, що начебто вони «нацики», - відправляють далі – у Донецьк, Докучаєвськ тощо, і після цього, за її словами, в Офісі Омбудсмана взагалі не знають про долю цих людей.
Усіх інших, як зазначила Денісова, вантажать в автобуси і перевозять на територію рф.
Ті наші співгромадяни, кого туди вивозили, за її даними, наприклад, у Таганрог, там спали на підлозі, у дитсадках, якихось спортивних майданчиках тощо.
Як повідомлялося, 23 квітня Денісова поінформувала, що ​​вкрадених в Україні 27 дітей-сиріт загарбники передали під опіку російським сім'ям у підмосков'ї.