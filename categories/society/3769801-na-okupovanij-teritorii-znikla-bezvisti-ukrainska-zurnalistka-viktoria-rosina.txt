Українська журналістка-фрілансерка, лауреатка премії «Мужність у журналістиці» 2022 року Вікторія Рощина зникла безвісти на тимчасово окупованій території.

Як передає Укрінформ, про це йдеться у пресрелізі Міжнародного жіночого медіафонду (IWMF).
«Рощина зникла безвісти 3 серпня 2023 року з тимчасово окупованої Росією української території, звідки вела репортаж. Відтоді про неї нічого не було чутно», - заявили в IWMF.
Зазначається, що Рощина була на передовій російського вторгнення в Україну в лютому 2022 року, публікуючи роботу в незалежних ЗМІ, зокрема в «Українській правді», «Громадському» та «Радіо Вільна Європа».
Упродовж своєї майже десятирічної журналістської кар’єри вона висвітлювала складні – і часто небезпечні – теми, зокрема злочинність, суди та права людини.
Рощина була затримана російськими військами в березні 2022 року, її протримали 10 днів у Бердянську.
«Вільна незалежна журналістика є важливою для інформування світової громадськості про реалії війни Росії проти України. Ми просимо наших колег у сфері прав людини та свободи преси приєднатися до нашої вимоги надати інформацію про місцеперебування Рощиної та підтримати журналістів, які продовжують висвітлювати правду в умовах російського вторгнення», - додали в IWMF.
Міжнародний жіночий медіафонд (IWMF) надає медичну та психологічну допомогу, сприяння в переїзді, фінансову та юридичну підтримку штатним або позаштатним жінкам-журналісткам, які працюють у друкованих ЗМІ, на радіо або в онлайн-виданнях в будь-якій країні.
Фото ілюстративне