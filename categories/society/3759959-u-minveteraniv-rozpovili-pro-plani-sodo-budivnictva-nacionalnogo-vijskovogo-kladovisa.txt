Будівництво Національного військового меморіального кладовища (НВМК) планується розпочати чимскоріше, технічно і документально роботи вже розпочалися.

Як передає Укрінформ, про це повідомляє пресслужба Міністерства у справах ветеранів.

“Технічно і документально роботи розпочалися. Було отримано низку технічних умов щодо проєктування Національного військового меморіального кладовища. Безпосередньо саме будівництво плануємо розпочати чимскоріше. І здачу першої черги для того, щоб проводити поховання наших полеглих Героїв – до кінця 2023 року”, – сказав перший заступник міністра у справах ветеранів Олександр Порхун.
Він зазначив, що НВМК включатиме комплекс споруд та площ: військове кладовище, музей, ритуальну будівлю, сучасний крематорій та інші необхідні споруди для організації почесних поховань. Комплекс поєднуватиме в собі як традиційні поховання, так і поховання в колумбарії.
“Наразі державною установою “Національне військове меморіальне кладовище” оголошено конкурс на ескізний проєкт. Переможець представить на затвердження Міністерству у справах ветеранів ескізний проєкт Національного військового меморіального кладовища”, – сказав Порхун.
За його словами, Державним бюджетом України у 2023 році передбачено 65 млн гривень на будівництво НВМК. Вже після затвердження ескізного проєкту буде зрозуміло, скільки коштуватиме саме будівництво НВМК, і у державний бюджет на 2024 рік закладатимуться відповідні кошти.
Як повідомляв Укрінформ, перший заступник міністра у справах ветеранів Олександр Порхун заявив, що будівництво Національного військового меморіального кладовища розпочнеться у листопаді на земельній ділянці розміром майже 270 гектарів на території Гатненської сільської територіальної громади Фастівського району Київської області.
19 серпня Прем'єр-міністр Денис Шмигаль наголосив, що уряд прискорить терміни проєктування НВМК на території Гатненської громади Фастівського району Київської області.
Верховна Рада у травні 2022 року ухвалила закон про створення Національного військового меморіального кладовища.
20 квітня 2023 року Київська міська рада виділила під створення військового кладовища земельну ділянку в Биківні – місцевості на території Деснянського району столиці між Броварським проспектом і вулицею Бобринецькою.
У Національному історико-меморіальному заповіднику "Биківнянські могили" заявили, що побудувати військове меморіальне кладовище в Биківні у стислі терміни неможливо. Ділянка, визначена під кладовище, потребує ретельних археологічних досліджень з пошуковими та ексгумаційними роботами.