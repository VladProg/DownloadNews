На щорічній Конференції ООН зі зміни клімату в єгипетському Шарм-ель-Шейху відкрився український павільйон, присвячений кліматичним злочинам росії та їхнім глобальним наслідкам.

Як передає Укрінформ, про це повідомляє Міністерство захисту довкілля та природних ресурсів України в Телеграмі.

«З 6 по 18 листопада 2022 року в Шарм-ель-Шейху проходить COP27 — 27-ма Конференція Організації Об’єднаних Націй зі зміни клімату. Україна, яка до того багато років брала участь у події, вперше представлена окремим павільйоном. Його ключове завдання — продемонструвати згубний вплив війни на весь світ та заручитися підтримкою для відродження країни», - йдеться в повідомленні.
За інформацією Міндовкілля, павільйон складається з трьох смислових блоків. У його центрі — інсталяція у вигляді вирви від снаряда. Такими усіяні зараз родючі українські землі. Всередині вирви понад 500 кубів з переробленого матеріалу Polygood від The Good Plastic Company з 16 видами українських ґрунтів — нагадування про величезний потенціал України та її важливість для світової продовольчої стабільності. Тематично павільйон поділений на два блоки — наслідки війни для клімату та бачення майбутнього України як однієї з держав-гарантів та учасниць кліматичних цілей ООН.
Під час форуму українська делегація планує провести низку заходів з метою розпочати міжнародний діалог для узгодження єдиних підходів підрахунку збитків і наслідків, спричинених війною. Зокрема, учасникам COP27 буде презентована ініціатива «Зелені зернові шляхи», яка порушує питання глобальної загрози харчовій безпеці світу та створення партнерств на кожному етапі ланцюжка постачання зернових культур.
За словами міністра захисту довкілля та природних ресурсів Руслана Стрільця, основне завдання України на цьогорічній Конференції - донести світу інформацію про вірність України кліматичним цілям, прагнення розвитку, а також розповісти про кліматичні злочини росії та їхні глобальні наслідки. Міністр підкреслив, що українська делегація блокуватиме всі намагання рф легітимізувати її незаконні кліматичні звіти.
“Також у рамках цьогорічного переговорного процесу для України важливо отримати фінансову підтримку та ринкові й неринкові механізми реалізації цілей Паризької угоди», - наголосив Стрілець.
Як повідомлялося, за результатами роботи міжнародної конференції ООН “Довкілля для Європи” була підписана міністерська декларація, яка закріпила подальшу підтримку країн-учасниць у повоєнному відновленні України.


Фото: Міністерство захисту довкілля