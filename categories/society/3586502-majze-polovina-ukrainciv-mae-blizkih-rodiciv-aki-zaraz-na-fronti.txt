Згідно з результатами дослідження на тему ”Оцінка шкоди, завданої воєнними злочинами Росії в Україні", 47% респондентів відповіли, що мають близьких родичів, які служать на війні.

Про це поінформував директор Соціологічної групи "Рейтинг" Олексій Антипович під час презентації результатів дослідження, повідомляє кореспондент Укрінформу.
Зокрема, він розповів про результати відповідей на запитання “Чи хтось із ваших близьких родичів служить на війні?”.
“47% сказали “так”, і ця цифра, ми розуміємо, буде зростати, адже весь час хлопці й дівчата йдуть у Збройні Сили, весь час ідуть на фронт, є втрати. В будь-якому випадку ця цифра буде зростати. Але треба говорити, що кожен другий українець має людину, яка служить на війні. Це якраз підтвердження тієї тези, що війна стосується кожного”, - сказав Антипович.

Також, зазначив він, майже 20% респондентів повідомили, що мають серед близьких родичів таких, з якими втратили контакт і не знають, де вони зараз знаходяться, 5% мають серед близьких загиблих через війну, 3% - таких, кого примусово депортували в росію або на окуповані території Сходу чи Криму. Також 7% опитаних зазначили, що особисто або їхні близькі родичі зазнали поранення, каліцтва через воєнні дії.

Соціологічне дослідження на тему "Оцінка шкоди, завданої воєнними злочинами Росії в Україні" проведене Соціологічною групою "Рейтинг" 15-19 вересня 2022 року на замовлення громадської організації "Центр сприяння волонтерському руху "Волонтер.Орг". Ініціатива в межах проєкту "Термінова підтримка ЄС для громадянського суспільства", що впроваджується ІСАР Єднання за фінансової підтримки Європейського Союзу.
Під час дослідження було опитано 2 000 осіб шляхом інтерв’ю з використанням комп’ютера, окрім тимчасово окупованих територій Криму та Донбасу, а також територій, де на момент опитування відсутній український мобільний зв'язок. Похибка близька до 2%.