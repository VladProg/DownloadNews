Дружина Президента Олена Зеленська до Дня захисту дітей у спеціальному випуску газети Dziennik Gazeta Prawna звернулася до польських школярів з проханням стати друзями для українських дітей.

Як передає Укрінформ, про це дружина Президента повідомила у Фейсбуці.
“Жив собі колись... Мені завжди хотілося почати так свою розповідь. Як казку. Днями випала нагода – польська Dziennik Gazeta Prawna підготувала спеціальний випуск до Дня захисту дітей і запропонувала мені написати кілька слів. Цей випуск повністю підготовлений дітьми – вони і журналісти, і дизайнери. Розповідають про своє бачення світу та мрії. Дуже важливо, що цьогоріч до редколегії запросили й українських дітей”, - зауважила Зеленська.
Перша леді розповіла про українського хлопчика, на чиє місто напали вороги, і його вірного песика Патрона, який, мов справжній герой, допомагає знаходити ворожі міни.
“Написала, наче казку, бо дуже хочеться розказати польським дітям про їхніх хоробрих друзів в Україні і менш за все – лякати їх війною”, – зазначила вона.
За словами Зеленської, “на жаль, для наших дітей це не казка, а реальність. Та діти в жодній країні не повинні жити у війні, не мають знати, що таке обстріли та бомбосховища. Всі мають право на безпечне дитинство. На дім, школу, друзів. Натомість половина українських дітей нині все це втратила. Тож попросила польських школярів стати їм зараз друзями, підтримати”.
“Чуйність і доброта долають будь-яке зло та морок. Якщо пам’ятатимемо про це, тоді в жодного зла на землі не буде шансу забрати усмішку в дитини”, - додала вона.
Дружина Президента подякувала Dziennik Gazeta Prawna за можливість поділитися думками і за те, що запросили до редакції українських дітей.
“Можливо, хтось із них уже в дорослому віці отримуватиме свою Пулітцерівську премію. І згадає, що його перша стаття була в цьому випуску”, - зазначила перша леді.
Як повідомляв Укрінформ, 1 червня відзначається Міжнародний день захисту дітей.
Свято було засноване у 1949 році за рішенням сесії Міжнародної демократичної федерації жінок. В Україні День захисту дітей відзначається згідно з указом Президента від 30 травня 1998 року.