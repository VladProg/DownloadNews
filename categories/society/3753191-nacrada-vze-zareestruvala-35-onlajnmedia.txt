Тридцять п'ять онлайн-медіа, серед яких Телеграм- та Ютуб-канали, зареєстровані українським медіарегулятором.

Як повідомляє кореспондент Укрінформу, про це поінформував член Національної ради з питань телебачення радіомовлення Олександр Бурмагін під час дискусійної панелі "Медійні стратегії в час війни: що чекати від парламенту, регулятора та індустрії", що відбулася в межах конференції "Воєнні медіавиклики-2023".
"Близько сорока онлайн-медіа зареєстровано, серед них Телеграм-канал з Дніпра, є й кілька Ютуб-каналів", - зазначив він.
У коментарі Укрінформу Бурмагін уточнив, що зареєстровано зараз 35 онлайн - медіа.
Під час дискусії він також сказав, що Закон "Про медіа" імплементується успішно, хоча вимагає великої роботи. Член Нацради зауважив, що, згідно з актом, впроваджуватимуться нові інститути в українському медіаполі, зокрема, органи співрегулювання, які є взірцем для інших європейських країн.
"На орган співрегулювання постійно звертають увагу міжнародні експерти, говорячи, що це приклад для Європи - те, як він виписаний у Законі "Про медіа". Дійсно, наш Закон вивчають багато країн, і думають, що можна запозичити", - сказав він.
Водночас голова комітету ВР з питань гуманітарної та інформаційної політики Микита Потураєв зауважив, що з надією очікує на появу органів співрегулювання, "щоби медійники мали інструменти, аби самостійно вирішувати свої питання".

Голова підкомітету з питань інформаційної політики Євгенія Кравчук додала, що Україна із Законом "Про медіа" "обігнала" європейських законодавців. Зокрема, у "полі зору регулятора з'явилися онлайн-медіа".

Також депутатка поінформувала, що на початку жовтня Європарламент голосуватиме Media freedom act - у вересні Комітет з питань культури Європарламенту має узгодити фінальну його версію з правками. За її словами, цей акт передбачає більшу регуляцію онлайн-медіа.
Як повідомляв Укрінформ, голова Національної ради з питань телебачення і радіомовлення Ольга Герасим'юк розповіла в інтерв'ю "Інтерфакс-Україна", що перший етап розробки бази даних із відомостями про ліцензіатів і реєстрантів у сфері медіа орієнтовно завершать у вересні цього року.