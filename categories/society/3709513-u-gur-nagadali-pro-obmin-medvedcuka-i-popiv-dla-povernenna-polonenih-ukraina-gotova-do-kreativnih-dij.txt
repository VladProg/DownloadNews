Представник Головного управління розвідки Міноборони Андрій Юсов щодо ймовірності включення експрезидента «Мотор Січі» В'ячеслава Богуслаєва у список на обмін заявив, що така інформація розголошенню не підлягає.

Про це він сказав в ефірі телемарафону «Єдині новини», передає кореспондент Укрінформу.
«Але ми можемо пригадати з вами конкретні інші випадки: і факт обміну, наприклад, медведчука, і факт обміну відвертих державних злочинців і колаборантів, які належали до так званої російської церкви в Україні тощо», - заявив представник ГУР.
Водночас він запевнив, що Україна готова до найбільш креативних дій, аби повернути своїх громадян, бо для України, на відміну від рф, людина і її життя є справжньою цінністю.
Він також зазначив, що обмін у форматі "всіх на всіх" є реалістичним для виконання завданням, але надзвичайно важким. "Це – надзвичайно великий комплекс заходів, над яким працює Координаційний штаб з питань поводження з військовополоненими, всі представники силових структур, також команда Офісу Президента тощо», - заявив Юсов.
Представник розвідки нагадав, що понад 2300 українців вже визволені з полону.
«Триває підготовка до наступних окремих обмінів. Триває серйозна ґрунтовна робота по обміну "всіх на всіх", і звичайно, результати будуть», - переконаний Юсов.
Як повідомлялося, експрезидент «Мотор Січі» В’ячеслав Богуслаєв, якому інкримінують пособництво державі-агресору, колабораційну діяльність, сприяння діяльності терористичної організації і протидію ЗСУ, попросив включити його в список на обмін.