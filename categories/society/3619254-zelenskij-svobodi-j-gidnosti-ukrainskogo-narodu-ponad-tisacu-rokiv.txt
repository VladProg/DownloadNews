Сьогодні дев’ята річниця початку Майдану – Революції Гідності, але свободі й гідності українського народу – понад тисячу років.

Як передає Укрінформ, про це заявив президент України Володимир Зеленський під час відеозвернення.
«Сьогодні вже дев’ята річниця початку Майдану – Революції Гідності. Дев’ята... Але свободі й гідності українського народу – понад тисячу років. Варто про це пам’ятати. Було багато загроз свободі наших людей і самому існуванню українців. Але народ пройшов через це. І зараз ми з вами маємо історичну можливість раз і назавжди захистити українську волю. Вірю, що так і буде», - заявив Глава держави.
Він подякував кожному та кожній, хто воює й працює заради України.
Як повідомлялося, в Україні 21 листопада відзначається День Гідності та Свободи. Його встановлено згідно з Указом Президента від 13 листопада 2014 року на честь початку цього дня двох знаменних подій у новітній українській історії – Помаранчевої революції 2004 року та Революції Гідності 2013 року.