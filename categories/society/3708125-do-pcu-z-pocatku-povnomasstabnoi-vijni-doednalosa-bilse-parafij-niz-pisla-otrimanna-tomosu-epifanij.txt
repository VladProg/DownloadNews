Після початку повномасштабного вторгнення рф до Православної церкви України доєдналося більше парафій, ніж у 2019 році, після отримання Томосу про автокефалію від Вселенського патріарха.

Про це повідомив предстоятель ПЦУ митрополит Епіфаній під час перебування на Волині, передає Укрінформ із посиланням на "Волинські новини".
"Після повномасштабного вторгнення до ПЦУ доєдналося більше парафій, ніж у 2019 році. Все залежить від регіону. Наприклад, на Франківщині не залишилося жодної парафії московського патріархату. Львівська область також практично не має жодної парафії московського патріархату", - сказав предстоятель ПЦУ.
За його словами, останнім часом громади долучаються до ПЦУ разом із настоятелями. "Ми бачимо тенденцію, що священники починають розуміти та усвідомлювати, втрачають страх. Їх залякували, їх купляли, але поступово священники починають підтримувати рішення своїх громад та долучаються до ПЦУ", - наголосив митрополит.
Він підкреслив, що процес переходу має відбуватися виключно мирно і спокійно, без протистоянь.
"Я думаю, поступово всі парафії, які зараз перебувають у складі російської православної церкви в Україні, будуть в єдиній помісній визнаній автокефальній Православній церкві", - додав предстоятель ПЦУ.
Як повідомлялося, у ПЦУ перевірятимуть священників УПЦ (МП), які виявили бажання приєднатися до помісної церкви.