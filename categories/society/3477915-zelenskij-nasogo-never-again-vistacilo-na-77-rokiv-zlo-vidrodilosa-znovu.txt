Президент України Володимир Зеленський заявив, що світ не протримався і століття без війни, а зло знову відродилося, проілюструвавши це співставленням злочинів нацистів у період Другої світової війни у містах Європи та російської армії наразі в Україні.

Як передає Укрінформ, про це ідеться в відеозверненні глави держави зі зруйнованої загарбниками Бородянки з нагоди Дня пам’яті та примирення.
“Ми не протрималися навіть століття. Нашого “Never again” вистачило на 77 років. Ми проґавили зло, воно відродилося знову. Знову і зараз. Again and now. Це розуміють всі країни і всі народи, які сьогодні підтримують Україну, і попри нову маску звіра впізнали його, бо на відміну від декого пам’ятають, за що і проти чого боролися наші предки, не переплутали перше з другим, не поміняли їх місцями. Не забули”, - сказав Зеленський.
Він наголосив, що про це не забули поляки, на землі яких нацисти почали свій марш і зробили перший постріл Другої світової війни.

“Не забули, як спочатку зло тебе звинувачує, провокує, називає агресором, а потім нападає о 4: 45 і каже, що це самозахист. І вони бачили, як це повторилося на нашій землі. Вони пам’ятають зруйновані нацистами Варшаву і бачать, що зробили з Маріуполем”, - заявив Президент.
За його словами, не забули британці, як нацисти стирали з лиця землі Ковентрі, який бомбили 41 раз, як звучала “Місячна соната” від Люфтваффе, коли по місту безперервно гатили 11 годин, як зруйнували його історичний центр, фабрики, собор Святого Михаїла, і вони бачили, як ракетами били по Харкову, як спотворили його історичний центр , заводи й Свято-Успенський Собор.
“Вони пам’ятають, як Лондон бомбили 57 ночей поспіль, як “Фау” падали на Берфаст, Портсмут, Ліверпуль, і бачать, як прилітають крилаті ракети в Миколаїв, Краматорськ, Чернігів. Пам’ятають, як гатили по Бірмінгему, і бачать, як дістається його місту-побратиму Запоріжжю”, - зауважив глава держави.
Він зазначив, що пам’ятають нідерландці, як Роттердам став першим місцем, що зазнало тотального знищення , коли нацисти скинули на нього 97 тонн бомб.
“Це пам’ятають французи, пам’ятають Орадур-сюр-Глан, де есесівці спалили заживо півтисячі жінок і дітей. Масові повішення в Тюлі, різанина в селищі Аск. Багатотисячна акція спротиву в окупованому Ліллі. Вони бачили, що зробили в Бучі, Ірпені, Бородянці, Волновасі, Тростянці. Вони бачать, як окупували Херсон, Мелітополь, Бердянськ та інші наші міста, в яких люди не здаються і виходять на багатотисячні мирні акції, які не під силу окупанту. І все, що вони можуть , лише стріляти по мирних людях”, - наголосив Зеленський.
Згадав глава держави і чехів, які не забули, як за менше ніж за добу нацисти знищили Лідиці, залишивши від селища суцільне попелище.
“Не забули греки, які передили масові вбивства і розстріли на всій території, блокаду й великий голод. Про це пам’ятають американці, які билися зі злом на два фронти , які пройшли Перл-Харбор і Дюнкерк разом із союзниками. І всі ми разом проходимо нові не менш складні битви”, - підкреслив Зеленський.
Він зауважив, що пам’ятають усі, хто пережив Голокост, як один народ може сильно ненавидіти інший.
“Це не забули литовці, латвійці, естонці, данці, грузини, вірмени, бельгійці, норвежці та ще багато, багато інших, всіх, хто постраждав від нацизму на своїй землі, і всі , хто переміг його у складі антигітлерівської коаліції”, - сказав президент.
Сьогодні в Україні, так само як у світі, відзначається День пам’яті та примирення, присвячений пам’яті жертв Другої світової війни.
24 лютого 2022 року президент рф володимир путін оголосив про повномасштабне вторгнення в Україну. російські війська знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
Фото: ОП