Дружина Президента Олена Зеленська відвідала Український центр у Вільнюсі.

Як передає Укрінформ, про це Зеленська повідомила у Телеграмі.
“Український центр у Литві. Пам’ятаю, як більше року тому, в перші тижні російського вторгнення, написала листа першій леді Литви Діані Наусєдєнє із пропозицією створити такий осередок для українських вимушених переселенців, і як швидко втілила це моя колега”, - зазначила Зеленська.

За її словами, “так з’явився наш спільний унікальний проєкт і місце сили для українців у Литві”.
“Тепер зустрічаємо тут перших леді та джентльменів світу, які з’їхалися в ці дні до Вільнюса. Усі вони у своїх країнах допомагають нашим співвітчизникам, тож так приємно подарувати друзям теплу зустріч у відповідь”, - наголосила дружина Президента.

Як підкреслила перша леді, “хочеться чимшвидше так само зустрічати друзів в українських містах – уже безпечних і радісних”.
“Про це кажуть мені українці Вільнюса. Це промовляють саморобні подарунки-обереги, які всі ми отримали від дітей Центру”, - додала Зеленська.

Відео: Офіс Президента
Вона подякувала “Вільнюсу та Литві – що стали таким рідним містом і місцем на українському шляху додому”.

Відео: Офіс Президента​
Як повідомляв Укрінформ, у Вільнюсі 11-12 липня проходить саміт НАТО.
Фото: Телеграм Олени Зеленської