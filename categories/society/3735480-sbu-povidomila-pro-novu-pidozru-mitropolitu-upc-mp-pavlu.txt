Служба безпеки України викрила митрополита УПЦ (МП), колишнього настоятеля Києво-Печерської Лаври Павла (Петра Лебедя) на нових фактах підривної діяльності проти України.

Як передає Укрінформ, про це СБУ повідомляє у Телеграмі.
"Задокументовано, що за день до оголошення йому першої підозри від СБУ митрополит дав відео-інтерв’ю одному з вітчизняних ЗМІ. У ньому він заперечив існування України як суверенної держави", - ідеться у повідомленні.
Також фігурант назвав російську збройну агресію проти України "громадянським конфліктом", який триває з 2014 року.

Джерело: Служба безпеки України
Ініційована СБУ судова лінгвістична експертиза підтвердила ці факти злочинних дій клірика.
На підставі зібраних доказів слідчі Служби безпеки повідомили митрополиту про нову підозру за двома статтями Кримінального кодексу України: ч. 2 ст. 161 (порушення рівноправності громадян залежно від їх релігійних переконань вчинене службовою особою повторно); ч. 3 ст.436-2 (виправдовування, визнання правомірною, заперечення збройної агресії рф проти України за вчинене службовою особою повторно).
Наразі вирішується питання щодо обрання запобіжного заходу у виді тримання під вартою. Продовжуються слідчі дії для встановлення всіх обставин злочинів.
Санкції статей передбачають до 8 років позбавлення волі з конфіскацією майна.
Як повідомляв Укрінформ, Служба безпеки України повідомила колишньому наміснику Києво-Печерської лаври митрополиту УПЦ (МП) Павлу (Лебедю) про підозру у виправдовуванні і запереченні збройної агресії російської федерації проти України (ст.161 ККУ), а також порушенні рівноправності громадян залежно від їх расової, національної і регіональної належності (ст. 436-2 ККУ).
1 квітня Шевченківський райсуд Києва обрав йому запобіжний захід у вигляді цілодобового домашнього арешту на 60 днів. Київський апеляційний суд 21 квітня залишив під домашнім арештом митрополита УПЦ (МП) Павла. Наприкінці червня Солом’янський районний суд Києва залишив митрополита Павла ще на два місяці під домашнім арештом.