Американська гуманітарна організація Direct Relief надасть Україні додаткові 10 млн доларів на розвиток реабілітації.

Як передає Укрінформ, про це заявив президент і генеральний директор Direct Relief Томас Тіге на зустрічі з міністром охорони здоровʼя України Віктором Ляшком, повідомляє Міністерство охорони здоров’я.
За словами Тіге, “гуманітарна організація Direct Relief продовжить надавати підтримку Україні стільки, скільки це буде потрібно. Крім цього, заплановано виділити додатково 10 млн доларів на розвиток реабілітаційної допомоги”.
Ляшко подякував Direct Relief за допомогу Україні.

За його словами, "під час робочих поїздок країною медики чи не в кожному регіоні відзначали свою вдячність за постійну підтримку. Радий сьогодні мати можливість переказати вам їх слова вдячності особисто".
Як наголосив міністр, організація Direct Relief одна з перших, хто відгукнувся на потреби України, і надала численні гуманітарні вантажі з ліками, медичними виробами, травматичними наборами та обладнанням.
"Добре памʼятаємо першу екстрену поставку: 360 рюкзаків для польових медиків, які мали справу з травмами, інфекціями та іншими гострими медичними потребами. Це мало критичне значення та дозволило зберегти чимало життів. Наразі обсяг наданої гуманітарної допомоги складає вже більш ніж 800 млн доларів”, – зазначив Ляшко.

Представники МОЗ і Direct Relief обговорили напрями посилення співпраці відповідно до потреб, що виникають, та пріоритетів. Зокрема йшлося про підходи до обліку, логістики та адміністрування гуманітарної допомоги, які дозволяють організувати процес таким чином, щоб вони потрапляли туди, де в ній є найбільша потреба.
Окремо сторони зупинилися на енергетичних рішеннях, повʼязаних із забезпеченням належних умов зберігання. Особливо це актуально, враховуючи атаки росіян на енергетичну інфраструктуру України.
Direct Relief планує й надалі розвивати напрям роботи мобільних амбулаторій на звільнених територіях, що дозволить забезпечити доступність медичної допомоги для людей на перехідний період, допоки зруйновані медичні заклади не будуть відбудовані.
Крім того, реалізується низка проєктів щодо навчання лікарів. Йдеться про курси реабілітаційної допомоги, починаючи з відділення інтенсивної терапії, теми ментального здоровʼя та інше.
Як повідомляв Укрінформ, донори з усього світу за 11 місяців пожертвували на підтримку медичної сфери України понад 1,3 млрд грн через платформу United24.
Фото: МОЗ