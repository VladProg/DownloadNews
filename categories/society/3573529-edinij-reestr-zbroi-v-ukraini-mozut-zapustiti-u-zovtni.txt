Якщо найближчим часом законопроєкт №5708 «Про право на цивільну вогнепальну зброю» прийнято не буде, то Міністерство внутрішніх справ шляхом внесення відповідних змін до відомчих підзаконних нормативних актів до кінця жовтня запустить у роботу Єдиний реєстр зброї.

Про це в інтерв’ю Укрінформу заявив заступник міністра внутрішніх справ України Ігор Бондаренко.
«Реєстр наразі перебуває в дослідній експлуатації, процедури і процеси, які автоматизує система, тестуються. Якщо відповідного закону найближчим часом прийнято не буде, шляхом внесення змін до відомчих підзаконних нормативних актів, до кінця жовтня запускаємо Єдиний реєстр зброї у промислову експлуатацію вже з тим набором сервісів, які готові та можливі на цей час», - зазначив він.
Бондаренко підтвердив, що Реєстр може повноцінно запрацювати вже у кінці жовтня, і громадяни зможуть вносити туди інформацію. «Вони зможуть бачити у ньому інформацію про себе, розуміти актуальність строків щодо документів, отримувати нові сервіси тощо», - заявив заступник міністра.
За інформацією чиновника, коли МВС вводитиме Реєстр уже в промислову експлуатацію, відповідно, міністерство отримає сертифікат про захищеність системи від несанкціонованого доступу - так званий атестат відповідності комплексної системи захисту інформації, який видає Держспецзв’язку.
Бондаренко уточнив, що положення про Єдиний реєстр зброї було затверджене наказом МВС України №2 від 10 січня 2022 року, зареєстрованим у Міністерстві юстиції 26 січня 2022 року за № 90/37426.
Заступник міністра сказав, що ця система буде документувати повний життєвий цикл зброї - від її імпорту чи виробництва до продажу та знищення, що сприятиме створенню умов запобігання її незаконному обігу.
За його інформацією, буде удосконалено дозвільно-реєстраційну діяльність, автоматизовано процеси формування, видачі та обліку дозвільних документів на зброю та створено відповідні електронні сервіси для громадян і суб’єктів господарювання.
«Зокрема, функціонал Реєстру передбачає створення електронного кабінету власника зброї, через який особа може подавати заявку на придбання та зберігання зброї, зміну місця зберігання, проводити актуалізацію даних та здійснювати інші обов’язкові процедури», - уточнив посадовець.
Відповідаючи на питання, яка інформація про громадян міститиметься у Єдиному реєстрі зброї, заступник міністра поінформував, що там зберігатиметься інформація про логічний зв’язок громадянина та зброї.
За його словами, одиниця зброї, її реєстраційний номер, зразок відстріляної кулі — це і є набір даних про інформаційний об’єкт. «Тобто вся ця інформація дозволяє унікально ідентифікувати за будь-яких обставин кожну одиницю зброї. ПІБ особи, дата та місце народження, фото - є набором даних про особу», - уточнив посадовець.
Окремо заступник глави МВС зазначив, що будь-яка державна інформаційно-комунікаційна система (ІКС) зберігає логічний зв’язок між певними інформаційними об’єктами, у цьому випадку - людиною і одиницею чи кількома одиницями зброї, а також зберігає інформацію щодо уповноваженої особи, яка провела цю реєстраційну процедуру.
«Ця система – Реєстр - дає змогу у будь-який момент часу розуміти, де і яка зброя знаходиться, хто за неї відповідає тощо», - сказав він.
Бондаренко зазначив, що положення про Єдиний реєстр зброї знаходиться в публічному доступі, і усі бажаючі мають можливість ознайомитися із його функціями, метою та завданнями.
При цьому він зауважив, що роботу у цьому напрямку МВС розпочало вже кілька років тому, і за власною ініціативою - в рамках галузевої програми інформатизації.
«Наразі ми перейшли вже до активної фази процесу реформування практичної сторони та законодавчого врегулювання цієї сфери і, відповідно, створення сучасної сервісної моделі контролю за обігом зброї в країні», - уточнив Бондаренко.
Як повідомлялося, 17 лютого під час першої національної конференції з питань запобігання та боротьби з незаконним обігом зброї, боєприпасів та вибухових речовин в усіх його проявах, яка проходила у рамках спільного проєкту ОБСЄ та МВС 15–16 лютого у Києві, Міністерство внутрішніх справ презентувало Єдиний реєстр зброї.
18 лютого у МВС поінформували, що у Єдиному реєстрі зброї громадяни матимуть власні е-кабінети.