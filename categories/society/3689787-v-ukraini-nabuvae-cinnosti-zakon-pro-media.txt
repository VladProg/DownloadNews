В Україні набуває чинності Закон "Про медіа".

Про це повідомляє Укрінформ із посиланням на сайт офіційної газети Верховної Ради "Голос України".
Так, документ визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.
Згідно із законом, органом державного регулювання діяльності медіа, а також органом нагляду у цій сфері є Національна рада з питань телебачення і радіомовлення.
Законодавчий акт конкретизує вимоги до прозорості структури власності та контролю медіа.
Окрім того, документ визначає особливості правового регулювання діяльності медіа в умовах збройної агресії.
У зв‘язку з набранням чинності Закону "Про медіа" втрачають чинності закони "Про друковані засоби масової інформації (пресу) в Україні", "Про телебачення і радіомовлення", "Про інформаційні агентства", "Про Національну раду України з питань телебачення і радіомовлення", "Про порядок висвітлення діяльності органів державної влади та органів місцевого самоврядування в Україні засобами масової інформації" та "Про захист суспільної моралі".
Водночас у прикінцевих і перехідних положеннях закону зазначено окремі норми, які набирають чинності в різний час. Зокрема, йдеться про положення щодо обсягів мовлення державною мовою, кількості національного та європейського продуктів, особливості застосування заходів реагування на порушення у сфері медіа, а також про особливості і строки перереєстрації друкованих медіа.
Як повідомляв Укрінформ, Верховна Рада ухвалила Закон "Про медіа" 13 грудня 2022 року.