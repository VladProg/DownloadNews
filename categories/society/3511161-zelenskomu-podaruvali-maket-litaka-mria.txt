Студенти і працівники компанії "Антонов" подарували Президенту Володимиру Зеленському макет літака Ан-225 "Мрія", знищеного загарбниками на аеродромі "Антонов" у Гостомелі.

Про це глава держави повідомив у Інстаграмі, передає Укрінформ.

"Наша українська "Мрія" від наших українських студентів та працівників "Антонова". Символ незламності та майбутньої перемоги", – зазначив Президент.
Він опублікував фото з макетом і подякував за подарунок.
Як повідомляв Укрінформ, 27 лютого російські загарбники знищили флагман української авіації – літак Ан-225 "Мрія" на аеродромі "Антонов" у Гостомелі під Києвом. Його відновлення коштуватиме понад 3 мільярди доларів і потребуватиме тривалого часу. ДП "Антонов" 24 березня розпочало збір коштів для відродження Ан-225.


Фото: Володимир Зеленський, Інстаграм