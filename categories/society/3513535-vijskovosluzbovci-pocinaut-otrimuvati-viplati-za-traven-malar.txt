Військовослужбовці починають отримувати виплати за травень.

Про це під час брифінгу в медіацентрі Україна - Укрінформ сказала заступник міністра оборони Ганна Маляр.
“Зараз кошти надходять від військових частин військовослужбовцям. Державне казначейство в режимі реального часу здійснює ці проводки. Ми контролюємо і здійснюємо моніторинг цих виплат, отримуємо інформацію безпосередньо від наших бійців. Вчора протягом дня і сьогодні зранку отримуємо сигнали з різних регіонів, що кошти надходять військовослужбовцям. Тому хочу заспокоїти наших військових: якщо ви досі не отримали виплати, не хвилюйтеся, прямо зараз триває активний процес, гроші в дорозі”, - сказала Маляр.
Як повідомляв Укрінформ, минулого тижня Міністерство оборони поінформувало про перерахування до військових частин за травень 60 млрд грн, з яких 26 млрд грн - додаткова винагорода за безпосередню участь у бойових діях.