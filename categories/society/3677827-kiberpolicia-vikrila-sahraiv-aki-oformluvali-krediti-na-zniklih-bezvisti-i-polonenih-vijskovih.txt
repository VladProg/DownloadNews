Кіберполіція викрила злочинну групу, яка оформлювала кредити на зниклих безвісти і полонених військовослужбовців.

Як передає Укрінформ, про це повідомляє Департамент кіберполіції Національної поліції України.
"Для реалізації злочинної схеми зловмисники здійснювали перевипуск SIM-карт та отримували доступ до онлайн-банкінгу. Далі оформлювали кредитні картки та привласнювали позики. Загальна сума збитків становить понад два мільйони гривень", - ідеться у повідомленні.

Встановлено, що троє осіб отримували дані про мобільні номери військовослужбовців, із якими втратили зв’язок рідні або тих, хто наразі перебуває у полоні. Зловмисники здійснювали перевипуск SIM-карт і перевіряли, чи є перевипущені номери фінансовими. Далі отримували доступ до онлайн-банкінгу. З рахунків захисників перераховували залишок грошей, а також випускали кредитні карти й привласнювали суми позики.

За попередніми даними, угрупованню вдалося отримати доступ до мобільних номерів понад 20 військовослужбовців, які знаходяться в полоні або зникли безвісти. Загальна сума збитків становить понад 2 мільйони гривень.
Під час обшуку в оселях фігурантів правоохоронці вилучили банківські картки, SIM-карти, мобільні телефони, які використовувалися у протиправній діяльності. Також поліцейські виявили гранати, які направили на експертизу.
Організатора злочинної групи затримано в порядку статті 208 Кримінального процесуального кодексу України.
Чоловікові повідомлено про підозру за ч. 3 ст. 190 (Шахрайство) Кримінального кодексу України. Після проведення заходів буде надана правова кваліфікація дій усіх фігурантів.
Як повідомляв Укрінформ, жителя Одеської області, який продавав неіснуючі пікапи для українських захисників, судитимуть за шахрайство.
Фото: cyberpolice.gov.ua