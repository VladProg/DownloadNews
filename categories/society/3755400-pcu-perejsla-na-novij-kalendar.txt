Православна церква України 1 вересня, з початком церковного новоліття, переходить на новоюліанський календар.

Про це повідомляє Укрінформ із посиланням на пресслужбу ПЦУ.
«Кілька років тривала підготовка до цього історичного рішення - переходу на більш сучасний і точний календар, яким давно вже послуговується більшість помісних Православних церков. Водночас Помісний Собор зберіг за парафіями та монастирями, які цього бажають, право використовувати старий (юліанський) календар», - зазначають у ПЦУ.
У новому церковному році дати нерухомих свят, постів, загальниць, дні вшанування пам՚яті святих будуть відзначатися на 13 днів раніше.
Приміром, свято Різдва Пресвятої Богородиці візначатиметься 8 (а не 21) вересня, Воздвиження Хреста Господнього - 14 (а не 27) вересня, Покрова Пресвятої Богородиці - 1 (а не 14) жовтня. Різдвяний піст триватиме з 15 листопада по 24 грудня, а Різдво Христове віднині всі українці святкуватимуть 25 грудня.
У ПЦУ зауважили, що в наступному році Петрів піст не буде загальним, бо Свята П’ятдесятниця буде святкуватися 23 червня, а день святих першоверховних апостолів Петра і Павла – вже 29 червня. «Отже, не існуватиме визначеного періоду посту, який мав би розпочатися за тиждень після дня Святої Трійці. Але для тих, хто бажає поститися, за прикладом розвʼязання цього питання в інших помісних Церквах може бути взятий для посту період після свята святих апостолів Петра і Павла – з 1 по 5 липня», - зауважили у пресслужбі Церкви.
Водночас Великий піст триватиме з 18 березня по 4 травня. Пасха у 2024 році припадає на 5 травня, і ця дата є спільною і для тих, хто дотримується юліанського, і для тих, хто живе за новоюліанським календарем, адже календарна традиція щодо обчислення Пасхалії є загальною для всіх помісних Православних церков.
У ПЦУ запевнили, що календарна реформа проходитиме без примусу, даючи всім можливість прийняти необхідні зміни поступово й усвідомлено.
Як повідомлялося, 24 травня відбулося засідання Архиєрейського Собору Православної церкви України, на якому було прийнято рішення про перехід на новоюліанський календар з 1 вересня 2023 року.