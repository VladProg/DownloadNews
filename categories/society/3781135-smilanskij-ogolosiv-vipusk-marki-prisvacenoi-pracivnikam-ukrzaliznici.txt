Генеральний директор акціонерного товариства "Укрпошта" Ігор Смілянський оголосив випуск марки у серії "Героїчні професії", присвяченої працівникам Укрзалізниці.

Як передає Укрінформ, про це він повідомив у Телеграмі.
"З перших днів війни ми були разом. Маємо віддати належне та подякувати тим, хто під обстрілами евакуював мільйони людей, доставив мільйони тон вантажів, зокрема тих, які допомагають боронити вільну Україну", - зауважив Смілянський.

Як повідомив очільник Укрпошти, марка запускається на багатьох вокзалах України.
Смілянський додав, що придбати марку, листівку та конверт можна у відділеннях Укрпошти й онлайн.
Спецпогашення марки «Героїчні професії. Залізні люди» відбулося, зокрема, у Донецькій області.
У Донецькій ОВА підкреслили, що це справді залізні люди, які щодня в найважчих умовах працюють для того, щоб відновити сполучення з деокупованими населеними пунктами, вивезти тисячі людей з-під обстрілів, вчасно доставити вантажі та ліквідувати наслідки злочинів російських окупаційних військ.




Фото: dn.gov.ua
У наборі — дві марки, присвячені евакуаційним рейсам із Херсону до Львова, де залізничники проявили мужність та самопожертву заради порятунку людей. Також до блоку входять тематичний конверт і поштівка.
У спецпогашенні марки взяли участь в.о. голови Донецької ОВА Ігор Мороз разом із керівником Донецького регіону АТ «Укрпошта» Максимом Сутковим, директором регіональної філії «Донецька залізниця» АТ «Українська залізниця» Олександром Носульком та начальником Луганської обласної військової адміністрації Артемом Лисогором.
Мороз зазначив, що попереду нас всіх чекає ще багато викликів, однак він впевнений, що разом зможемо все подолати , і треба працювати разом для перемоги.
Спецпогашення марки «Героїчні професії. Залізні люди» відбулося також у Києві та Дніпропетровщині.






Презентація нової поштової марки “Героїчні професії. Залізні люди”, присвяченої залізничникам / Фото: Павло Багмут, Укрінформ

















































На Дніпропетровщині презентували поштову марку, присвячену роботі залізничників / Фото: Микола М'якшиков, Укрінформ































Як повідомляв Укрінформ, до Дня української писемності та мови, який відзначався 27 жовтня, Укрпошта за сприяння Уповноваженого із захисту державної мови та Міністерства освіти і науки ініціювала відправлення листівок українською.