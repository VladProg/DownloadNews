Україна та Європейська комісія розвиватимуть співпрацю у напрямках медичної евакуації, ментального здоров'я та євроінтеграції.

Як повідомляє Міністерство охорони здоров`я, про це йшлося під час онлайн-зустрічі міністра охорони здоровʼя Віктора Ляшка з єврокомісаром із питань охорони здоровʼя та безпеки харчових продуктів Стеллою Киріакідес, передає Укрінформ.
"Під час зустрічі обговорили продовження роботи програми медичної евакуації постраждалих внаслідок війни українців до клінік країн Європи та їх повернення до України після проходження лікування. Завдяки цій співпраці вже вдалося направити на лікування та/або реабілітацію за кордон близько 4 тисяч українців, серед яких 650 – це постраждалі діти з травмами та з онкологічними захворюваннями", - йдеться в повідомленні.
Також були досягнуті домовленості про реалізацію спільних проєктів в сфері психічного здоровʼя в рамках взаємодії з Єврокомісією.
У МОЗ нагадали, що тема ментального здоровʼя була ключовою на Третьому саміті перших леді та джентльменів. Наразі в Україні за ініціативи першої леді Олени Зеленської реалізується Всеукраїнська програма ментального здоровʼя. Її мета – сприяти формуванню у суспільстві культури піклування про ментальне здоров’я.
У сфері євроінтеграційних процесів виокремлені такі ключові напрями спільної роботи: громадське здоровʼя та транскордонні загрози, медичні послуги та безпека біоматеріалів, фармацевтична галузь.
Ляшко подякував Єврокомісару за долучення України на рівних умовах із країнами ЄС до участі у програмі «EU4Health». За понад рік після підписання відповідної угоди між Україною та Європейським Союзом вже вдалося почати реалізацію 9 проєктів, що є значною підтримкою для українських інституцій, які працюють в сфері охорони здоровʼя.
Як повідомлялося, нещодавно делегація МОЗ відвідала Брюссель з робочим візитом до Єврокомісії та її профільних директоратів, з метою налагодження прямих контактів з ЄС та визначення основні пріоритети євроінтеграційної політики фармацевтичної сфери.
Фото: МОЗ