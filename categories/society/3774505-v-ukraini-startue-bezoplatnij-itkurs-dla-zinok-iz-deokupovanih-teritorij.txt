Projector Foundation за підтримки ІСАР Єднання розпочинають втілення у життя проєкту, у межах якого жінки з деокупованих територій України зможуть пройти курс безоплатного дистанційного навчання у сфері креативних та IT-індустрій.

Про це повідомляє Укрінформ із посиланням на сайт Міністерства з питань реінтеграції тимчасово окупованих територій.
«У межах курсу студентки працюватимуть над замовленням реального клієнта. Це дасть їм змогу отримати не тільки теоретичні знання, але й практичні навички, необхідні для роботи на початковому рівні», - йдеться у повідомленні.
Навчання проводиться за трьома напрямами: Web-design Beginning (30 осіб, тривалість – 3 місяці); IT Project Management (20 осіб, тривалість – 3 місяці); SMM (20 осіб, тривалість – 2 місяці).
Після закінчення курсу учасниці отримають сертифікат і готові кейси для свого портфоліо. Охочі проходити навчання можуть зареєструватися за посиланням. Дедлайн подачі заявок – 17 жовтня.
Як повідомлялося, від початку 2023 року підприємцям, які взяли на роботу внутрішньо переміщених осіб, за урядовою програмою виплачено компенсацій на загальну суму 126 млн гривень.
За кожного працевлаштованого з-поміж ВПО держава виплачує роботодавцю компенсацію у розмірі мінімальної заробітної плати (6700 гривень) упродовж двох місяців.
Фото ілюстративне