Європейський Союз оголосив сьогодні про рішення надати додатково гуманітарну допомогу у 110 мільйонів євро для громадян України, що постраждали від наслідків війни, та перебувають на території України та у сусідній Молдові.

Як повідомляє Укрінформ, така інформація оприлюднена сьогодні на сайті Європейської комісії.
«Оскільки російська війна проти України триває, гуманітарна ситуація в країні залишається важкою. З наближенням зими виникають додаткові виклики для вже й без того вразливих спільнот, які вражені війною. Європейська комісія виділяє 110 мільйонів євро гуманітарної допомоги, з яких 100 мільйонів будуть призначені для операцій в Україні, та ще 10 мільйонів – для підтримки українських біженців та місцевих спільнот у Молдові», - йдеться у повідомленні.
Як зазначається, цей новий пакет гуманітарної допомоги допоможе надавати громадянам України найбільш важливі соціальні послуги, включаючи забезпечення готівкою, продуктами харчування, водою, надання медичної допомоги, психологічної підтримки та захисту.
З урахуванням зазначеного пакету, загальний обсяг гуманітарної допомоги від ЄС для України у відповідь на російську агресію склав 843 мільйони євро, - з них 785 мільйонів для людей в Україні та 58 мільйонів євро для українських біженців у Молдові.
«З урахуванням минулорічних цілеспрямованих атак Росії проти енергетичної інфраструктури України, ЄС також визначає пріоритети надзвичайної енергетичної допомоги, зокрема, шляхом застосування ще 84-х генераторів із власних стратегічних резервів в рамках rescEU (програми цивільного захисту ЄС – ред.). Усього, більше 5 000 генераторів електроенергії були надіслані в Україні через Механізм цивільного захисту ЄС. На додаток, ЄС координує дотації від приватного сектору для доставки в Україну критично важливого енергетичного обладнання», - зазначається в інформації.
Як вже повідомлялося, до діяльності в рамках Механізму цивільного захисту ЄС залучені всі 27 країн ЄС, а також Норвегія, Туреччина, Північна Македонія, Ісландія, та Сербія. Всі країни-учасниці надають предмети та обладнання, що є необхідними для цивільного захисту, від медичного обладнання й медикаментів до автомобілів та енергетичного обладнання. Усього, через Механізм цивільного захисту ЄС в Україну з початку російської агресії були доставлені 97 тисяч тонн гуманітарних вантажів.