Міністр культури та інформаційної політики Олександр Ткаченко порекомендував українцям декілька книжок, які прочитав сам.

Як передає Укрінформ, про це Ткаченко написав у Телеграмі.
За його словами, “вперше з лютого почав читати щось інше крім новинних стрічок та документів. Зрозумів, що дуже скучив за книжками. Нервовій системі потрібне перевантаження, мозку нові ідеї та погляд з іншого кута”.
Зокрема Ткаченко радить книжку Міту Стороні “Стресостійкість”, у якій пояснюється механізм стресу на рівні нервової, гормональної, імунної систем та шлях до його подолання. Авторка надає поради, як подолати стрес за допомогою зміни харчування, фізичної активності, сну, роботи над емоціями.
Наступна книжка - Ерін Меєр “Культурна карта”. За словами міністра, у книзі як ніколи актуальна на сьогодні інформація про міжкультурне спілкування, про взаємодію з різними націями, розуміння відмінностей та механізми прийняття рішень. Це книга про те, як подолати численні міжкультурні бар’єри. Авторка показує, наскільки інакше дивляться на світ люди з різних куточків світу.
Також Ткаченко рекомендує книжку Джареда Даймонда “Переворот”, у якій автор пояснює, яким чином успішні країни долають кризи завдяки впровадженню змін та чи здатне людство взагалі навчатися на прикладах минулого.

Як повідомляв Укрінформ, під патронатом першої леді Олени Зеленської, спільно із МКІП, Міністерством закордонних справ та Українським інститутом книги реалізується проєкт "Книжки без кордонів", який підтримали вже понад 10 країн Європи. У межах проєкту кожна закордонна громада може самотужки зібрати кошти та надрукувати книжки з макетів, наданих українськими видавцями, або закупити готові книжки в українських дистрибуторів.