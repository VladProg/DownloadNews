Національне антикорупційне бюро повідомило про завершення слідства у справі отримання хабаря колишнім заступником міністра розвитку громад, територій та інфраструктури.

Таку інформацію пресслужба відомства оприлюднила у Телеграмі, передає Укрінформ.
“НАБУ і САП завершили розслідування за підозрою колишнього заступника міністра розвитку громад, територій та інфраструктури, а також його довіреної особи, підприємця і двох його спільників. Топпосадовця підозрюють у проханні неправомірної вигоди у 40 млн грн та одержанні її частини у вигляді 400 тис. дол.”, - йдеться у повідомленні.

Як повідомлялося, у січні цього року правоохоронці викрили заступника міністра розвитку громад, територій та інфраструктури Василя Лозинського на одержанні 400 тисяч доларів хабаря за сприяння в укладанні договорів на закупівлю обладнання та техніки.
У лютому суд обрав Лозинському запобіжний захід у вигляді тримання під вартою з альтернативою внесення 50 млн грн застави.