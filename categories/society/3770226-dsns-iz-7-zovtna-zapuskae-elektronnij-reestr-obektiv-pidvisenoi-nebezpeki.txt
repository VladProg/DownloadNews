У Державній службі з надзвичайних ситуацій із 7 жовтня запрацює електронний реєстр об'єктів підвищеної небезпеки.

Про це під час брифінгу повідомив директор Департаменту запобігання надзвичайним ситуаціям ДСНС Олександр Чекригін, передає кореспондент Укрінформу.
"Щоб було простіше та зручніше суб'єктам господарювання, у нас із 7 жовтня має запуститися реєстр об'єктів підвищеної небезпеки", - заявив він.
Представник ДСНС пояснив, що суб'єктам господарювання, коли вони будуть заходити у свої електронні кабінети, підписуватися там електронним цифровим підписом і подавати коректну інформацію, не потрібно буде звертатися до жодного територіального чи місцевого підрозділу ДСНС.
"Він буде вже у реєстрі отримувати інформацію, відноситься його об'єкт до об'єктів підвищеної небезпеки чи не відноситься, і, відповідно, до якої категорії", - зазначив Чекригін.
Він розповів, що декларації відповідності матеріально-технічної бази у рятувальній службі так само подаються в електронному вигляді.
"І ми наразі працюємо над тим, щоб це запрацювало ще і у "Дії. Бізнес". Цим ми теж хочемо спростити наступний крок (у роботі - ред.) для наших суб'єктів господарювання", - сказав директор Департаменту запобігання надзвичайним ситуаціям ДСНС.
Як повідомлялося, 24 травня у Міністерстві цифрової трансформації заявили, що в межах проєкту "Дія.Бізнес", запущеного у травні 2021 року, міністерство відкрило 14 центрів підтримки підприємців.