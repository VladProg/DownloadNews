Тимчасовий екзаменаційний центр для додаткової сесії національного мультипредметного тесту (НМТ) буде відкрито у Канаді.

Про це повідомляє Міністерство освіти та науки, передає Укрінформ.
"Посольство України в Канаді, уряд Альберти (Government of Alberta), представники відділення досліджень в освіті Альберти (Alberta Education Research Branch) підтвердили готовність створити умови для проведення НМТ під час додаткової сесії. Нині уже погоджено відкриття тимчасового екзаменаційного центру в місті Едмонтон, а також тривають перемовини з колегами з провінції Онтаріо", - йдеться у повідомленні.
Тож вступникам, які з 20 травня до 7 червня підтвердили участь у НМТ і хотіли б скласти тестування в Канаді, із 21 червня до 7 липня необхідно пропустити другий етап вибору місця складання тестування під час основної сесії.
Із 8 до 18 липня ー підтвердити участь у додатковій сесії тестування і вибрати місто Едмонтон; із 1 до 10 серпня ー надати остаточну інформацію про бажання скласти НМТ у місті Едмонтон.
До 12 серпня абітурієнти мають отримати запрошення-перепустку з місцем розташування тимчасового екзаменаційного центру для складання НМТ і датою та часом початку тестування, а 16–20 серпня ー взяти участь у додатковій сесії НМТ.
Перелік країн, у яких вступники можуть скласти НМТ, розміщено на сайті Українського центру оцінювання якості освіти.
Як повідомляв Укрінформ, майже 230 тисяч абітурієнтів підтвердили намір скласти національний мультипредметний тест, з них близько 28 тисяч - за кордоном.