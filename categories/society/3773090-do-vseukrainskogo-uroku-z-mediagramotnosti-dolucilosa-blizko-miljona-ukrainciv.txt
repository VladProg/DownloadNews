Всеукраїнський урок єдності для 5-11 класів, присвячений питанням медіаграмотності, що відбувся 6 жовтня, об'єднав майже мільйон українців.

Про це інформує пресслужба Міністерства культури та інформаційної політики у Фейсбуці, передає Укрінформ.
"Національний проєкт з медіаграмотності "Фільтр" разом із Суспільним мовленням провели урок, присвячений медіаграмотності. З нього глядачі дізналися, як протидіяти соціальним стереотипам, хто такі боти та тролі, як розумно споживати інформацію та не вестися на маніпуляції", – йдеться у повідомленні.
Зазначається, що в день проведення уроку понад 70 тис. користувачів подивилися трансляцію на Ютубі, понад 30 тис. переглянули по телебаченню, ще 185 тис. користувачів перейшли на сайт "Фільтра". Водночас медіаохоплення склало майже 600 тис. тисяч контактів з аудиторією.
У МКІП нагадують, що 13 жовтня о 9:30 відбудеться повтор уроку. Всі охочі зможуть переглянути його на телеканалі "Суспільне Культура" або на Ютубі.
Національний урок з медіаграмотності реалізовували національний проєкт з медіаграмотності "Фільтр", Міністерство культури та інформаційної політики і Суспільне за підтримки UNDP Ukraine / ПРООН в Україні та фінансування уряду Японії.
Як повідомлялося, на пресконференції в Укрінформі напередодні уроку генеральний директор директорату шкільної освіти Міністерства освіти і науки Ігор Хворостяний заявив, що медіаграмотність є одним з пріоритетів компетентнісної освіти, яку впроваджує Нова українська школа.