Дружина Президента Олена Зеленська зазначила, для неї найважчим у війні є відчуття небезпеки для дітей.

Про це перша леді сказала в інтерв'ю NBC News під час візиту до США, передає Укрінформ.
На запитання журналіста, що для неї особисто є найважчим у війні, дружина глави держави відповіла: «Відчуття, що дітям загрожує небезпека. Як перша леді я знаю, що всі наші діти в небезпеці. Але як мама постійно думаю про своїх. Переживання за дітей – це мій біль, який я несу, але він такий самий, як і в інших мам в Україні».
Вона також зауважила, що «не знає, як живуть російські пропагандисти, котрі говорять, ніби вони (рф - ред.) хочуть поцілити лише у військові об’єкти». «Я не чула ще жодного слова співчуття або вибачення стосовно того, що гинуть мирні люди, діти. Ми не можемо цього пробачити», - сказала Зеленська.
Коли журналіст поцікавився її думкою стосовно ідеї про те, щоб віддати росіянам частину території, аби припинити війну, перша леді відповіла, що не бачить цього в майбутньому, і жоден українець не може такого навіть уявити.
«Я постійно наводжу простий приклад: ось до вашого будинку увірвався злочинець, він усе навколо нищить, вбиває ваших рідних, тероризує, ви живете в страху, пручаєтеся. А потім хтось вам пропонує: зупинімося, поговоріть із ним, віддайте йому вітальню, а самі живіть у просторі, який залишився. Мені здається, це нонсенс», - сказала вона.
Саме тому, додала дружина Президента, під час виступу в Конгресі вона попри всі протоколи попросила зброю для України - "щоби покласти край щоденному терору проти наших людей і захистити свій дім".
Як повідомлялося, 24 лютого російська федерація розпочала новий етап війни проти України – повномасштабне вторгнення. Загарбники обстрілюють і бомбардують міста й села України, катують і вбивають мирне населення.