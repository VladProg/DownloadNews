Незалежна медійна рада звернулась до італійського громадського мовника RAI із закликом розслідувати інцидент у вінницькій лікарні з Іриною Дмитрієвою, мамою загиблої від ракетного удару чотирирічної Лізи.

Як передає Укрінформ, про це повідомляє Детектор медіа.
15 липня фіксер Антон Кудінов, працюючи у складі знімальної групи RAI News 24, записав і оприлюднив інтерв’ю з Дмитрієвою. Український експертний орган в листі, надісланому на адресу телерадіокомпанії, закликав італійських медійників подбати, аби ця ситуація не повторилась.
"Ми вважаємо цей випадок вкрай ганебним і неприпустимим. Перш за все, з моменту теракту минули менш як два дні. Очевидно, що жертва цього злочину, перебуваючи під інтенсивним лікуванням, є надзвичайно вразливою. ЇЇ здатність ухвалювати усвідомлені рішення можна поставити під сумнів через шок події та травми", - йдеться у листі.
На думку експертів, навіть дозвіл постраждалої вести зйомку не є автоматично дозволом для журналістів поширювати запис.
НМР наголошує, що незалежно від того, чи запис був зроблений та оприлюднений з відома та дозволу журналістів RAI News 24, публікація асоціюється з італійською телекомпанією.
"Ми закликаємо редакційні органи RAI провести глибокий аналіз цієї ситуації, виробити правила і надати рекомендації журналістам, що висвітлюють війну, щоб захистити високе звання суспільного мовлення від ситуацій, які можуть завдати серйозної шкоди їх репутації. Ми закликаємо вас ознайомити фіксерів та журналістів, особливо тих, які працюють із чутливими темами в Україні, з журналістськими стандартами, та публікувати відео про жертв злочинів виключно після перегляду і схвалення редакцією, у тому числі промо в соцмережах. Таке положення має бути жорстким і недвозначним. Ми сподіваємося на те, що належна реакція на цей прикрий інцидент убезпечить від повторення таких помилок в майбутньому", — йдеться в листі.
Як повідомляв Укрінформ, під час ракетного удару по Вінниці 14 липня загинула дівчинка Ліза. Її мама Ірина потрапила в реанімацію.
14 липня війська рф з акваторії Чорного моря завдали удару по центру Вінниці трьома ракетами “Калібр”. Унаслідок обстрілу загинули 24 особи, з них три дитини. Звернулося по допомогу 202 особи, з них 68 госпіталізовано, у тому числі чотири дитини.
Заступник керівника Офісу Президента Кирило Тимошенко засудив публікацію у соцмережі відео з матір'ю загиблої від ракетного удару у Вінниці дівчинки, зроблене “журналістом” у лікарні в гонитві за сенсацією.