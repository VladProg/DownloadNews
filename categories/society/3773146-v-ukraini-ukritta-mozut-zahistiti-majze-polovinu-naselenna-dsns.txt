В Україні загалом обліковано 60560 захисних споруд, і з них придатними до укриття є понад 50 тисяч споруд, що дозволяє забезпечити захист приблизно половини населення України.

Про це під час брифінгу заявив директор Департаменту організації заходів цивільного захисту ДСНС України Віктор Вітовецький, передає кореспондент Укрінформу.
“За результатами перевірок, а саме — обстежень комісійних укриттів, встановлено, що фонд захисних споруд складає 60560 укриттів, з яких понад 50 тис. є придатними до укриття, тобто там, де населення може перебувати у нормальних умовах. Це понад 80% від загальної кількості укриттів”, - зазначив він.
За словами Вітовецького, з різних причин решта укриттів або частково непридатні, або під час перевірок було виявлено, що там не було забезпечено безперешкодний доступ.
“Відповідні випадки мають своє реагування, комісія приймає відповідні рішення і ці балансоутримувачі або власники укриттів забезпечують доступ до таких укриттів”, - запевнив директор Департаменту організації заходів цивільного захисту ДСНС.
Він поінформував, що у цифру у 60560 захисних споруд входять понад 5200 сховищ, понад 14 тисяч протирадіаційних укриттів і понад 41 тисячі інших споруд (найпростіші укриття і споруди подвійного призначення тощо).
За його словами, ця кількість укриттів дозволяє забезпечити захист приблизно половини населення України.
“Ми перед початком війни мали на обліку близько 20 тисяч захисних споруд - це сховища і протирадіаційні укриття, а станом на зараз їх вже понад 60 тисяч. Ця робота була проведена за ці довгі місяці (повномасштабної — ред.) війни. І робота з нарощування цього фонду триває і зараз”, - заявив Вітовецький.
За його словами, дуже важливим і необхідним наразі питанням є фінансування цих заходів.
“Хотів би відзначити (щодо цього — ред.) реакцію місцевого самоврядування та влади. Загальний показник виділених коштів для облаштування та будівництва захисних споруд (вже — ред.) склав майже 2,5 млрд грн. Це достатньо значні кошти”, - сказав він.
Вітовецький поінформував, що зараз таке фінансування продовжується не тільки коштом місцевих бюджетів, бюджетів місцевого самоврядування та місцевих органів влади, а і коштом держінституцій, державних субвенцій і інших джерел фінансування державного рівня.
Як повідомлялося, 9 жовтня у Сумської військової адміністрації заявили, що на Сумщині облаштували вже понад 1900 укриттів, які за потреби вмістять 30 тисяч осіб.