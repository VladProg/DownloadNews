Національний мультипредметний тест, який проводитиметься цьогоріч замість зовнішнього незалежного оцінювання, проходитиме у 20 областях та Києві.

Про це повідомив заступник керівника Офісу Президента Олексій Дніпров на брифінгу, передає кореспондент Укрінформу.
“Наші випускники активно готуються до національного мультипредметного тесту - альтернативи зовнішньому незалежному оцінюванню в умовах воєнного стану. Вже затверджено календарний план організації та проведення цьогорічного тестування. Воно пройде в три сесії: основна - з 18 липня до 10 серпня, додаткова - з 16 по 20 серпня та спеціальна - з 12 по 16 вересня цього року”, - сказав Дніпров.
За його словами, Міністерство освіти і науки у співпраці з обласними військовими адміністраціями затвердило перелік населених пунктів, у яких буде сформовано попередньо мережу тимчасових екзаменаційних центрів.
“Це міста, в яких провести тестування дозволяє безпекова ситуація. Попередньо заплановано, що воно пройде у 20 областях України та місті Києві. На жаль, сьогодні неможливо планувати проведення тестування у Донецькій, Луганській, Харківській, Херсонській областях та Автономній Республіці Крим”, - зазначив заступник керівника ОП.
Він додав, що з міркувань безпеки назви попередньо визначених населених пунктів не оприлюднюються.
“Учасники тестування з 20 травня до 7 червня включно на своїх інформаційних сторінках матимуть змогу підтвердити бажання взяти участь у тестуванні і вибрати з переліку найзручніший для себе населений пункт. Учасники, які не зможуть дістатися до місць проведення основної сесії мультипредметного тесту, зможуть подати заявки в участі додаткової або спеціальної сесії тестування”, - зазначив Дніпров.
Як повідомлялося, у 2022 році через військову агресію росії скасовано зовнішнє незалежне оцінювання. Замість нього вступники будуть складати мультипредметний тест, до якого включили три предмети: українську мову, математику, історію України. Також при вступі до вишів діятимуть сертифікати ЗНО 2019-2021 років.