Закон України «Про засудження та заборону пропаганди російської імперської політики в Україні і деколонізацію топонімії» має чіткі строки виконання – до січня 2024 року громади мають ужити заходів для повного його дотримання.

Про це сказав радник з питань децентралізації та місцевого самоврядування Регіонального офісу Програми «U-LEAD з Європою» на Рівненщині Михайло Шелеп на заході для ОМС, передає Укрінформ із посиланням на сайт Програми.
«Ще влітку минулого року, коли Програма U-LEAD проводила перші заходи щодо процедури перейменування вулиць, площ та інших об'єктів топонімії в населених пунктах, ми зазначали, що законодавство не повністю відображає реальний стан справ. Чимало випадків дерусифікації (термін, який вживало навіть Міністерство культури та інформаційної політики) публічного простору відбувалися з ініціативи активних громадян, а подекуди і органів місцевого самоврядування. Однак ухвалення у 2023 році Закону України «Про засудження та заборону пропаганди російської імперської політики в Україні і деколонізацію топонімії» чітко і однозначно виносить за рамки дозволеного все, що пов'язано із символікою російського колоніалізму», - пояснив радник.
За його словами, закон визначає для ОМС остаточні строки реалізації заходів із деколонізації топонімії у громадах. Перший такий дедлайн для місцевих рад - 27 січня 2024 року.
«Якщо ради із цим не впораються, то відповідні повноваження із перейменування вулиць перейдуть до сільських, селищних, міських голів. Як це було і з процесом декомунізації, якщо місцеві громади самостійно і вчасно не вирішать, як змінити заборонені назви в об'єктах топонімії, то за них це зроблять органи державної влади, але вже на свій розсуд. Тож, всім ОМС варто поставитися до цього серйозно», - наголосив Шелеп.
Як зазначила радниця з питань децентралізації та місцевого самоврядування Офісу U-LEAD у Дніпропетровській області Вікторія Троценко, закон про деколонізацію не лише встановлює порядок та строки ліквідації символіки російської імперської політики, а також проголошує продовження відродження національної пам’яті українського народу й захисту українського культурного та інформаційного простору.
Вона додала, що закон засуджує російську імперську політику в Україні та забороняє пропаганду російської символіки за період з часів заснування Московського царства, який почався з 1547 року, по теперішній час.
«Отже відтепер заборонена пропаганда російської імперської (колоніальної) політики та пропаганда, виготовлення, поширення та публічне використання символіки російської імперської політики. Ще із заборон – заборонене присвоєння назв географічним об’єктам, юридичним особам, об’єктам права власності, якщо ці назви глорифікують, увічнюють, пропагують або містять символіку російської імперської політики, держави-терориста (держави-агресора) або присвячені визначним, пам’ятним, історичним та культурним місцям, населеним пунктам, датам чи подіям. Тож громадам є над чим працювати», - підсумувала радниця.
Під час заходу розглянули тему правових засад засудження російської імперської політики в Україні, поговорили про об’єкти, на які поширюється заборона пропаганди російської імперської політики, та винятки з них. Окремо розглянули процедуру перейменування географічних об’єктів і об'єктів топоніміки та порядок демонтажу з публічного простору пам’ятників і пам’ятних знаків.
Програма U-LEAD організувала цю зустріч для громад, щоб надати експертні роз’яснення правових засад засудження російської імперської політики в Україні та порядку ліквідації її символіки.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.
Фото: U-LEAD з Європою