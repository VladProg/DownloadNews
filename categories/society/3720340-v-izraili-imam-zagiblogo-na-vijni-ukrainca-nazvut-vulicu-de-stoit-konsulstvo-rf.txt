Міська рада ізраїльської Хайфи ухвалила назвати вулицю, де розташоване консульство Росії, на честь українського футболіста Сергія Баланчука, який загинув на війні.


Як передає Укрінформ, про це повідомив у Фейсбуці депутат міськради Хайфи Кирил Каретник, який виступив із такою ініціативою.
«Наш меседж зрозумілий: наші серця з Україною, і ми здолаємо будь-кого, хто прагне нас знищити!» – написав депутат.

Фото: facebook.com/kirillkaretnikmunicipal

Сергій Баланчук протягом кількох сезонів був основним захисником «Ворскли» (провів загалом 89 матчів за цей клуб та дев’ять - за «Ворсклу-2»). Він також виступав за клуб «Маккабі» (Хайфа), з яким виграв Кубок Ізраїлю, київський «ЦСКА», «Динамо». Останнім клубом для Баланчука став харківський «Металіст», де він виступав у 2003 році.
Наприкінці квітня 2022 року Баланчук був призваний до Збройних сил України. У липні він загинув унаслідок артилерійського обстрілу поблизу Бахмута. Йому було 47 років.
Головне фото: Zvi Roger, Haifa Municipality