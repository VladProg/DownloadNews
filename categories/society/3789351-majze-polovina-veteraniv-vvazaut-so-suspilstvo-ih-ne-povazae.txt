Майже 50% ветеранів вважають, що суспільство не поважає таких, як вони.

Про це свідчать результати онлайн-опитування «Портрет ветерана», які були оприлюднені в Медіацентрі Україна – Укрінформ.
"Ми запитували наших ветеранів, чи поважає сьогодні суспільство ветеранів. І тут ми бачимо, що скоріше поважає - 38,8%, а 34,3% вважає, що скоріше не поважає", - сказала начальниця відділу навчально-аналітичної роботи Українського ветеранського фонду Мінветеранів Юлія Кіріллова.

За її словами, крім того, 9,8% опитаних сказали, що українське суспільство зовсім не поважає ветеранів, а 4,5% переконані, що однозначно поважає. Водночас для 12,6% опитаних було важко дати відповідь на це питання.
Кіріллова зазначила, що у лютому 2023 року 9,5% ветеранів вважали, що суспільство однозначно їх поважає, і лише 4% говорили, що зовсім не поважає.
Згідно з дослідженням, близько половини респондентів (44,6%) відповіли, що держава скоріше не виконує свої зобов’язання перед ветеранами. Натомість 18,8% опитаних вважає, що скоріше виконує.
1/5 частина респондентів вважає, що держава зовсім не виконує свої зобов’язання перед ветеранами, а 2% відповіли навпаки – цілком виконує. Для близько 13% респондентів було важко дати відповідь на дане питання.
Четверте загальнонаціональне онлайн-опитування було проведене Соціологічною групою «Рейтинг» за ініціативи Українського ветеранського фонду Мінветеранів. Опитування проводили у вересні-жовтні 2023 року. У ньому взяли участь 2457 осіб з-поміж ветеранів та ветеранок, чинних військовослужбовців.
У зв’язку з важкодоступністю респондентів вимоги до вибірки не встановлювалися. Опитування не є репрезентативним, проте відображає загальну проблематику цільової аудиторії.