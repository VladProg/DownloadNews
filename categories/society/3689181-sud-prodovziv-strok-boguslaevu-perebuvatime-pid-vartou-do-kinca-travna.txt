Шевченківський районний суд Києва задовольнив клопотання Офісу генерального прокурора і продовжив строк тримання під вартою колишнього президента «Мотор Січі» В'ячеслава Богуслаєва на 60 діб — до 27 травня.


Про це повідомили журналісти «Схем», передає Укрінформ.
В Офісі генпрокурора клопотання обґрунтували необхідністю продовжувати слідчі дії у справі за обвинуваченнями проти Богуслаєва, а також у зв’язку з оголошенням екскерівнику «Мотор Січі» нової підозри у перешкоджанні законній діяльності Збройним силам України.
«Сам В’ячеслав Богуслаєв усі обвинувачення заперечує. Під час судового засідання він заявив, що до нього особисто ніхто з військових із таким запитом не звертався, а зняття деталей пояснив звичайним робочим процесом», — пишуть «Схеми».

Як повідомляв Укрінформ, 23 жовтня 2022 року Служба безпеки України затримала Богуслаєва і начальника департаменту зовнішньоекономічної діяльності "Мотор Січі" за підозрою у колабораційної діяльності та пособництві державі-агресору.
Затримання відбулося в межах кримінального провадження про незаконне постачання з боку "Мотор Січі" товарів військового призначення для російської штурмової авіації. За даними слідства, посадовці налагодили транснаціональні канали незаконного постачання оптових партій авіадвигунів до країни-агресора. Отриману продукцію загарбники використовували для виробництва та ремонту ударних вертольотів.
Підозрюваним обрали запобіжні заходи у вигляді тримання під вартою.