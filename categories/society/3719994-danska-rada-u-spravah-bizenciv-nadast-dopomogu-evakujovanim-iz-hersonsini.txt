Українці, які через підтоплення евакуюються з Херсонської області до Миколаєва, можуть зареєструватися на отримання фінансової допомоги від Данської ради у справах біженців (DRC).

Про це йдеться на сайті Міністерства з питань реінтеграції тимчасово окупованих територій, передає Укрінформ.
“Реєстрація проходить на території Залізничного вокзалу й Автовокзалу у місті Миколаєві. Для цього необхідно підійти до представника DRC, вдягненого у жилет із логотипом, або до місць, позначених банерами організації”, - зазначили у відомстві.
Для реєстрації на отримання допомоги необхідно надати паспорт та індивідуальний податковий номер. На місці реєстрації також надається безоплатна юридична консультація.
Раніше у Мінреінтеграції зазначали, що мешканці Херсонщини, які вимушено евакуюються з населених пунктів через загрозу затоплення, можуть знайти житло у безпечних районах країни, скориставшись програмою «Прихисток».
У відомстві також запевнили у тому, що всім евакуйованим буде виплачена фінансова допомога у розмірі 2 тис. гривень на дорослого і 3 тис. гривень на дітей віком до 18 років й осіб з інвалідністю. А також решта передбачених державою соціальних виплат.
Як повідомляв Укрінформ, російські війська в ніч проти 6 червня здійснили підрив Каховської ГЕС. Внаслідок підриву машинної зали зсередини станцію повністю зруйновано.
Триває евакуація населення з потенційних районів затоплення.