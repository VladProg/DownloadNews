Правоохоронці викрили групу суддів Київського апеляційного суду, які отримали 35 тисяч доларів неправомірної вигоди за зняття арешту з майна.

Як передає Укрінформ, про це Спеціалізована антикорупційна прокуратура повідомляє у Фейсбуці.
29 листопада прокурори САП та детективи Національного антикорупційного бюро України викрили чотирьох суддів Київського апеляційного суду на одержанні неправомірної вигоди у розмірі 35 тисяч доларів США за ухвалення рішення про скасування арешту майна.
Встановлено, що 28 листопада суддя-посередник отримав від представника приватної компанії неправомірну вигоду за задоволення скарги на ухвалу місцевого суду про накладення арешту на повітряні судна.
Після одержання коштів вказаний суддя 10 тисяч доларів залишив собі, а 25 тисяч доларів передав колегам, які виносили судове рішення.
29 листопада 25 тисяч доларів були розподілені між всіма членами колегії суддів, які здійснювали апеляційний розгляд.
Під час обшуків за місцем знаходження та проживання суддів детективи вилучили кошти, одержані як хабар.
Вирішується питання щодо повідомлення суддям про підозру.
Попередня кваліфікація кримінального правопорушення - ч. 3 ст. 28, ч. 4 ст. 368 Кримінального кодексу України.
Як повідомляв Укрінформ, депутата Миргородської міської ради викрили на отриманні 66,7 тис. доларів хабаря від фермера.