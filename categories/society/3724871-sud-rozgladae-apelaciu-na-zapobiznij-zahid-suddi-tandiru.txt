Київський апеляційний суд розглядає апеляційну скаргу на обрання запобіжного заходу судді Макарівського районного суду Олексію Тандиру у вигляді тримання під вартою без можливості внесення застави.

Цю інформацію Укрінформу підтвердили у судовій установі.
«Суд розглядає (цю апеляційну скаргу – ред.). Ще йде процес», - зазначили в пресслужбі.
Як повідомляв Укрінформ, у ніч на 26 травня голова Макарівського районного суду Тандир збив на смерть 23-річного нацгвардійця на блокпосту в столиці. Правоохоронці його затримали.
Суддя відмовився від освідування на вміст алкоголю та наркотиків, проте мав візуальні клінічні ознаки сп’яніння. Суд надав дозвіл на примусове відібрання в нього біологічних зразків.
За фактом ДТП правоохоронці розпочали кримінальне провадження за ч. ч. 3 ст. 286-1 (порушення правил безпеки дорожнього руху або експлуатації транспорту особами, які керують транспортними засобами в стані сп'яніння) ККУ.
Колектив Макарівського районного суду заявив, що не виправдовує дії голови суду та виступає за повне й неупереджене розслідування трагічної події.
27 травня 2023 року Вища рада правосуддя (ВРП) надала згоду на арешт голови Макарівського районного суду Київської області Олексія Тандира.
Того ж дня Печерський районний суд на засіданні обрав йому запобіжний захід - тримання під вартою до 21 липня без можливості внесення застави.
29 травня на зборах суддів Макарівського районного суду Київської області звільнили суддю Олексія Тандира з посади голови.
2 червня Вища рада правосуддя відсторонила до 25 липня 2023 року суддю Макарівського районного суду Олексія Тандира від здійснення правосуддя у зв’язку з притягненням його до кримінальної відповідальності.
Фото: Суспільне