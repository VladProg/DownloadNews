Комітет Верховної Ради з питань гуманітарної та інформаційної політики рекомендує парламенту ухвалити проєкт постанови про звернення до Кабміну із пропозицією розірвати з УПЦ МП договір оренди комплексів споруд Почаївської Успенської лаври.

Про це заступниця голови комітету, заступниця керівника парламентської фракції "Слуга народу" Євгенія Кравчук повідомила у Фейсбуці, передає Укрінформ.
"На сьогоднішньому засіданні Комітету ВР з питань гуманітарної та інформаційної політики рекомендували до ухвалення (з правками комітету) проєкт постанови щодо перевірки дотримання Почаївською Свято-Успенською лаврою умов договорів про безоплатне користування культовими будівлями та іншим майном, що є державною власністю", - зазначила народна депутатка.
На її переконання, договір з УПЦ МП про оренду Почаївської лаври максимально незбалансований і невигідний для держави.
"На жаль, Почаївська лавра перетворилася на "острів", куди не допускають ані міністерські перевірки, ані громадський контроль. Ми переконані, що українську святиню має бути звільнено із заручників ворожої релігійної організації шляхом розірвання з УПЦ МП договору безоплатного користування та проведення відповідної перевірки", - додала Кравчук.
Як повідомлялося, народні депутати 3 квітня зареєстрували у Верховній Раді проєкт постанови про звернення до Кабінету Міністрів із пропозицією розірвати з Українською православною церквою московського патріархату (УПЦ МП) договір оренди комплексів споруд Почаївської Успенської лаври.
Почаївська Успенська лавра — православний чоловічий монастир у Почаєві на Тернопільщині. Найбільша православна святиня Волині. Монастир перебуває в оренді УПЦ МП.
До комплексу Почаївської лаври входить 18 споруд. В оренду УПЦ МП її передали у 2003 році. Договір про оренду уклали на 49 років. Відповідно він має діяти до 2052 року.