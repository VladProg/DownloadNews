Міністр cоцполітики Оксана Жолнович та Федеральний міністр Австрії з питань соцполітики Йоганнес Раух підписали Протокол про наміри щодо українсько-австрійської співпраці у соціальній сфері.

Як передає Укрінформ, про це повідомляється на Facebook-сторінці Посольства України в Австрії.

"Міністр cоціальної політики України Оксана Жолнович та Федеральний міністр Австрії з питань соціальної політики Йоганнес Раух у форматі онлайн підписали Протокол про наміри щодо українсько-австрійської співпраці у соціальній сфері", - йдеться у повідомленні.
Документом розширюються рамки українсько-австрійської взаємодії за важливими для України напрямками у контексті наслідків російської агресії, зокрема, у питанні реабілітації, психологічної підтримки, розвитку дитячих будинків сімейного типу.
"Крім того, Австрія надаватиме практичну підтримку на шляху України до ЄС та сприятиме залученню нашої країни до програм Євросоюзу у соціальній сфері", - повідомили в українському посольстві.
Як повідомляв Укрінформ, із початку повномасштабного вторгнення РФ в Україну Австрія надала понад 129 млн євро двосторонньої фінансової та гуманітарної допомоги. Федеральний уряд Австрії, а також федеральні землі, громади та населення теж роблять значний внесок у прийом та інтеграцію українських переселенців. Наразі понад 55 тис. українців проживають на території Австрії.