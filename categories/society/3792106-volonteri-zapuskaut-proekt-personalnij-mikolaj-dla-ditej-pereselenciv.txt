Волонтери із rechi.support запускають проєкт «Персональний Миколай» для дітей внутрішньо переміщених осіб.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
Щоб приєднатися до ініціативи, потрібно заповнити анкету й обрати вид допомоги.
Зокрема, можна стати персональним святим Миколаєм - купити подарунок для дитини ВПО за запитом. Також можна поділитися речами й іграшками своєї дитини. Або зробити донат на підтримку сімей ВПО. Частина коштів буде спрямована на закупівлю подарунків дітям, решта – на речі першої потреби.
«Батьки, які є верифікованими у базі rechi.support, надсилають волонтерам ініціативи інформацію про побажання і мрії своїх дітей. Далі волонтери передають ці запити персонально кожному, хто заповнив анкету для участі у проєкті. Учасники готують подарунок конкретній дитині та відправляють «прямо під подушку», - ідеться у повідомленні.
Серед запитів цього року: конструктори, книжки, пазли, ляльки, музичні інструменти, машинки, набори бісеру, прикраси, настільні ігри й інше.
У 2022 році завдяки проєкту rechi.support 1008 дітей із внутрішньо переміщених сімей отримали подарунки до дня Святого Миколая від небайдужих українців.
Як повідомляв Укрінформ, у Малієвецькому обласному історико-культурному музеї на Хмельниччині відкрили резиденцію Святого Миколая.