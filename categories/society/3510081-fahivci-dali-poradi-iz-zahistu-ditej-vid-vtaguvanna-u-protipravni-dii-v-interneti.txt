Команда Stop_sexтинг пояснила, якими можуть бути шляхи комунікації злочинців із дітьми, і дала поради, які допоможуть захистити дітей від залучення до протиправних дій в інтернеті.

Про це повідомляє пресслужба Міністерства освіти і науки України у Фейсбуці, передає Укрінформ.
"Діти – найбільш вразлива і довірлива ланка суспільства. Саме вони стають заручниками протиправних дій злочинців як офлайн, так і онлайн... Команда Stop_sexтинг дібрала поради, які допоможуть захистити дітей від злочинних дій", - зазначається у повідомленні.
Зокрема, як вказують експерти, серед шляхів пошуку потенційних жертв належать: перегляд відкритих сторінок у соцмережах з метою збору інформації про дитину; залучення дитини до закритої групи у Телеграмі чи Вайбері; створення фейкових профілів; рандомне повідомлення у певному чаті з метою побачити, хто на нього відповість, і далі - спілкування з тими, хто відповів.
Як пояснюють експерти, часто саме через відкритий профіль у популярних соцмережах злочинці "збирають" необхідну інформацію про уподобання та інтереси дитини (музику, мультики, фільми, улюблені країни, тварини, солодощі тощо), бо таким чином легше увійти у довіру. Наприклад, злочинці можуть використовувати фрази з пісні чи фільму, про які дитина робила пости.
Також фіксуються непоодинокі випадки, коли контакт дитини додають до закритої групи у Телеграмі чи Вайбері без попереднього погодження з нею. Зловмисники також можуть пропонувати дітям за певну винагороду додати друзів до групи.
Доволі часто злочинці створюють фейкові профілі у соціальних мережах для побудови довірливих стосунків з дитиною. Такий профіль виглядає як справжній: має реальні фото, актуальні дописи. Злочинці можуть від імені однолітка надсилати повідомлення дитині, застерігають експерти.
«Сьогодні надзвичайно важливо бути пильними до поведінки дітей, захищати їх від загроз як офлайн, так і онлайн», - наголосили в МОН.
Як повідомляв Укрінформ, фахівці застерігають, що надмірна кількість часу онлайн призводить до погіршення уваги, ожиріння та депресії у дітей.