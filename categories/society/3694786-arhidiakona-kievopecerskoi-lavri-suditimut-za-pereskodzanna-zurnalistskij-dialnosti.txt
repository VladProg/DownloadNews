Архідиякона Києво-Печерської Лаври судитимуть за перешкоджання журналістській діяльності.

Як передає Укрінформ, про це Київська міська прокуратура повідомляє у Телеграмі.

За процесуального керівництва Печерської окружної прокуратури міста Києва скеровано до суду обвинувальний акт відносно служителя Свято-Успенської Києво-Печерської Лаври за фактом умисного перешкоджання законній професійній діяльності журналістів (ч. 1 ст. 171 Кримінального кодексу України).
Згідно із матеріалів кримінального провадження, 30 березня журналісти «Суспільного мовлення» знімали репортаж на території Києво-Печерської Лаври.
«У цей час до оператора підійшов представник Свято-Успенської Києво-Печерської Лаври (архідиякон), який схопив мікрофон, зламав кріплення до відеокамери та кинув його на землю. Після цього оператор не міг продовжувати свою професійну діяльність», - ідеться в повідомленні.
У вівторок, 11 квітня, обвинувальний акт відносно підозрюваного скеровано до суду для розгляду по суті.
Санкція статті передбачає штраф до 50 неоподатковуваних мінімумів доходів громадян або арешт на строк до шести місяців, або обмеження волі на строк до 3 років.
Як повідомляв Укрінформ, 3 квітня дізнавачі поліції Києва повідомили про підозру священнослужителю за перешкоджання журналістській діяльності на території Києво-Печерської Лаври.