З 1 листопада 2023 року для оформлення виплат внутрішньо переміщеним особам може звертатись одна особа від усієї сімʼї, а не кожен член родини окремо.

Як передає Укрінформ, про це Міністерство з питань реінтеграції тимчасово окупованих територій України повідомляє у Телеграмі.
З 1 листопада змінено правила оформлення виплат ВПО, які вперше звертаються за призначенням такої допомоги від держави.
"Зокрема для оформлення виплат внутрішньо переміщеним особам відсьогодні має звертатись одна особа від всієї сімʼї, а не кожен член родини окремо", - зазначили у міністерстві.
Йдеться про щомісячну державну допомогу на проживання у розмірі 3 тисяч гривень особам з інвалідністю і дітям та 2 тисяч гривень для всіх інших внутрішніх переселенців.
Відповідна допомога призначається на кожного члена сім’ї, відомості про якого включені до Єдиної інформаційної бази даних про ВПО.
Ці нововведення передбачені постановою Кабінету Міністрів від 31 липня 2023 року № 789.
З будь-яких питань щодо таких виплат можна звертатися до Мінреінтеграції на цілодобову гарячу лінію за номером 15-48 або на гарячу лінію Уповноваженого з питань ВПО за номером (066) 813-62-39.
Як повідомляв Укрінформ, по всій Україні вже утворено 527 рад з питань внутрішньо переміщених осіб.