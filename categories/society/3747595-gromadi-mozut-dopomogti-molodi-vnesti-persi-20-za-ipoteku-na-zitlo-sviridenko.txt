Допомога громад у виплаті першого внеску за іпотеку на житло стимулюватиме повернення молоді з-за кордону.

Про це перший віцепрем’єр-міністр - міністр економіки України Юлія Свириденко сказала під час Українського молодіжного форуму: відновлення в єдності, повідомляє кореспондент Укрінформу.
«Нам дуже важливо, щоб громади спрямовували бюджети або на оборону, або на необхідні програми підтримки. Я наполягаю, що за наявної іпотечної програми, якщо у вас немає коштів зробити перший внесок, нехай би громади коштом місцевого бюджету надали можливість для молоді зробити цей першочерговий внесок. Також ми усвідомлюємо всю складність для вимушених переселенців, у яких інколи немає документів, а не те щоб дати 20% як аванс. Тому ми просимо громади долучитися», - сказала Свириденко.
Віцепрем’єр зауважила, що відомство працює з громадами з цього питання. Зокрема, наступного тижня запланована розмова з Асоціацією міст. За її словами, допомога зі внеском у 20% за іпотеки на житло під 7%, що є «дуже низькою ставкою», стимулюватиме повернення молоді з-за кордону.
«Більшість молоді навряд чи зможе придбати власне житло в перспективі за кордоном, на відміну від України, де іпотеку дають на 10 років під 7% річних», - зауважила вона.
Свириденко також нагадала, що Україна надає гранти на відкриття чи розвиток бізнесу, можливості для перекваліфікації. Вона закликала молодь користуватися цими можливостями.
Як повідомляв Укрінформ, Український молодіжний форум організований Радою з молодіжних питань при Президентові України спільно з Міністерством молоді та спорту України та 14-ма міжнародними партнерами. Він присвячений молоді в дуже широкому сенсі та має на меті об’єднати українську молодь задля спільної мети - відбудови та розвитку молодіжного сектору нашої країни. Захід тривав з 10 до 12 серпня.