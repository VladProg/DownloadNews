Понад 23 тисяч українців висловили готовність прихистити у своїх родинах дітей без батьківського піклування і зареєструвалися за програмою "Дитина не сама", дві тисячі з них пройшли відповідне навчання.

Про це розповіла дружина Президента Олена Зеленська в Телеграмі, передає Укрінформ.
"Понад 23 000 українців заявили, що готові надати прихисток дітям, які залишилися без батьків під час війни. Близько 2000 з них пройшли спеціальне навчання і усі етапи відбору програми «Дитина не сама». В будь-яку мить вони готові прихистити дитину", - зазначила вона.
Перша леді переконана, що це надзвичайно важливі цифри, бо свідчать: у найтемніші часи наші люди пам’ятають — жодна дитина не має зростати без родини, бо за ними — тисячі дітей, що врешті матимуть дім та люблячих людей поруч.
Зеленська нагадала, що уся інформація про програму «Дитина не сама» є на окремому порталі та у чат-боті.
"Там ви знайдете покрокові пояснення, як вона працює. Насамперед мова йде про тимчасовий дім для дітей, які через бойові дії залишились без батьків та потребують турботи", - пояснила дружина Президента.
Як повідомлялося, у березні в Україні запустили чат-бот «Дитина не сама» для допомоги дітям в умовах війни.
Програму створено за ініціативи радниці-уповноваженої Президента з прав дитини та дитячої реабілітації Дар'ї Герасимчук Офісом Президента спільно з ЮНІСЕФ та Міністерством соціальної політики України.