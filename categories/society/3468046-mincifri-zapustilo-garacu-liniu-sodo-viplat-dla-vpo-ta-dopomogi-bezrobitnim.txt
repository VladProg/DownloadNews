Міністерство цифрової трансформації запустило гарячу лінію для консультацій щодо виплат для внутрішньо переміщених осіб та допомоги безробітним.

Як передає Укрінформ, про це Мінцифри повідомляє у Телеграмі.
«Відтепер дізнатися потрібну інформацію про виплати для внутрішньо переміщених осіб, допомогу по безробіттю та іншу соціальну підтримку українці можуть зателефонувавши нам на гарячу лінію: 0 800 33 18 34», - ідеться в повідомленні.
Графік роботи гарячої лінії: щодня з 8:00 до 22:00. Дзвінки з номерів українських мобільних операторів безоплатні.
У Мінцифрі нагадали, що минулого тижня в «Дії» з’явилася комплексна послуга для ВПО, якою скористалися вже понад 100 тис. українців.
Як повідомлялось, допомога на проживання для внутрішньо переміщених осіб з територій, які постраждали від війни, надається у таких розмірах: для осіб з інвалідністю та дітей - 3 тис. грн; для інших осіб - 2 тис. грн.