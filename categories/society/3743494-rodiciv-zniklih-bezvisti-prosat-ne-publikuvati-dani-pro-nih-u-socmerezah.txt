У Офісі уповноваженого з питань осіб, зниклих безвісти за особливих обставин нагадують про інформаційну безпеку і вкотре закликають не публікувати інформацію про своїх рідних у соціальних мережах.

Про уповноважений з питань осіб, зниклих безвісти за особливих обставин Олег Котенко повідомив у Телеграмі, передає Укрінформ.
“Соцмережами досі продовжують ширити фото зниклих безвісти осіб із вказаною персональною інформацією про них. Зокрема родичі у відкритий доступ виставляють дані військових частин та звань зниклих безвісти осіб”, - заявив Котенко.
Як зауважив уповноважений, “родини зниклих безвісти осіб повинні пам’ятати про інформаційну безпеку в соціальних мережах”.
Він нагадав, що "публікуючи інформацію про своїх рідних у соцмережах, ви фактично передаєте всі дані в руки ворога".
“Також цією інформацією користуються шахраї, які наживаються на чужому горі. Правоохоронними органами неодноразово зафіксовано факти вимагання коштів за передачу тіл”, - підкреслив Котенко.
Уповноважений заявив, “що жодних коштів за повернення тіл держава з родин не бере. Якщо хтось пропонує вам повернути людину за винагороду, терміново звертайтеся до Національної поліції”.
“Аферисти, які вимагають гроші передачу тіл, мають бути покарані відповідно до чинного законодавства”, - наголосив Котенко.

Як повідомляв Укрінформ, Котенко радить українцям, які дізналися нові факти про зниклу близьку людину, повідомляти про них на гарячу лінію уповноваженого, аби разом зробити пошук ефективнішим.