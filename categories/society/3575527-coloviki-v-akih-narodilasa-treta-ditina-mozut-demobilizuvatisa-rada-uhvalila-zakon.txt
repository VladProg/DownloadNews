Верховна Рада прийняла в цілому законопроєкт №7678 - віднесення до підстав звільнення з військової служби наявність у військовослужбовця трьох і більше дітей віком до 18 років.

За це рішення проголосували 331 народний депутат, передає Укрінформ.
Відтак, чоловіки, в яких з'явилася третя дитина, мають право на демобілізацію.
Як повідомив автор законопроєкту - депутат Олексій Гончаренко у Фейсбуці, закон передбачає, що батьки, у яких третя дитина народилася під час військової служби, мають право на демобілізацію. "Ті чоловіки, які мають трьох дітей – не підлягають мобілізації. Але якщо батько вступив до лав ЗСУ, а третя дитина народилася вже після цього – він не мав шансів на демобілізацію", - пояснив парламентарій.
У перші дні повномасштабного вторгнення багатодітні чоловіки були мобілізовані до лав ЗСУ. Вони мали право призиватись за власним бажанням, але на практиці це працювало не усюди.
"Тому я запропонував додати до закону ще одну причину для звільнення з військової служби під час воєнного стану – наявність у військовослужбовця трьох і більше дітей віком до 18 років. Тож, якщо дитина народилась вже під час служби, то військовий матиме право на демобілізацію", пояснив Гончаренко.
Як повідомляв Укрінформ, Кабінет Міністрів передбачив можливість подовження на два місяці чинних відстрочок для військовозобов’язаних від призову на військову службу, термін дії яких спливає у вересні - жовтні.