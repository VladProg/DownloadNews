Члени Медіаруху, українські журналісти й медійні неурядові організації підтримують рішення Національної ради з електронних медіа Латвії (Nacionālā elektronisko plašsaziņas līdzekļu padome) позбавити ліцензії російський телеканал «Дождь».

Відповідну заяву на підтримку такого рішення оприлюднив «Детектор Медіа», передає Укрінформ.
«Вважаємо це рішення вмотивованим, а міркування регулятора щодо загрози національній безпеці Латвії, яку несе це медіа, — обґрунтованими. Позиція окремих міжнародних, латвійських і російських організацій і людей, які закликають скасувати це рішення, на нашу думку, або заснована на непоінформованості, недостатньому розумінні контексту і суті подій, або політично вмотивована», - підкреслили медійники.
Українські журналісти переконані в тому, що захищаючи телеканал, який демонстративно ігнорує закони європейської держави, що дала йому прихисток, ці люди і організації мимоволі сприяють досягненню цілей російської агресії.
«На нашу думку, рішення Національної ради має легітимні, законодавчі, безпекові та політичні підстави, а також продиктоване міжнародними зобов’язаннями, які Латвія має в контексті свого членства у Європейському союзі. Це рішення не є наступом на свободу слова, бо відповідає процедурам, закріпленим у латвійському законодавстві, й загальноприйнятим традиціям співпраці», - вважають автори заяви.
Вони підкреслили, що порушення закону, які вчинив телеканал, були очевидними та трапляються не вперше. Зокрема, у 2017 році український регулятор — Національна рада з питань телебачення і радіомовлення — вилучила «Дождь» із переліку іноземних каналів, дозволених до ретрансляції в Україні, через зображення Кримського півострова частиною росії. Те саме «Дождь» робив і в Латвії.
Зображення Криму частиною росії, постійний дисклеймер, що «повідомлення створене іноземним агентом», а також незаконні поїздки журналістів «Дождя» в окупований Крим з території росії, свідчать, що телеканал системно виконує саме російське законодавство. Натомість закони країн, у яких канал працює і ретранслюється, редакція «Дождя» систематично ігнорує. Свідченням цього є й відмова каналу супроводити свій ефір субтитрами державною мовою країни, в якій він працює.
«Після повномасштабного вторгнення росії в Україну Латвія видала дозвіл на роботу близько 250 російським журналістам. Рішення Національної ради може стати для них сигналом, що закони країни, в якій вони живуть і працюють, слід поважати й виконувати. Якщо ж це рішення буде скасоване під тиском необґрунтованої, на нашу думку, критики, неконтрольована російська медіаприсутність у Латвії може стати серйозною загрозою національній і європейській безпеці», - додають медійники.
Як повідомлялося, 6 грудня латвійська Національна рада з електронних ЗМІ (NEPLP) ухвалила рішення анулювати ліцензію на мовлення російського телеканалу в еміграції "Дождь".
Рішення ухвалили після оцінки комплексу порушень, допущених телеканалом останнім часом: відсутність звукової доріжки державною мовою для трансляцій, зображення Криму на карті як частини території росії, допущене телеведучим іменування російської армії "нашою армією", можливе висловлення підтримки армії рф. Також було враховано інформацію, отриману від Служби державної безпеки, зміст якої не розголошується.
NEPLP уточнив, що телеканал "Дождь" на території Латвії не зможе мовити і в Ютубі.
Після того, як латвійський регулятор анулював ліцензію на мовлення телеканалу "Дождь", він буде недоступний і в Литві. Ліцензія, видана латвійським регулятором, давала право поширювати створений контент у країнах Євросоюзу, росії, США та інших країнах.
Телеканал "Дождь" після анулювання латвійським регулятором його ліцензії на мовлення буде недоступний і в Естонії.