Минулої доби, 16 березня, піротехнічні підрозділи Державної служби України з надзвичайних ситуацій знешкодили 483 вибухонебезпечні предмети.

Як передає Укрінформ, про це повідомляє ДСНС.
«Протягом доби піротехнічні підрозділи ДСНС залучалися 110 разів, виявлено, вилучено і знешкоджено 483 одиниці вибухонебезпечних предметів, обстежено територію площею 107,97 гектарів», - ідеться в повідомленні.
Найчастіше піротехнічні підрозділи працювали у Харківській області – 15 тис. 606 разів, Київській – 7 тис. 270, Чернігівській – 4 тис. 371, Донецькій – 4 тис. 188, Миколаївській – 3 тис. 744, Херсонській – 3 тис. 436, Сумській – 1 тис. 744 та Черкаській – 1 тис. 83.
Всього з початку широкомасштабного військового вторгнення російської федерації на території України знешкодили 333 тис. 703 вибухонебезпечні предмети та 2 тис. 891 кг вибухової речовини, у тому числі 2 тис. 194 авіаційні бомби.
Обстежена територія площею близько 80 тис. 743 гектарів.
Як повідомляв Укрінформ, в Україні до робіт із розмінування територій залучені майже тисяча піротехніків Державної служби з надзвичайних ситуацій.