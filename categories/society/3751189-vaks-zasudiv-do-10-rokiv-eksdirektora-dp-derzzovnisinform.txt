Колегія суддів Вищого антикорупційного суду (ВАКС) постановила вирок у 10 років в'язниці для колишнього директора державного підприємства «Держзовнішінформ».

Про це поінформувала пресслужба ВАКС, передає Укрінформ.
«У понеділок колегія суддів Вищого антикорупційного суду ухвалила вирок та визнала винуватим колишнього директора ДП «Держзовнішінформ» у вчиненні кримінальних правопорушень, передбачених ч. 5 ст. 191 та ч. 1 ст. 366 ККУ. Суд призначив йому покарання у вигляді позбавлення волі строком на 10 років з позбавленням права обіймати посади у державних підприємствах та державних органах строком на 3 роки та з конфіскацією всього майна», - йдеться у повідомленні.
Зазначається, що справа розглядалася за відсутності обвинуваченого (in absentia).
«Початок строку відбування покарання обчислюватиметься з моменту його затримання на виконання цього вироку», - додали у пресслужбі.
ВАКС також обрав обвинуваченому запобіжний захід у вигляді тримання під вартою до набрання вироком законної сили.
«Колегія суддів задовольнила цивільний позов прокурора та ухвалила стягнути із обвинуваченого на користь Державного підприємства «Державний інформаційно-аналітичний центр моніторингу зовнішніх товарних ринків» грошові кошти у розмірі 7 950 770 гривень», - зазначили у судовій установі.
Цей вирок може бути оскаржений до Апеляційної палати Вищого антикорупційного суду упродовж 30 днів.
Як повідомлялося, Вищий антикорупційний суд визнав винним депутата Рівненської облради, який одержав хабар за оформлення інвалідності постраждалій внаслідок аварії на Чорнобильській атомній електростанції, і зобов'язав його перерахувати 2 млн грн на дрони для ЗСУ.