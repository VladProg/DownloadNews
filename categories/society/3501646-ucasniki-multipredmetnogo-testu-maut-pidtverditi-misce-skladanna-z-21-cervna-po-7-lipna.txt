Учасники Національного мультипредметного тесту, які виявили бажання пройти тестування, мають підтвердити місце складання тесту з 21 червня по 7 липня.

Про це в ефірі телемарафону єдиних новин сказала заступниця директора Українського центру оцінювання якості освіти Тетяна Вакуленко, передає Укрінформ.
"Сьогодні завершується перший етап підтвердження участі в НМТ. У нас була реєстраційна база потенційних учасників НМТ, тобто осіб, які зареєструвалися для участі в ЗНО. На сьогодні учасники вже обрали міста для проходження тестування, і вони підтвердять ці міста з 21 червня до 7 липня", - розповіла Вакуленко.
Вона додала, що зараз триває підготовка місць проведення тестування - це будуть тимчасові екзаменаційні центри, комп’ютерні аудиторії в закладах загальної середньої або вищої освіти. Тестування можна буде складати як в Україні, так і за кордоном.
Наразі, за словами Вакуленко, розроблено необхідну кількість варіантів тестів , кожен учасник отримає унікальний варіант.
"Сподіваємося, що до 18 липня вийдемо на 100-відсоткову готовність", - зазначила заступниця директора УЦОЯО.
Стосовно вступу в магістратуру, вона повідомила, що спосіб проходження тестувань не буде відрізнятися по суті від способу проходження НМТ.
За словами Вакуленко, наприкінці червня почнеться реєстрація для складання тестувань. Реєстрація проходитиме в приймальних комісіях закладів вищої освіти, можна буде реєструватися на такі тести, як магістерський комплексний тест, і магістерський тест навчальної компетентності.
Вона пояснила, що магістерський комплексний тест - це тест з іноземної мови та права, який дозволить вступати саме правникам. Магістерський тест навчальної компетентності необхідний для вступу на магістратуру з журналістики, управління, тобто на так звані популярні кон'юнктурні спеціальності. Їх перелік, за словами Вакуленко, доступний на сайті УЦОЯО.
Магістерський тест також можна буде складати і в Україні, і за кордоном за схемою, аналогічною НМТ. Утім перелік міст та країн може відрізнятися.
"Наразі це буде 23 країни, ми плануємо ще додати декілька країн на додаткову сесію НМТ. Ми говоримо про більш ніж 40 міст і відповідно в кожному місті 1 або 2 пункти тестування. В тих країнах, де немає таких пунктів тестування, не можна буде складати тест, тому учасникам ми рекомендуємо або знайти найближчу країну, або обрати ту спеціальність і форму навчання, на якій НМТ не потрібний", - сказала Вакуленко.
Як повідомлялося, з 10 до 20 червня буде відкрито реєстрацію на додаткову сесію НМТ.