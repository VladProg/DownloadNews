Вступники в українські виші, які здобували освіту за кордоном, повинні пройти процедуру визнання іноземного документа в Україні.

Про це йдеться в роз'ясненні ДП "Інфоресурс", яке оприлюднено на сайті Міністерства освіти та науки, передає Укрінформ.
"Якщо вступати на основі іноземного документа про освіту, то подати заяви можна лише в паперовій формі безпосередньо до ЗВО. Для подальшого навчання та отримання диплома вступнику обов'язково треба пройти процедуру визнання іноземного документа в Україні", - йдеться у роз'ясненні.
Зазначається, що зробити це можна двома способами.
Перший - після зарахування упродовж першого місяця навчання потрібно звернутися до ЗВО. Заклад має прийняти рішення до початку другого семестру першого року навчання. У разі підтвердження видається свідоцтво про визнання іноземного документа про освіту, інформація про яке вноситься в ЄДЕБО. Зверніть увагу, що таке свідоцтво діє тільки в тому ЗВО, який його видав.
Другий - звернутися до ДП «Інформаційно-іміджевий центр» МОН. У разі визнання документа видається свідоцтво, інформація про яке вноситься в ЄДЕБО. Зверніть увагу, що таке свідоцтво приймається в усіх закладах освіти, підприємствах, установах, організаціях будь-якої форми власності.
Свідоцтва, видані ЗВО і МОН, дійсні тільки разом з оригіналом документа та діють безстроково.
Перевірити достовірність свідоцтва можна на сайті.
Процедури визнання не потребують документи про освіту громадян колишнього СРСР, видані до 15 травня 1992 року, а також документи, видані за підсумками навчання до початку 1992/1993 навчального року в закладах освіти держав колишнього СРСР.