З минулого року кількість українців, які оцінюють свій психологічний стан як поганий, зросла з 8 до 11%.

Про це на сьомому Українському Жіночому Конгресі сказала керівниця Координаційного центру з психічного здоров’я при Кабінеті міністрів України Оксана Збітнєва, наводячи дані дослідження у сфері ментального здоров'я, передає Укрінформ.
"У порівнянні з минулим роком кількість респондентів, що оцінюють своє ментальне здоров'я негативно, зросла з 8,5%, до 11% у жовтні цього року. Це ті, хто ідентифікує свій стан як дуже поганий. Найбільше відчувають останнім часом стрес та знервованість молоді люди віком від 20 до 34 років, і цей показник зростає серед всіх цільових груп більш ніж на 6%", - сказала Збітнєва.
За її словами, серед проблем, які фіксують українці в сфері ментального здоров'я, - виснаженість, тривоги, стрес, дистрес.
Також, як зауважила Збітнєва, українці вважають, що найбільше потребуватимуть психологічного відновлення люди з військовим досвідом, військовослужбовці, ветерани. Втім, за її словами, існує ще дві групи, які мають в цьому велику потребу - підлітки та люди літнього віку.
Як наголосила Оксана Збітнєва, за даними дослідження, найбільше підлітки скаржаться на те, що втрачають сенс життя.
Водночас, літні люди, як додала експертка, часто не ідентифікують потребу у психоемоційній підтримці, але високі показники тривожності, апатії, порушень сну, паніки, відчуття самотності свідчать, що проблеми з ментальним здоров'ям існують і у старших людей, особливо у тих, чиї родичі поїхали за кордон.
Як додала Збітнєва, довідатися про те, які стратегії можна вибудувати у спілкуванні з підлітками, зрозуміти яким чином можна допомогти їм, собі та іншим, можна на сайті проєкту "Ти як?"
Всеукраїнська програма ментального здоров’я «Ти як?», ініційована Оленою Зеленською, має на меті допомогти українцям подбати про ментальне здоров'я за допомогою інструментів самодопомоги.
На платформі https://www.howareu.com/ розміщені матеріали як допомогти дитині чи підлітку дати раду зі своїми емоціями. Також на платформі доступні вправи та техніки для самостійного регулювання свого емоційного стану.
Окрім цього на платформі оприлюднені номери телефонів, за якими можна отримати психологічну допомогу для військовослужбовців та ветеранів, дітей та молоді, а також телефони гарячих ліній психологічної підтримки для українців, які перебувають за кордоном.
Розробку та впровадження Всеукраїнської програми ментального здоров’я координує МОЗ України. Всесвітня організація охорони здоров’я – експертний партнер, виконавчий партнер – громадська організація «Безбар’єрність». Майданчиком для розробки та ухвалення рішень є Міжвідомча координаційна рада при Кабінеті Міністрів України. Комунікаційна кампанія реалізується за підтримки Агентства США з міжнародного розвитку (USAID).
Фото: freepik