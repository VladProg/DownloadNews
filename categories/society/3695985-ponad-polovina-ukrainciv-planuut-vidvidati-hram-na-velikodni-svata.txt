Більше як половина українців (53%) мають у планах відвідати храм на Великодні свята.

Про це свідчать результати опитування, проведеного дослідницькою компанією Gradus Research напередодні свята, передає Укрінформ.
Згідно з дослідженням, 90% опитаних українців планують цього року святкувати Великдень (або вже святкували 9 квітня). Переважна більшість респондентів (95%) відносять себе до християн східного обряду, тож святкуватимуть Великдень 16 квітня.
Крім того, понад половини з них (53%) мають у планах відвідати храм у прийдешні дні, найбільше охочих піти до церкви припадає на суботу та неділю. В порівнянні з 2021 роком частка тих, хто планує відвідувати церкву на Великодні свята, збільшилася з 42% до 53%.
Опитування проведено дослідницькою компанією Gradus Research методом самозаповнення анкети в мобільному додатку. Вибірка: 1330 респондентів у віці 18-60 років, які мешкають у населених пунктах розміром понад 50 000 жителів. Період проведення: 13-14 квітня 2023 року.