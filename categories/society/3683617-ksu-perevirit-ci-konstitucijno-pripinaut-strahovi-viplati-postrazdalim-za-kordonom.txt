До Конституційного Суду надійшло подання Верховного Суду щодо конституційності положень закону “Про загальнообов’язкове державне соціальне страхування”, відповідно до яких страхові виплати і надання соціальних послуг припиняються на весь час проживання потерпілого за кордоном.




Про це інформує пресслужба суду.
Як зазначається, ВС просить перевірити на відповідність Основному Закону пункт 1 частини першої статті 40 закону від 23 вересня 1999 року № 1105-ХІV „Про загальнообов’язкове державне соціальне страхування“.
Верховний Суд, зокрема, зазначив, що оспорюваний припис, згідно з яким страхові виплати і надання соціальних послуг припиняються на весь час проживання потерпілого за кордоном, якщо інше не передбачено міжнародним договором України, згода на обов’язковість якого надана Верховною Радою, не узгоджується з частинами першою та другою статті 24, частиною третьою статті 25, частинами першою та четвертою статті 41, частиною першою статті 46 та частиною першою статті 64 Конституції України.
Наразі зазначене конституційне подання розподілене судді-доповідачу, повідомили у суді.
Як повідомляв Укрінформ, на соціальні виплати у січні-лютому 2023 року з державного бюджету спрямовані 76,5 млрд грн, із них 45,3 млрд грн – на виплати пенсій.