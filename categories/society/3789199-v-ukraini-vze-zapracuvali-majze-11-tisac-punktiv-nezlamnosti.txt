Станом на середину листопада по всій Україні вже діють 10 945 "пунктів незламності", і ще 2 356 пунктів створені та готові до відкриття.

Як передає Укрінформ, про це повідомила пресслужба Міністерства розвитку громад, територій та інфраструктури України.
"За інформацією з регіонів, станом на середину листопада вже створено 13 301 "пункт незламності". Це майже на 1200 більше від запланованої розрахункової кількості. Розгортання "пунктів незламності" відбувається зусиллями обласних військових адміністрацій, органами місцевого самоврядування, ДСНС України, відповідальним бізнесом, Укрзалізницею та Національною поліцією України", - ідеться у повідомленні.
Зазначається, що 20 листопада віцепрем’єр-міністр з відновлення України – міністр розвитку громад, територій та інфраструктури Олександр Кубраков провів засідання штабу підготовки розгортання "пунктів незламності".
"Сьогодні в регіонах триває активна робота з підготовки до зими і одним із важливих питань такої підготовки є забезпечення безперебійної роботи "пунктів незламності" в осінньо-зимовий період. Враховуючи можливі загрози, громади мають бути готові до реагування на довготривалі виклики", – зазначив Кубраков.
Серед першочергових завдань на засіданні Координаційного штабу були названі: якнайшвидше переведення в режим діючих 2 356 "пунктів незламності"; забезпечення пунктів генераторами та додатковими засобами опалення; забезпечення підключення "пунктів незламності" до фіксованого інтернет-доступу; створення достатніх запасів паливно-мастильних матеріалів для безперебійної роботи генераторів; завершення оновлення даних про розташування "пунктів незламності" та їх комплектації для відображення інформації в застосунку "Дія".
Від кінця жовтня у застосунку "Дія" стала доступна карта "пунктів незламності". По карті можна знайти дорогу до найближчого пункту та перевірити наявність послуг в ньому. Під час пошуку "пункту незламності" важливо обрати область, де знаходиться користувач, і завантажити мапу. Це забезпечить доступність до інформації та мапи навіть в умовах блекаутів, відсутності світла або інтернету.
У додатку можна встановити фільтр і знайти локацію з необхідними опціями — пандус, інтернет, мобільний зв'язок, генератор тощо. На мапі з’являться лише ті пункти, де ці опції доступні.
Як повідомляв Укрінформ, Національний банк України та уряд реалізують план підтримки роботи банків та забезпечення платежів і грошового обігу навіть у разі тривалого відключення електроенергії або втрати зв’язку внаслідок російських атак.