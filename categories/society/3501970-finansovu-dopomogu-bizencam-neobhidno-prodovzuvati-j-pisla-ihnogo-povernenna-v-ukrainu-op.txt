Надання фінансової допомоги українським біженцям від країн-союзників було б слушно продовжувати й після їхнього повернення в Україну.

Про це повідомляє Офіс Президента з посиланням на спільну статтю радника Президента України з економічних питань Олега Устенка та професора Массачусетського технологічного інституту, ексголовного економіста Міжнародного валютного фонду Саймона Джонсона для американської газети Los Angeles Times, передає Укрінформ.
«Понад шість із половиною мільйонів українців виїхали з країни та знайшли неймовірну підтримку у сусідніх державах, зокрема ЄС, а також у Молдові та Норвегії. Турбота про біженців коштує дорого – вони потребують їжі, житла, навчання, охорони здоров’я та інших послуг. Багато країн також надали регулярну грошову допомогу. І хоча частину коштів для підтримки українських біженців виділили благодійники, все ж бюджетні витрати урядів країн Євросоюзу становлять щонайменше 60 млрд євро на рік (близько 10 тис. євро на особу)», – йдеться у статті.
Зазначається, що деякі українські біженці, зокрема представники сфери IT, продовжують працювати віддалено навіть за межами України, мають дохід і таким чином підтримують українську економіку, але багато робочих місць в Україні все ж не передбачають можливостей для дистанційної роботи.
«Загалом з огляду на поточну ситуацію економіка України, ймовірно, впаде щонайменше на 40% цього року у порівнянні з 2021-м, і поки біженці не повернуться додому, стабільного відновлення буде важко досягти», – прогнозують Устенко та Джонсон.
У статті зазначається, що вже сьогодні в Україну щодня повертаються близько 30 тис. осіб, які можуть продуктивно включитися у відбудову країни та відновлення економіки. Проте уряду важко підтримувати їхню заробітну плату, оскільки державний бюджет уже має щомісячний дефіцит близько 5 млрд євро через витрати, пов’язані з війною.
Тому автори зазначають, що було б слушно частину фінансової допомоги від ЄС біженцям зробити доступною для них після повернення в Україну.
Є три можливі способи реалізувати таку підтримку.
«Один із підходів – дозволити біженцям отримувати грошові виплати від ЄС в Україні протягом обмеженого періоду, наприклад шести місяців. Інший спосіб – виділити додаткові ресурси українському уряду для наймання людей на роботу з відбудови країни», – йдеться у статті.
На думку експертів, для українського уряду було б легше та ефективніше використати кошти, отримані від Євросоюзу, для створення тимчасової програми базового доходу для всіх українців на батьківщині.
«Програма скромних грошових грантів допомогла б мільйонам людей, які зараз намагаються прогодувати свої сім’ї, залишитися в їхніх громадах і підвищити економічну активність», – зауважують автори.
У статті зазначається, що якби половина з понад 6 млн українських біженців повернулася додому, європейські уряди могли б значно скоротити свої витрати на їх утримання та перенаправити десятки мільярдів євро на довгострокові вигоди для України. Після того, як російські війська будуть вигнані з території України, а економіка стабілізується, ці програми можуть бути згорнуті.
Як повідомлялося, за даними кризового координатора Організації Об'єднаних Націй в Україні Аміни Авади, майже 14 мільйонів жителів України змушені були виїхати зі своїх домівок через російське вторгнення в Україну.