Кабінет міністрів розширив проєкт інституту помічника ветерана ще на п’ять областей - Закарпатську, Полтавську, Сумську, Харківську, Київську область та місто Київ.

Як передає Укрінформ, про це повідомив Прем’єр-міністр України Денис Шмигаль у Телеграмі.
”Нова ветеранська політика — це увага і повага до кожного захисника. Сьогодні розширюємо проєкт інституту помічника ветерана ще на шість регіонів: Закарпатську, Полтавську, Сумську, Харківську, Київську область та на місто Київ. А також спрямовуємо на його реалізацію 44,2 млн грн”, - повідомив Шмигаль.
Він зазначив, що інститут помічника ветерана допомагатиме у працевлаштуванні, навчанні та в соціальному захисті людей, які повернулися з війни.
За його словами, наразі проєкт запущений в чотирьох областях - Вінницькій, Дніпропетровській, Львівській та Миколаївській.
Як повідомляв Укрінформ, пілотний проєкт “Помічник ветерана” стартував 1 липня 2023 року. Головним завданням помічника буде всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.
У 2024 році на посаду помічника ветерана планується працевлаштувати 15 тисяч осіб.
Фото: Денис Шмигаль, Телеграм