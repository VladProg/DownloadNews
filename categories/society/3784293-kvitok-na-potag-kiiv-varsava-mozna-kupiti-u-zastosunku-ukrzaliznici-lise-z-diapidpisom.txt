АТ «Укрзалізниця» інтегрувало свій застосунок із сервісом «Дія» для боротьби із перекупниками на популярному напрямку Київ - Варшава.

Про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
«УЗ продовжує системну боротьбу з перекупами квитків, щоб українці не переплачували кошти та не шукали альтернативних варіантів для поїздок. Тепер придбати квиток на найпопулярніший потяг Київ - Варшава в застосунку Укрзалізниці можна тільки з Дія.Підписом», - ідеться в повідомленні.
Як пояснив Федоров, верифікація акаунта через Дію підтвердить, що покупець - реальна людина. Тож якщо з акаунта масово купуватимуть та повертатимуть квитки, після перевірки він буде заблокований.
Крім того, через застосунок Укрзалізниці можна буде й повернути міжнародні квитки, які раніше потрібно було особисто привозити до кас залізничного вокзалу і писати заяву.
«Завдяки Дія.Підпису це в минулому. Все робитимете в застосунку УЗ за кілька секунд», - зауважив Федоров.
Як повідомлялося, АТ «Укрзалізниця» із 15 жовтня 2023 року запустило новий міжнародний поїзд до Варшави, маршрут якого організовано через хабову станцію Рава-Руська. Квитки на всі рейси доступні для придбання в застосунку УЗ, на сайті, у чатботі та касах вокзалів.