Міністр культури та інформаційної політики Олександр Ткаченко запросив представників ТГ-каналів у МКІП на зустріч.

Про це він сказав в ефірі телемарафону «Єдині новини», передає Укрінформ.
«У нас окрема історія з Телеграмом, тому що з Метою, з Гуглом ми знаходимося в постійному діалозі. З Телеграмом ця історія, м'яко кажучи, загадкова. Тому ще раз, користуючись нагодою, запрошую представників так званих провідних анонімних ТГ-каналів, до нас у міністерство на обговорення», - сказав Ткаченко.
За його словами, поява в ТГ-каналах інформації про взяття Бахмута, без інформації від Міноборони викликає питання.
Як повідомлялося, нещодавно міністр культури та інформаційної політики Олександр Ткаченко заявив, що МКІП не планує ініціювати закриття Телеграму. Раніше очільник МКІП в інтерв'ю «Інтерфакс-Україна» зазначав, що триває дискусія про «певне регулювання» Телеграму.