Дружина Президента Олена Зеленський наголосила, що українці не поступляться своєю свободою і територіями, та закликала світ не звикати до війни росії проти України.

Про це вона сказала в інтерв’ю американському телеканалу ABС, яке дала у Києві, повідомляє Укрінформ.
«Ми не готові поступатися своєю свободою, своїми територіями. Не можна втратити свої території та бути спокійними надалі. Агресор не зупиниться на частині нашої території, вони не зупиняться, доки не знищать нас цілком. Тому у нас немає іншого виходу, як тільки змагатися за свою незалежність, свою свободу до кінця», - сказала перша леді.

Вона подякувала США і світовій спільноті за підтримку й допомогу Україні, однак наголосила, що важливо, аби світ не звикав до цієї війни.
«Так, від вас вона далеко, довго триває, і від неї можна втомитися, але, будь ласка, не звикайте, тому що якщо всі звикнуть, ця війна може не закінчитися ніколи. А ми хочемо найшвидшої перемоги. Не звикайте до нашого болю, тому що це реальний біль, це - історія кожної родини, яка зараз розлучена, яка не може жити звичайним життям. Цього не має відбуватися у ХХІ сторіччі у центрі Європи!» - підкреслила Зеленська.
При цьому вона зауважила: якщо іноземці починають думати, що для цієї страшної війни можуть бути якісь причини, це означає, що вони потрапляють у зону дії російської пропаганди.
«Будьте уважними, отримуйте правильну інформацію, чуйте правду! Не забувайте про нас! А ми відчуваємо допомогу і дуже дякуємо», - звернулася перша леді до міжнародної спільноти.
24 лютого росія розпочала повномасштабне вторгнення в Україну. Війська рф обстрілюють і знищують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
Фото: ОП