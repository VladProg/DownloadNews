Пункт пропуску “Нижанковичі-Мальховіце" на українсько-польському кордоні запрацює в найближчій перспективі.

Про це повідомив у Фейсбуці посол України в Польщі Василь Зварич, який відвідав кордон і перевірив хід інженерних робіт з будівництва КПП та під’їзних шляхів до нього, передає Укрінформ.

Як зазначив український дипломат, під час відвідання місця будівництва нового пункту пропуску він зустрівся з керівництвом регіональних відділень прикордонних служб Польщі і України, ознайомився з ходом будівельних робіт та обговорив з українськими і польськими прикордонниками “підготовку до відкриття цього пункту пропуску в найближчій перспективі”.

“Роботи інтенсивно тривають по обидва боки кордону. Згідно з домовленістю між делегаціями України і Польщі, в рамках ініційованого Президентом України проєкту «Відкритий кордон» цей пункт пропуску має запрацювати ще до кінця цього року в режимі спеціального тимчасового переїзду через кордон”, - наголосив Зварич.
Він повідомив, що згідно з планами, спочатку тут відбуватиметься проїзд вантажного автотранспорту без вантажу, що має позитивно вплинути на зменшення черг вантажівок в інших пунктах пропуску на українсько-польському кордоні. Згодом, наступного року, після повного завершення його будівництва на території Польщі та розбудови під’їзних доріг з українського боку, КПП буде призначений для проїзду пасажирського і вантажного транспорту (вагою до 3,5 т). Планується також відкриття пішохідного руху на цьому КПП.
“Цей пункт пропуску працюватиме за принципом спільного контролю, який здійснюватимуть українські і польські служби на території Республіки Польща. Важливо також, що поруч з автомобільним пунктом пропуску уже практично завершена реконструкція залізничної колії з історичною назвою «лінія102», яка з’єднає Нижанковичі з Перемишлем”,- підкреслив посол України в РП.
Як повідомлялося, кількість вантажних автомобілів на кордоні з Польщею в останні місяці постійно зростала через низьку пропускну спроможність митниці з польського боку. У серпні черга з вантажівок біля пункту пропуску "Ягодин-Дорогуськ" сягала навіть понад 50 км. Україна виступила з ініціативою про відкриття додаткових пунктів пропуску та отримала позитивну відповідь від Польщі щодо початку оформлення порожніх вантажних автомобілів на пункті пропуску "Устилуг–Зосін". Через величезні черги на кордоні страйкували українські, а потім і польські перевізники.