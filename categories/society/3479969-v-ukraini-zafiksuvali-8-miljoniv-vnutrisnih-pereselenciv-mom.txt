Кількість внутрішньо переміщених осіб в Україні перевищила 8 млн чоловік, водночас 2,7 млн осіб повернулися додому.

Як передає Укрінформ, про це повідомляє Міжнародна організація з міграції (МОМ).
Зазначається, що це на 24% більше порівняно з першим звітом, який було оприлюднено 16 березня.
«Потреби внутрішньо переміщених осіб і всіх постраждалих від війни в Україні зростають щогодини. Доступ до населення, що потребує допомоги, залишається складним завданням в умовах активних бойових дій, але наші команди готові й надалі надавати термінову допомогу в Україні та сусідніх країнах», - наголосив генеральний директор МОМ Антоніу Віторіно.
Зазначається, що дослідження, проведене в період з 17 квітня по 3 травня, показує, що найбільше перемішені особи потребують фінансової підтримки. Дві третини опитаних назвали грошову допомогу однією зі своїх потреб порівняно з 49% - на початку війни. Понад 70% заявили, що скористалися б грошовою допомогою для покриття витрат на харчування та медичне обслуговування.
Ще однією ключовою потребою називають житло. Загалом в Україні 9% усіх опитаних зазначили, що їхні будинки пошкоджено або зруйновано. Серед внутрішньо переміщених осіб ця цифра сягає 27%.
Водночас понад 2,7 млн осіб повернулися додому.
24 лютого президент росії володимир путін оголосив про повномасштабне вторгнення в Україну. Війська рф знищують об'єкти інфраструктури, проводять масовані обстріли житлових районів українських міст та сіл із використанням артилерії, реактивних систем залпового вогню та балістичних ракет.