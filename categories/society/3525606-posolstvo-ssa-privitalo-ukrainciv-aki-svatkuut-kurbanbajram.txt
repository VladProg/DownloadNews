Посольство США привітало українців, які святкують Курбан-байрам, і висловило солідарність з мусульманськими громадами на окупованих територіях України.

Як передає Укрінформ, привітання диппредставництво оприлюднило у Твітері.
«Висловлюємо найтепліші вітання українцям, які святкують Курбан-байрам. Наші думки з членами мусульманської громади в Криму та інших частинах України, які не можуть вільно сповідувати свою релігію через російську окупацію та гніт», - зазначили американські дипломати.
Дата святкування Курбан-байраму щороку змінюється та залежить від зміни фаз Місяця. У 2022 році святе для мусульман свято розпочнеться 9 липня, а завершиться – 13 липня. Через те, що в ісламському календарі день починається із заходом сонця, віруючі почнуть відзначати Курбан-байрам з вечора суботи.
Щороку мусульмани здійснюють паломництво до Мекки, в якій, як свідчать легенди, було здійснено перше жертвопринесення на честь Аллаха. Курбан-байрам знаменує закінчення хаджу, паломництва в Мекку.
В Україні Курбан-байрам на державному рівні відзначається згідно з Указом Президента Володимира Зеленського від 30 липня 2020 року.