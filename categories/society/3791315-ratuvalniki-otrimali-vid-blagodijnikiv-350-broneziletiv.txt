Державна служба України з надзвичайних ситуацій (ДСНС) отримала від громадської організації “Львівський оборонний кластер” 350 бронежилетів 4 класу захисту.

Участь у церемонії передачі захисного екіпірування взяв заступник голови ДСНС Андрій Даник та заступник голови правління Львівського оборонного кластера Юрій Федоров, інформує пресслужба рятувальників, передає Укрінформ.
“Щоденно фахівці ДСНС працюють у найгарячіших точках – ліквідовують наслідки ворожих ударів, розміновують деокуповані міста і села, допомагають із евакуацією мирних мешканців, доставляють людям найнеобхіднішу гуманітарну допомогу. Надзвичайники працюють з величезним ризиком для власного життя та здоров’я, і наше основне завдання – забезпечити їх максимальний захист і безпеку”, - заначив Даник.

Він подякував благодійникам за надану допомогу.
Зазначається, що ці бронежилети будуть розподілені між рятувальниками, які виконують завдання на прифронтових територіях України.
За інформацією пресслужби, Львівський оборонний кластер загалом передав підрозділам ДСНС уже 5866 бронежилетів.
Як повідомлялося, Львівський оборонний кластер передав 100 бронежилетів медикам Сумщини.
Фото: ДСНС