Військова контррозвідка Служби безпеки України провела багатоетапну спецоперацію у Львівській області, нейтралізувавши агентурну мережу головного управління Генштабу Збройних сил Російської Федерації (відомого як ГРУ).

Як передає Укрінформ, про це СБУ повідомила у Телеграмі.
"Фігурантами виявились двоє українських військових та лікарка, які у складі різних підрозділів дислокувалися на території Яворівського військового полігону", - ідеться в повідомленні.
За даними слідства, ще до початку повномасштабного вторгнення Росії їх залучив до співпраці кадровий співробітник російської воєнної розвідки. А вже після 24 лютого 2022 року вони збирали інформацію, яка цікавила розвідку країни-агресора.
Кожен з них мав свою лінію розвідувально-підривної діяльності проти України. Для зв’язку шпигуни використовували месенджери.

Встановлено, що один із зловмисників регулярно передавав ворогу локації окремих підрозділів українських захисників на території полігону.
Крім цього, він намагався збирати відомості про результати міжнародного військового співробітництва Сил оборони.
СБУ викрила російського агента під час виконання ним ворожого завдання.
Слідчі СБУ повідомили йому про підозру за ч. 2 ст. 111 Кримінального кодексу України (державна зрада, вчинена в умовах воєнного стану).
"Ще одна учасниця агентури ГРУ намагалася передати своєму куратору відомості про візити військово-політичного керівництва України до одного з медзакладів у регіоні", - ідеться в повідомленні.
Інший ворожий поплічник - посадовець навчального підрозділу українських військ. Він передавав воєнній розвідці РФ інформацію про розгортання бойових частин Сил оборони та локації військової техніки.
Слідчі СБУ повідомили йому про підозру за ч. 2 ст. 114-2 Кримінального кодексу України (несанкціоноване поширення інформації про розміщення Збройних сил України, вчинене в умовах воєнного стану).
Усіх учасників агентурної групи викрили. Зловмисникам загрожує до 15 років тюрми або довічне ув’язнення.
Як повідомляв Укрінформ, у травні в Чернівцях затримали чоловіка, який надавав військовим РФ дані про об’єкти критичної інфраструктури, оборонно-промислового комплексу України, а також про дислокацію та переміщення підрозділів ЗСУ.