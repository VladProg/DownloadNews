Верховна Рада має визначити конкретну дату щодо відновлення обов’язкового декларування статків чиновників, зупиненого на початку повномасштабного вторгнення росії - тоді Національне агентство з питань запобігання корупції повноцінно відновить функції з перевірки цих даних.

Про це голова НАЗК Олександр Новіков сказав у ефірі телемарафону «Єдині новини», передає Укрінформ.
«У меморандумі з МВФ передбачено, що парламент до липня має ухвалити закон, який зобов'яже подати декларації до певної дати. На сьогодні такою датою, до якої всі мають подати декларації за 2021 і за 2022 рік, є три місяці після закінчення війни. Парламент має визначити конкретно календарну дату, до якої всі подадуть декларації», - сказав Новіков.
За його словами, нині НАЗК разом з іншими органами працює над удосконаленням системи перевірки декларацій. «Спільно з Міністерством цифрової трансформації, Міністерством юстиції маємо забезпечити, щоб не тільки 29 кроків даних перевірялися автоматично, як на сьогодні, а 72% даних перевірялися автоматично й автоматично заповнювалися у державних реєстрах», - додав голова агентства.
У Меморандумі з МВФ, оприлюдненому 31 березня, який визначає умови для отримання Україною найбільшого кредиту, який Фонд коли-небудь видавав країні, що перебуває у стані високоінтенсивної війни ($15,6 млрд), Україна взяла на себе зобов’язання виконати низку вимог, серед яких – відновлення обов’язкового декларування статків чиновників. Згідно з документом, відповідний закон має бути прийнято до кінця липня 2023 року.
Передбачається, що відновлення обов’язку електронного декларування під час воєнного стану торкнеться державних службовців, які не мобілізовані і не беруть безпосередню участь у бойових діях.
Меморандум містить зобов’язання забезпечити до кінця жовтня автоматизацію внесення в декларації інформації з інших державних реєстрів та баз даних для прозорого і спрощеного декларування у період дії воєнного стану.
Також зазначається, що згодом будуть проведені консультації із зацікавленими сторонами, щоб вивчити можливість оприлюднення під час воєнного стану узагальнених відомостей про майно та зобов’язання посадових осіб, які обіймають посади підвищеної та особливо високої відповідальності згідно із Законом «Про запобігання корупції». Це потрібно для досягнення балансу між потребою в прозорості та захистом особистої безпеки.
Як повідомлялося, динаміка декларування публічними службовцями, які добровільно подають декларації за 2021 рік, зросла вдвічі — з 7 тисяч за позаминулий тиждень до 13 тисяч за минулий. Станом на 3 квітня, декларації за 2021 рік подали 363 102 особи (+13 505 осіб за тиждень). Про свої доходи та майно минулого тижня також прозвітували ще один народний депутат України та 1189 посадовців категорій «А» та «Б» (держслужбовці, що обіймають керівні посади).
Подали декларації 32 народні депутати (+1 за тиждень), три міністри (без змін за тиждень), три заступники керівника Офісу Президента (без змін за тиждень), 31 648 посадовців категорій «А» та «Б» (держслужбовці, які обіймають керівні посади; приріст за тиждень — 1189 осіб), 2044 судді (+ 191 за тиждень), серед них і один суддя Конституційного Суду України. А також 8 858 прокурорів, слідчих, дізнавачів (+ 412 осіб) та 5 голів ОДА та ОВА (без змін за тиждень).