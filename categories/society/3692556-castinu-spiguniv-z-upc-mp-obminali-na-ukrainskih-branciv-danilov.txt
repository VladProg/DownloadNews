В Українській православній церкві московського патріархату було дуже багато шпигунів російської федерації, частину з них обміняли на українських бранців.

Про це секретар Ради національної безпеки та оборони Олексій Данілов заявив в інтерв'ю Укрінформу.
"У цій інституції (УПЦ МП – ред.) було дуже багато представників так званої розвідувальної спільноти російської федерації. Частину з них ми вже поміняли на наших бранців. Це факти, які українська спільнота має знати", – зазначив Данілов.
Секретар РНБО також підкреслив, що росія впливала на Україну не тільки через релігійні організації, а й через агентурну мережу, яка продовжує працювати в державі. Він запевнив, що Служба безпеки України бореться з цим явищем.
Водночас Данілов запевнив, що українська влада не має жодних претензій до релігії. "Людина може вірити в Бога, в Аллаха, в кого вважає за потрібне. У нас є претензії до установи, яка не зареєстрована у відповідний до українського законодавства спосіб. Ви хочете ходити молитися? Ідіть і моліться. Але інституції, які не зареєстровані у відповідний спосіб на території України, не можуть тут працювати", – зауважив він.
У цьому контексті секретар РНБО наголосив, що організація, нормативні-правові документи якої не відповідають українському законодавству, – поза законом, тобто для унеможливлення її діяльності на території України не треба ні рішень РНБО, ні указів Президента.
"Перереєструйтеся, якщо вас перереєструють, а потім здійснюйте свою діяльність. Якщо ви маєте пряме відношення до москви, до гундяєва, до тих людей, які закликають убивати наших громадян, ви з ними співпрацюєте… І якщо вони раніше заперечували цей факт, то зараз реакція московських попів і всієї тієї московської черноти свідчить про те, що УПЦ МП – представники москви", – підсумував Данілов.
Як повідомлялося, уповноважений Верховної Ради з прав людини Дмитро Лубінець заявив, що представники УПЦ МП, маніпулюючи правами віруючих, прикривають свої злочини.