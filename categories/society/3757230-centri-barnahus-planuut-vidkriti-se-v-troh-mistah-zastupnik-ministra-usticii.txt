Наразі ведеться робота щодо відкриття центрів «Барнахус» в Сумах, Кропивницькому та Одесі.

Про це в інтерв’ю Укрінформу повідомив заступник міністра юстиції Олександр Банчук.
«Зараз в Україні відкриті центри «Барнахус» у Вінниці, Чернівцях, Тернополі, Житомирі, Києві. Вони почали свою роботу до повномасштабного вторгнення. Нещодавно відновив роботу «Барнахус» у Миколаєві, який тимчасово зупиняв діяльність через бойові дії», - сказав Банчук.
Він підкреслив, що робота кожного центру залежить від готовності окремих структур співпрацювати в тому чи іншому регіоні.
«За моєю інформацією, по всій Україні в центрах «Барнахус» уже проведено щонайменше до сотні відповідних дій – допитів, обстежень, інших процесуальних дій. Це не так багато, але я завжди говорю: навіть якщо одній дитині допоможемо, значить, ми свою місію виконали. Розуміємо, що кількість дій могла б бути більшою, оскільки у зв’язку з російською агресією у нас сотні потерпілих дітей. На жаль, є вбиті. Що вже говорити про дітей-свідків страшних злочинів! Особливо великий обсяг роботи – на деокупованих територіях, де в нас поки що немає центрів «Барнахус». Найближчий центр до лінії фронту – поки що лише в Миколаєві», - розповів заступник міністра.
Також він зауважив, що початку такої роботи у кожному з регіонів передує досить складна підготовка: налагодження контактів із місцевою владою, органами правопорядку, судами, психологами, досить тривале і затратне навчання фахівці, які будуть працювати в цьому центрі.
«Зараз таких центрів по Україні 6, а має бути 11 до кінця цього року й початку наступного. Взагалі наша мета – відкрити хоча б по одному центру в кожному регіоні. Наразі ведеться робота щодо відкриття «Барнахусу» в Сумах, Кропивницькому та Одесі», - сказав урядовець.
Банчук наголосив, що для дитини послуги центру безкоштовні.
«Нагадаю, що суть роботи центрів полягає в тому, щоб зібрати в одному місці представників усіх структур, які працюють з дитиною, постраждалою від злочину чи яка стала його свідком. У цьому питанні важливо поставити на перше місце дитину та її інтереси, а не тих, хто з нею працює. Філософія така, що всі мають підлаштовуватися під дитину», - підкреслив заступник міністра.
Як відомо, Барнахус (у перекладі «Будинок дітей») – це міждисциплінарний і міжустановчий спеціалізований центр по роботі з дітьми, які постраждали від насильства або стали свідками подібних злочинів.