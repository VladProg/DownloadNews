Японія працює над наданням негайної гуманітарної допомоги українцям, які постраждали внаслідок підриву російськими військами Каховської ГЕС.

Як передає Укрінформ, про це посольство Японії в Україні повідомило у Фейсбуці.
"Що стосується прориву дамби КГЕС, Японія зараз працює над наданням негайної гуманітарної допомоги постраждалому від повені населенню. Деталі будуть оголошені пізніше", — йдеться у повідомленні.
Як повідомляв Укрінформ, у ніч на 6 червня російська армія підірвала дамбу Каховської ГЕС. До обіду майже вся станція опинилася під водою.
На правобережжі Херсонської області внаслідок затоплення, зумовленого підривом дамби, пошкоджені 2629 будинків у 20 населених пунктах, найбільше – у Херсонському районі. Затопленими також є окремі території Миколаївської області.