В Києво-Печерській Лаврі, у 70 корпусі, вже живе та молиться чернеча громада Православної Церкви України. Також залишилося близько 60 монахів МП, яких монастир ПЦУ готовий прийняти.

Про це в інтерв’ю «Україні Православній» розповів виконуючий обов’язки намісника Лаври отець Авраамій.
«В серпні нам виділили 70 корпус... Коли буде завершена передача майна.. заповіднику, то буде зрозуміло, що ще матиме монастир. У нас нема довгострокових договорів, поки не передані всі об’єкти. Там проживають наші ченці, там лунають українські молитви», - зауважив очільник монастиря.
Він також розповів, що в Лаврі залишилися старші монахи МП, які ще не визначилися, серед них є послідовники «русского міра».
«Частина з них хоче долучитися до ПЦУ. Їм немає куди йди. Їх нікого нікуди не беруть. Мені просто шкода, вони заручники ситуації. Якщо вони опиняться за стінами Лаври, то зрозуміють, що нікому не потрібні. Куди вони підуть? Їх до порогу будинку митрополита Онуфрія не допустять. Ми не будемо виганяти. Надамо один корпус, забезпечимо їжею, дамо людину для догляду. Але служити у храмах Лаври вони не будуть», - розповів о. Авраамій.

Він також сказав, що відчуває підтримку від братії помісних церков. «Після поїздки на Афон я особливо це відчув. Мене приймали з усіма почестями, як ігумена... У мене була душевна розмова з ігуменом монастиря Олексієм Герондою. Ці слова згадую щодня. Він каже таке: «Митрополит Онуфрій хороша людина, але все, що відбувається в УПЦ МП, то через непослух Вселенській Церкві». Тому, що в 2018 році, коли він знехтував запрошенням на собор, це був непослух. Геронда запевнив у своїй молитві за Україну та наших військових. Казав, що треба потерпіти і все пройде, Лавра розквіте, набере потуги, як і раніше», - розповів в.о. намісника.
Як повідомляв Укрінформ, Національний заповідник "Києво-Печерська лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.
Представники УПЦ оскаржили в апеляційних інстанціях рішення Господарського суду Києва щодо законності розірвання договору на користування майном Києво-Печерської лаври та щодо повернення майна.
Господарський суд Києва 10 серпня зобов'язав Свято-Успенську Києво-Печерську лавру УПЦ (чоловічий монастир) усунути перешкоди у користуванні майном Національному заповіднику "Києво-Печерська лавра" шляхом його повернення.
Водночас 9 серпня Господарський суд Києва визнав законним розірвання договору щодо безоплатного користування приміщеннями Нижньої лаври, який уклали монастир УПЦ МП та заповідник "Києво-Печерська лавра".
Фото: uaorthodox.com/2023