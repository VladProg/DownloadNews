Державне бюро розслідувань арештувало ще 4,5 мільйона доларів сумнівних активів колишнього народного депутата, наближеного до президента-втікача Віктора Януковича.

Про це у Телеграмі поінформувала пресслужба ДБР, передає Укрінформ.
«За матеріалами Державного бюро розслідувань заарештовано ще 4,5 мільйонів доларів сумнівних активів колишнього народного депутата України від Партії регіонів, наближеного до сім’ї біглого експрезидента Віктора Януковича», - йдеться в повідомленні.
За даними ДБР, ексрегіонал спільно з оточенням Януковича «відмивав» і легалізовував за кордоном доходи, отримані від діяльності одного з потужних концернів на тимчасово захопленій території Донецької області.
Зокрема, за інформацією правоохоронців, після створення рф терористичної організації «днр» фігурант зберіг фактичний контроль над фармацевтичним виробництвом та співпрацював із загарбницькою адміністрацією. Як уточнюється, він зареєстрував компанію у тимчасово захопленій Горлівці, мером якої став його ексохоронець.
«Додатково зафіксовано, що виконавець акумулював на депозитних рахунках, відкритих в українських банках 4,5 млн доларів, що мають сумнівні та непідтверджені джерела походження. Кошти можуть бути пов’язані із російським капіталом та використовуватись для фінансування агресії», - зазначається в повідомленні.
ДБР встановило ці рахунки та вжило відповідних заходів для арешту активів.
У відомстві нагадали, що раніше вже було накладено арешт на майно ексдепутата на суму більше 200 млн грн та вилучено 192 тисячі доларів готівкою.
Триває досудове слідство за ч. 4 ст. 110-2 (фінансування дій, вчинених з метою насильницької зміни чи повалення конституційного ладу або захоплення державної влади, зміни меж території або державного кордону України) ККУ та ч. 3 ст. 436-2 (виправдовування, визнання правомірною, заперечення збройної агресії рф проти України) ККУ.
Процесуальне керівництво здійснює Офіс генпрокурора.
Як повідомлялося, 22 квітня стало відомо про арешт понад 200 млн грн поплічника Януковича, а 28 квітня у ДБР заявили про вилучення ще понад 192 тисяч доларів у колишнього народного депутата від Партії регіонів, наближеного до Януковича.
У ДБР не вказують імені колишнього депутата, але за даними ЗМІ, йдеться про 77-річного Миколу Янковського, який був депутатом Верховної Ради 5-го і 6-го скликань від Партії регіонів.