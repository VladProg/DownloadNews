Служба безпеки України затримала адвоката, який «переписував» майно морського порту Херсона на баланс РФ.

Як передає Укрінформ, про це повідомляє пресцентр СБУ.
Місцевий адвокат після тимчасового захоплення Херсона підтримав російських загарбників і став очільником «бюро технічної інвентаризації». За наявними даними, колаборанта призначили на цю «посаду» за особистої протекції гауляйтера Володимира Сальдо.
Зловмисник займався «перереєстрацією» майна захопленого на той час Херсонського морського порту на «баланс» Мінтранспорту РФ.

Також він брав безпосередню участь у псевдоінвентаризації комунального підприємства «Міське дорожнє управління» та передачі загарбникам його основних фондів.
Крім того, колаборант закликав місцевих жителів вступати до лав загарбницьких органів РФ, за що обіцяв російську «зарплату» і лояльне ставлення з боку росіян.
Як повідомили в Офісі генпрокурора, підозрюваний має свідоцтво про право займатися адвокатською діяльністю та відповідний стаж юридичної практики, володіє знаннями у галузі права. Відтак, він усвідомлював наслідки співпраці з ворогом.
На підставі зібраних доказів слідчі СБУ повідомили колаборанту про підозру за ч. 1 ст. 111-2 Кримінального кодексу України (пособництво державі-агресору).
Він перебуває під вартою. Зловмиснику загрожує до 12 років тюрми з конфіскацією майна.
Як повідомляв Укрінформ, у жовтні суд визнав посадовця зі Сватового на Луганщині винним у колабораційній діяльності і засудив до семи років позбавлення волі.