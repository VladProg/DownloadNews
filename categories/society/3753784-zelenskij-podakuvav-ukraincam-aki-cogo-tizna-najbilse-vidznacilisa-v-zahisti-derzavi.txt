Президент Володимир Зеленський подякував українцям, які найбільше відзначилися в захисті нашої держави цього тижня.

Про це він розповів у своєму традиційному вечірньому зверненні, передає Укрінформ.
“Після завершення цього тижня – іще одного тижня нашої української сили – час підбити підсумки. Підсумки нашої з вами вдячності. Тим українцям і українкам, які за минулі сім днів відзначилися найбільше в захисті життя та України”, - сказав Зеленський.
Зокрема, він відзначив воїна 47-ї окремої механізованої бригади Ярослава Бевза, який один із перших у складі штурмової групи зайшов та закріпився в Роботиному на Запоріжжі.
“Саме він повернув український прапор на розбиту росіянами школу в цьому селі. Дякую, Ярославе! Дякую всім твоїм побратимам! І всім іншим нашим воїнам різних звань із різних підрозділів, хто робить усе можливе, щоб наш прапор був на всіх своїх законних місцях на всій території нашої держави!”, - сказав Президент.
Також він подякував бойовим медикам за героїзм і кожне врятоване життя наших бійців.
“Сьогодні відзначу солдата Яну Хвостікову, санітара лікувального відділення медичної роти, та молодшого сержанта Тетяну Святець, медичну сестру, 47-ма бригада. Дякую вам!”, - сказав Зеленський.
Згадав Президент і солдата Данила Марущака, командира танка із 53-ї окремої механізованої бригади, який воює на околицях Авдіївки.
У зверненні він також відзначив старшого матроса Олександра Носаля із 37-мої окремої бригади морської піхоти, молодшого сержанта Володимира Макаревича, оператора дронів із 46-ої окремої аеромобільної бригади, старшого лейтенанта Володимира Фоміна, воїна-артилериста 36-ої окремої бригади морської піхоти.
“Наші спецпризначенці: молодший лейтенант Ярослав Ращупкін, старший сержант Семен Денисенко і молодший сержант Сергій Болотний. Хлопці діють на півночі нашої держави, захищають Україну від російських диверсантів. Дякую вам за ваш захист нашої Сумщини!” - сказав Зеленський.
Також окремо він відзначив воїнів, які захищають українців від "шахедів".
“Дякую кожному й кожній! А особливо відзначу старших солдатів Олену Климову, Олександра Кияшка, солдата Віталія Вовлошина. Дякую вам за злагодженість дій та успішне ураження цілей!” - звернувся Президент.
Згадав він і працівників ДСНС із різних регіонів України.
“Зокрема, Одеська область. Ті, хто брав участь у ліквідації наслідків атак терористів на критичну інфраструктуру. Головні майстер-сержанти служби цивільного захисту Михайло Шишман та Петро Станков, майор служби цивільного захисту Валентин Салі – дякую вам!”, - наголосив Президент.
Згадав він і рятувальників Дніпропетровської області.
“Головні майстер-сержанти служби цивільного захисту Максим Веклич та Ігор Тарасенко, старший лейтенант служби цивільного захисту Сергій Макаренко. Особисто евакуювали поранених із будівлі зруйнованого автовокзалу в Дніпрі після російського удару та врятували людину з-під завалів. І це лише один з епізодів їхньої роботи. Я дякую за порятунок українців!”, - сказав Зеленський.
Глава держави також відзначив роботу рятувальників Запорізької області.
“Сержанти служби цивільного захисту Олександр Цигипа та Сергій Панченко – дякую вам, хлопці, за роботу в Оріхові. Сержант служби цивільного захисту Євгеній Пузанов та капітан служби цивільного захисту Олег Новохатько, дякую! Обидва відзначилися роботою в місті Гуляйполе після російських обстрілів. Рятували життя”, - сказав Зеленський.
Окрім того, він наголосив, що “сьогодні – без імен, без деталей, – але є за що відзначити наших розвідників та спецслужбовців”.
Як повідомлялося, російська армія за добу здійснила атаки на дев'ять областей України, застосовувала артилерію, авіацію, безпілотники, міномети, крилаті ракети.
Фото: ОП