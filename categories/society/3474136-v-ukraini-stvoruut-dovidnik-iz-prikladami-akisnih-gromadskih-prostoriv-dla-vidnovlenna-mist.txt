Українські архітектори, дослідники, дизайнери та інженери запропонували проєкт довідника з найкращими світовими прикладами для планування громадських просторів в українських містах.

Про це розповів заступник керівника офісу Президента Кирило Тимошенко на брифінгу, повідомляє Укрінформ.
«Щоб відбудувати міста, треба не лише створити нове житло, але й зробити міста комфортними для життя. Українські архітектори, планувальники, дослідники, дизайнери та інженери запропонували волонтерський проєкт довідника, в якому буде зібрано найкращі світові приклади якісних громадських просторів та описані правила їхнього створення», - зазначив Тимошенко.
За його словами, кожен, хто буде долучений до відбудови міст, зможе використовувати цей довідник, щоб якісно та швидко проєктувати житлові простори для людей.
Так, Тимошенко проінформував, що в довіднику можна буде подивитись дизайн типових міських кварталів та вулиць для швидкого та комплексного відновлення зруйнованих міст.
Також він зауважив що спеціалісти працюють над створенням каталогу типових елементів усіх вуличних зон, фасадів, входів та літніх майданчиків, зон для пішоходів, озеленення, веломережі, громадського транспорту та автівок.
«Основне – у довіднику будуть представлені найкращі приклади сучасних вулиць», - резюмував заступник очільника ОП, додавши, що у багатьох країнах та іноземних містах є такі довідники.
Як повідомлялося, Офіс Президента спільно з кількома відомствами готує детальний каталог щодо інфраструктури кожної з областей України.