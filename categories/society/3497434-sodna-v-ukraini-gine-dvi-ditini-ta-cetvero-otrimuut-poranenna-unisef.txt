Щодня в Україні гинуть дві дитини та отримують поранення четверо, 3 млн дітей в Україні та понад 2, 2 млн в інших країнах потребують гуманітарної допомоги.

Про це йдеться на сайті ЮНІСЕФ в Україні, передає Укрінформ.
"Згідно з даними Управління верховного комісара ООН з прав людини, щодня в Україні гине двоє дітей та четверо отримують поранення – здебільшого внаслідок нападів із використанням вибухової зброї у населених пунктах. Цивільна інфраструктура, від якої залежать діти, і надалі зазнає пошкоджень чи руйнувань. Станом на тепер постраждали принаймні 256 медичних закладів та кожна шоста «безпечна школа», яку підтримує ЮНІСЕФ на сході країни. Сотні інших шкіл по всій країні також були пошкоджені. Умови життя дітей на сході та півдні України, де активізувалися бойові дії, стають все більш нестерпними", - йдеться у повідомленні.
Як наголошують в ЮНІСЕФ, майже 100 днів війни в Україні призвели до руйнівних наслідків для дітей у таких масштабах та темпах, яких не було від часів Другої світової війни.
"Три мільйони дітей в Україні та понад 2,2 мільйона дітей у країнах, які приймають біженців, зараз потребують гуманітарної допомоги. Майже двоє з трьох дітей були переміщені в результаті бойових дій", - заявляють в ЮНІСЕФ.
В ЮНІСЕФ також наголошує, що війна викликала гостру кризу у сфері захисту дітей. Діти, які рятуються від насильства, наражаються на значний ризик бути розлученими з сім’єю, зазнати насилля, жорстокого поводження, сексуальної експлуатації та торгівлі людьми. Більшість із них пережили надзвичайно травматичні події. Ці діти терміново потребують безпеки, стабільності, допомоги у сфері захисту дітей та психосоціальної підтримки – особливо ті, хто перебуває без супроводу дорослих або в розлуці зі своїми сім’ями. Найбільше в житті їм потрібен мир.
У той же час війна і масові переміщення знищують джерела прибутку та економічні можливості, в результаті чого багато сімей залишаються без достатнього доходу для задоволення своїх основних потреб і не можуть забезпечити належну підтримку своїм дітям.
ЮНІСЕФ закликає до негайного припинення вогню в Україні та захисту всіх дітей від небезпеки. Це передбачає припинення використання вибухової зброї у населених пунктах і нападів на цивільну інфраструктуру. ЮНІСЕФ закликає забезпечити повний гуманітарний доступ, щоб безпечно й швидко дістатися до дітей, які потребують допомоги, де б вони не перебували.
В Україні ЮНІСЕФ та партнери доставили життєво важливі медичні та лікарські засоби для майже 2,1 мільйона людей у ​​райони, що постраждали від війни; забезпечили доступ до безпечної води для понад 2,1 мільйона осіб у місцевостях, де мережі було пошкоджено або зруйновано; надали психічну та психосоціальну підтримку понад 610 000 дітей та їхніх батьків та опікунів; надали шкільне приладдя майже 290 000 дітей. Майже 300 000 вразливих сімей зареєструвалися для участі у програмі грошової допомоги ЮНІСЕФ та Міністерства соціальної політики.
Також ЮНІСЕФ оголосив про збір коштів у сумі 624,2 млн. дол. США на підтримку гуманітарної діяльності в Україні та 324,7 млн. дол. США на допомогу в країнах, які приймають біженців.
Як повідомляв Укрінформ, в Україні діють п'ять програм міжнародних організацій щодо підтримки внутрішніх переселенців на суму понад 10 млрд гривень.