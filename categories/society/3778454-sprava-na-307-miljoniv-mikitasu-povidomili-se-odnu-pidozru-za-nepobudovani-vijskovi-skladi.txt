Колишньому народному депутату та колишньому першому заступнику начальника Генерального штаба ЗСУ повідомили про підозру у заволодінні 307 млн грн при будівництві складів для боєприпасів.

Як передає Укрінформ, про це інформують пресслужби Спеціалізованої антикорупційної прокуратури і Національного антикорупційного бюро.
“НАБУ і САП повідомили про підозру у заволодінні коштами Міністерства оборони України на суму понад 307 млн грн: народному депутату України VIIІ скликання, колишньому першому заступнику начальника Генерального штабу ЗСУ і ще чотирьом особам”, - йдеться у повідомленні НАБУ.
Слідство встановило, що у 2018 році Міноборони уклало з підконтрольними народному депутату компаніями контракти на будівництво до 2021 року захищених складів зберігання ракет та боєприпасів ЗСУ на загальну суму орієнтовно 3 млрд грн. Частиною цих коштів нардеп планував заволодіти. Проте зробити це йому заважали законодавчі обмеження, які дозволяли Міноборони сплачувати аванс у сумі лише 30% від річного обсягу робіт. З метою реалізації злочинного наміру народний депутат та його помічник шляхом залучення службових осіб вищого та старшого офіцерського складу ЗСУ забезпечили прийняття змін до постанов Кабміну, які дозволяли перерахування авансу на будівництво у розмірі 80% від загальної вартості контрактів, заявили в НАБУ.
У результаті протягом листопада-грудня 2018 року на рахунки підконтрольного депутату товариства Міноборони перерахувало понад 307 млн грн. Втім, будівництво об’єкта, який мав би підсилити обороноздатність країни, фактично не розпочали, а виділені кошти вивели на рахунки інших підконтрольних компаній.
За даними Укрінформу у правоохоронних органах, підозрюваним екснардепом є Максим Микитась, який у 2010-2016 роках також був президентом державної будівельної корпорації “Укрбуд”.
Микитась є фігурантом кількох справ НАБУ — щодо спроби дати хабар у розмірі 22 млн євро меру Дніпра Борису Філатову, а також купівлі квартир для Нацгвардії.