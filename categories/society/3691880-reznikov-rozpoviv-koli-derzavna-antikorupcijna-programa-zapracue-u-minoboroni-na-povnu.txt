Міністерство оборони України має підготувати 25 нормативних актів у рамках Державної антикорупційної програми на 2023-2025 роки. А повністю програма запрацює після закінчення дії воєнного стану.

Як передає кореспондент Укрінформу, про це під час презентації Державної антикорупційної програми на 2023-2025 року повідомив міністр оборони Олексій Резніков.
«Я особисто підписав план впровадження цієї програми в Міністерстві оборони, тобто всі формальні бюрократичні речі запущені. Новостворений департамент, який реорганізований в управління, яке профільне, і пан Степанян (Сергій Степанян, керівник Департаменту з питань запобігання та виявлення корупції – ред.) вже мають всі дороговкази, ми це проговорюємо і працюємо. У нас є свої пріоритети. Звісно, це стосується і землі, бо землі у Міноборони є багато, це і розподіл житла, це питання закупівель оборонного та тилового значення і багато чого іншого», - наголосив Резніков.
За його словами, в рамках згаданої програми Міноборони має підготувати 25 нормативних актів.
«Програма – це план, інструменти, які дані, які треба впровадити, там тільки по Міноборони 25 нормативних актів треба підготувати. І ми все це зробимо», - запевнив міністр.
Водночас він наголосив, що є певні нюанси, які сьогодні точно не будуть впроваджуватись, наприклад, контроль за переміщенням паливно-мастильних матеріалів по Україні. Під час війни це виключено, підкреслив Резніков.
Він наголосив, що робота над програмою триває і після закінчення дії воєнного стану вона запрацює у повному обсязі.
Як повідомлялося, 4 березня Кабінет Міністрів України затвердив Державну антикорупційну програму на 2023–2025 роки. Це документ, що визначає систему конкретних антикорупційних заходів, спрямованих на виконання Антикорупційної стратегії. 13 березня її текст оприлюднено на сайті уряду. Програма охоплює такі сфери, як підвищення ефективності системи протидії корупції; забезпечення невідворотності відповідальності за корупцію; оборона; правосуддя; державне регулювання економіки; митна справа та оподаткування; будівництво, земельні відносини та інфраструктура; охорона здоров’я; освіта та соціальний захист; антимонопольна політика.