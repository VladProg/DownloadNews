При Міністерстві закордонних справ України створюється новий консультативно-дорадчий орган - Молодіжна рада - з метою залучення активної молоді до реалізації державної політики у сфері зовнішніх відносин.

Про це йдеться у повідомленні МЗС, передає Укрінформ.
«Ми вперше в історії запускаємо новий формат залучення молоді до дипломатичного життя країни і розпочинаємо відбір активних талановитих молодих українців до Молодіжної ради при МЗС. Залучення талановитої молоді до української дипломатичної служби - це один з моїх пріоритетів у кадровій політиці міністерства. Я переконаний, що це сприятиме ефективній координації спільних дій на дипломатичному фронті, а також розвитку міжнародних молодіжних контактів», - зазначив міністр закордонних справ Дмитро Кулеба.
МЗС поінформувало, що склад Ради буде сформований за результатами відповідного конкурсу. До участі у відборі запрошують українську молодь, яка має активну громадську позицію.
Дедлайн подачі заявки - 10 вересня 2022 року.
Як повідомляв Укрінформ, цього року Україна вперше відзначає офіційно День молоді 12 серпня.
Міністр культури та інформаційної політики Олександр Ткаченко у привітанні до Дня молоді зауважив, що українська молодь у майбутньому сформує сильну національну державу і завжди пам'ятатиме, хто є справжнім ворогом.