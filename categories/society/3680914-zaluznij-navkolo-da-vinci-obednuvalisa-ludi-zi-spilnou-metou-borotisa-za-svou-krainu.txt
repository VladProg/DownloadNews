Навколо Дмитра Коцюбайла (“Да Вінчі”) об’єднувалися люди зі спільною метою – боротися за свою країну.

Про це ідеться в дописі головнокомандувача ЗСУ Валерія Залужного в Телеграмі, передає Укрінформ.
“Важко підібрати слова. Вони не допоможуть загасити біль втрати. «Да Вінчі» приєднався до нашої військової сім'ї дев'ять років тому. Зовсім молодий хлопець зі щирими очима, який нічого і ніколи не боявся. Я добре знав Дмитра. Навколо нього об’єднувалися люди зі спільною метою – боротися за свою країну”, - зазначив Залужний.
Він додав, що “шлях до нашої перемоги - дуже важкий. І ціна цієї перемоги - життя наших воїнів”.

Як повідомляв Укрінформ, 7 березня біля Бахмута загинув командир спецпідрозділу ЗСУ "Вовки Да Вінчі" Дмитро Коцюбайло.
Прощання із Коцюбайлом відбулося 9 березня у його рідному селі Бовшів на Прикарпатті, а 10 березня церемонія прощання з Героєм пройшла в Києві.
Він народився 1995 року в Івано-Франківській області, закінчив художній коледж. У 18 років був учасником Революції гідності. З Майдану відразу потрапив на війну у складі Добровольчого корпусу "Правий сектор".
2021 року Дмитрові Коцюбайлу присвоїли звання Герой України за особисту мужність, виявлену в захисті державного суверенітету та територіальної цілісності України.
Фото: Валерій Залужний, Телеграм