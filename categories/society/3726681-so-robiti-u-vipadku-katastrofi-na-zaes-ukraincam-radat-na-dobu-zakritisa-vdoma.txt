Якщо люди у разі катастрофи на Запорізькій АЕС знаходяться вдома, а до укриття дуже далеко, то не варто бігти до нього упродовж доби.

Про це в ефірі телемарафону «Єдині новини» сказав міністр внутрішніх справ Ігор Клименко, передає кореспондент Укрінформу.
«Найперше - закупоритися вдома до 1 доби. До того часу, як місцеві органи влади, органи цивільного захисту не дадуть відповідного розпорядження щодо переміщення у той чи інший район або переміщення по якійсь території», - зазначив він.
Клименко додав, що той радіоактивний фон, який, можливо, буде у повітрі, зберігатиметься приблизно 1 добу.
«Ми говоримо про можливий тепловий викид, який втратить найбільшу свою концентрацію упродовж доби. Тобто, на 80% зменшиться радіоактивний фон саме впродовж доби», - запевнив міністр.
За його словами, за цей час, якщо не буде евакуаційних заходів, кожен громадянин має зачинитися у себе в приміщенні і закрити вентиляцію. Системи вентиляції – кондиціонери, обігрівачі - мають бути вимкнені.
Також громадянам необхідно ущільнити всі отвори, які є у будинках або квартирах, або змоченою тканиною, або скотчем.
«Необхідно залишатися у кімнатах без вікон і зовнішніх дверей – йдеться про те, що все має бути чітко закрите. Радіація - це за великим рахунком пил. І захист від пилу, якщо ви знаходитесь на вулиці, – звичайний респіратор або маска, яку ми використовували під час коронавірусу. Це все, що необхідно знати», - додав міністр.
Керівник МВС закликав людей у цьому випадку дивитися ЗМІ, де інформуватимуть населення про ситуацію, заходи безпеки.
Як повідомлялося, Президент України Володимир Зеленський доручив міністру внутрішніх справ Ігорю Клименку провести необхідні заходи і роз'яснювальну роботу з населенням щодо ризиків на Запорізькій АЕС.