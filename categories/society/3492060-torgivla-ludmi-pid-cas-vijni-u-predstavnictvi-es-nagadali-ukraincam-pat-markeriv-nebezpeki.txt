Українці, які через розв’язану росією війну змушені шукати притулку за кордоном, задля зниження ризику стати жертвами торгівлі людьми, мають пам’ятати про п’ять маркерів небезпеки.

Про це заявив заступник голови Представництва ЄС в Україні Ремі Дюфло на брифінгу на тему: «Комунікаційна програма для запобігання торгівлі людьми» в Медіацентрі Україна-Укрінформ.
Він відзначив величезну солідарність і підтримку громадян європейських країн з українцями, які через розв’язану росією війну були змушені шукати притулку за кордоном. Водночас Дюфло зауважив, що ризики, на які люди наражаються у зв’язку з війною, іноді підштовхують їх до непродуманих вчинків.
«Сподіваючись отримати підтримку і житло люди можуть стати жертвами сексуальної експлуатації, торгівлі людьми тощо. Наша кампанія стосується запобігання торгівлі людьми саме під час війни. Щоб знизити цей ризик, ми закликаємо українців бути пильними і пам’ятати про п’ять маркерів небезпеки, на яких робиться акцент у цій кампанії, – документи, транспорт, пропозиція допомоги, взаємодія і комунікація», - сказав Дюфло.
Він пояснив, що документи треба надавати лише офіційним особам і завжди зберігати їхні електронні копії.
Щодо транспорту, людина повинна знати, куди вона їде, і сповістити про це своїх друзів і родичів.
Пропозиції допомоги організатори кампанії радять приймати тільки від осіб і організацій, яким можна довіряти. За цією інформацією можна звертатися до місцевої влади в місцях перебування, зазначив заступник голови Представництва ЄС.
Він також порадив нікому не надавати свій телефон і завжди залишатися на зв’язку з родиною, друзями і колегами, сповіщати про зміни свого маршруту, місця проживання і роботи. Окрім того, слід домовитися про певне кодове слово, яке сигналізуватиме про те, що людина опинилася в небезпеці.
«Це дуже важливі п’ять маркерів – знання про них може допомогти вчасно визначити і уникнути можливої експлуатації і торгівлі людьми», - акцентував Дюфло.
Насамкінець він підкреслив, що проблема торгівлі людьми реальна, вона помітна у статистиці: з 1991 року проблема торкнулася 300 тис. українців, тож усі, хто опинився поза звичними обставинами, мають пам’ятати про власну безпеку.
Заступник голови Представництва ЄС також нагадав, що в разі небезпеки можна з 8 до 20 год. звертатися на безкоштовну анонімну «гарячу лінію» Міжнародної організації з міграції за номером 527.