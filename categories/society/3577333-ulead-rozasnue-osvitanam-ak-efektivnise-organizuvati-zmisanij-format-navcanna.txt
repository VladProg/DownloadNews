Експерти Програми «U-LEAD з Європою» надали роз’яснення освітянам, як ефективно організувати змішаний формат навчання (очного та дистанційного) у школах.



Про це Укрінформу повідомили у U-LEAD.
Зазначають, що із найбільш важливих питань, яке на сьогодні постає перед працівниками освітньої сфери, це забезпечення безпечних умов навчання та організація ефективної роботи з учнями.
За словами керівника регіонального офісу «U-LEAD з Європою» у Кіровоградській області Олега Яременка, останнім часом саме від фахівців освітньої галузі отримали багато запитань, відповіді на які об’єднали в інформаційну сесію. Так, серед ТОП-запитань - організація змішаної форми навчання.
У U-LEAD наголошують, що підставою для змішаного формату навчання можуть бути: недостатня ємність укриття, частина вчителів можуть працювати лише дистанційно і замінити їх ніким, неможливість організації підвозу учнів.
Наприклад, школи Бобринецької громади Кіровоградщини забезпечені укриттям, але тут застосовують «змішаний формат» навчання. За словами начальниці відділу освіти, культури, молоді та спорту Бобринецької міської ради Вікторії Литвинової, це дозволяє уникати великого скупчення дітей, зменшує ризики неконтрольованої поведінки дітей під час сигналу «повітряна тривога». Крім того, у школах відкоригували розклад, і уроки проводять тільки на нижніх поверхах.
«Якщо заклад освіти обрав змішаний формат навчання, то необхідно обрати ефективні інструменти організації освітнього процесу, які забезпечать найкращий результат. Причому вибір інструментів залежить від багатьох факторів, в тому числі і від причин, через які було запроваджено «змішане» навчання», - зазначив експерт з питань освіти U-LEAD Сергій Дятленко.
Якщо школа має укриття, де не можна розмістити всіх учнів і педагогів, то експерт радить запроваджувати позмінну форму навчання і скорочувати тривалість уроків.
Стосовно вчителів, які знаходяться не в громаді, але мають бажання працювати, і замінити їх ніким, то дистанційне навчання застосовується під час вивчення їх предметів, а решта предметів вивчається очно.
«Організація навчання залежить від конкретних умов, в яких опинилися школа. Педагогічна рада своїм рішенням може змінювати формат навчання і приймати регламент роботи своїм рішенням, - сказав Дятленко.
Також в ході інформаційної сесії учасники розглянули електронні ресурси, що допомагають в організації освітнього процесу, та ознайомилися з практиками організації освітнього процесу в закладах дошкільної, позашкільної та загальної середньої освіти.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян, та розширює можливості громад.