В Україні напрацюють безпекову реформу, яка торкнеться як Збройних сил, так і Міністерства внутрішніх справ.

Про це заявив Президент Володимир Зеленський під час відеоспілкування зі студентами та професорами провідних освітніх і дослідницьких закладів Ізраїлю, повідомляє Укрінформ.
«Це одна з моделей, які розглядаються в безпековій реформі, яку ми готуємо на фундаменті ЗСУ і МВС. <...> Я не впевнений, що саме така модель буде, але ми обов’язково розглядатимемо цю модель з суспільством, з громадськістю», - відповів він на запитання, чи можливе в Україні запровадження ізраїльської моделі безпеки, коли всі підлітки підлягають призову в армію.
Водночас, підкреслив Зеленський, значна частина українців уже вміє воювати, оскільки вступила до складу територіальної оборони.
«Після того, як з’явилась територіальна оборона, велика кількість людей, вона вже обраховується сотнями тисяч, захищали нашу державу спочатку голіруч, а потім вже зі зброєю в руках. Це говорить про те, що так, як було раніше, з точки зору захисту нашої держави і так, як раніше, з точки зору (комплектування - ред.) нашої армії і кількості військових, - так уже не буде. Підхід буде змінено», - зазначив Президент.
Як повідомлялося, 24 лютого 2022 року російська федерація розпочала повномасштабне вторгнення в Україну, чим продовжила збройну агресію, що триває з 2014 року.
Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
Фото: ОП