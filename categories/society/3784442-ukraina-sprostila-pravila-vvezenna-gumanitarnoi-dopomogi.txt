Верховна Рада ухвалила закон, яким змінюються умови ввезення в Україну гуманітарної допомоги.

Про це повідомила пресслужба Міністерства соціальної політики України у Фейсбуці, передає Укрінформ.
«Верховна Рада ухвалила законопроєкт №9111 про гуманітарну допомогу. Міністерство соцполітики як активний учасник роботи над законопроєктом вітає та дякує за це рішення, адже законопроєкт містить низку важливих норм», - йдеться у повідомленні.
Як підкреслюють у міністерстві, ключовим нововведенням документа є законодавчо закріплене спрощення процедури ввезення, обліку та розподілу гуманітарної допомоги.
Так, на рівні закону запроваджується електронна система обліку гуманітарної допомоги. Відповідна платформа вже розроблена та тестується з 1 листопада.
Крім того, закон розширює перелік отримувачів гуманітарної допомоги. Раніше це могли бути зареєстровані в Україні благодійні фонди та громадські організації з визначеними напрямками статутної діяльності. Тепер до переліку додаються іноземні благодійні організації, представництва яких акредитовані в Україні. Також отримувачами можуть бути неприбуткові державні та комунальні установи, органи місцевого самоврядування, надавачі соціальних послуг.
Також документом врегульоване питання визнання гуманітарною допомогою придбаних благодійними організаціями за кордоном товарів, які при ввезені в Україну задекларовані як гуманітарна допомога. В Мінсоцополітики підкреслюють, що це, зокрема, спростить ввезення та облік дронів, турнікетів та інших товарів, які в Україні передаються безоплатно, а за кордоном купуються. Раніше гуманітарною допомогою могли визнаватись лише ті товари, що були безоплатно отримані від донора.
Унормовано і порядок зміни отримувача та набувача гуманітарної допомоги, перерозподілу та повернення донору гуманітарної допомоги, а також передбачена можливість передавати транспортні засоби військовим як фізичним особам (набувачам) у якості гуманітарної допомоги.
Наголошується, що до запровадження в дію електронної системи обліку гуманітарної допомоги норму щодо подання щомісячних звітів призупинено.
Як повідомлялося, 5 вересня Кабінет міністрів ухвалив постанову «Деякі питання пропуску та обліку гуманітарної допомоги в умовах воєнного стану». Відповідно до постанови, з 1 грудня змінюються правила ввезення та обліку гуманітарної допомоги.