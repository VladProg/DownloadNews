Європейський Союз не включав питання гендерної рівності в Україні до переліку необхідних для членства трансформацій, у той час як їх рекомендовано здійснити Молдові та Грузії.

Про це заявила віцепрем’єр-міністр з питань європейської та євроатлантичної інтеграції Ольга Стефанішина у виступі на сьомому Українському жіночому конгресі "Жіноче лідерство. Час відновлення. Час відбудови" в Києві, повідомляє кореспондент Укрінформу.
«Я хочу звернути увагу, що ні в першій оцінці Єврокомісії, коли ми отримали сім критеріїв, ні зараз, коли була рекомендація відкрити переговори, цей (гендерний – ред.) блок не підсвічувався як проблемний, як такий, у якому Україна відстає від загального демократичного розвитку держав, хоча, наприклад, і Молдова, і Грузія і деякі інші країни мають це в переліку основоположних трансформацій, які мають бути здійснені», - сказала Стефанішина.

За її словами, це визнання того, що Україна в цьому сенсі рухається на рівні з країнами ЄС.
Урядовиця зауважила, що Україна не є частиною оцінки Глобального гендерного індексу ЄС.
«Але оскільки ми країна-кандидат на членство, ми можемо на це претендувати, і, можливо, наступного року на конгресі буде оцінка гендерної політики», - спрогнозувала віцепрем’єрка.
Стефанішина зазначила, що наразі, коли йдеться про відновлення України, зелена трансформація, розвиток нашого євроінтеграційного потенціалу та гендерна політика є наскрізними пріоритетами у всіх сферах.
«Але ми ще з точки зору сприйняття і ментальності далекі від гендерної рівності, від рівності у державному секторі, політиці. І, як і минулого року, так і зараз, ми маємо просувати проактивну політику щодо цього», - акцентувала вона.
Як повідомляв Укрінформ, за даними першої леді Олени Зеленської, цьогоріч 56% бізнесів в Україні створили жінки.