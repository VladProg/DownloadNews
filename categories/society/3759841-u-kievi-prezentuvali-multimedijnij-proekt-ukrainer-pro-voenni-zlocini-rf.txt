У Києві презентували мультимедійний проєкт Ukraїner про воєнні злочини на тимчасово окупованих територіях.

Презентація проєкту і книги “Деокупація. Історії опору українців. 2022” Богдана Логвиненка, яка є продовженням однойменного мультимедійного проєкту Ukraїner, відбулася на брифінгу в Медіацентр Україна – Укрінформ .

Як зазначив продюсер документального серіалу «Деокупація“ Віталій Побережний, представлений проєкт - це серія мультимедійних документальних репортажів про поїздки команди Ukraїner деокупованими територіями України, починаючи з квітня 2022 року. Серед героїв історій - українські військові, співробітники поліції, волонтери, партизани та прості місцеві мешканці, які пережили окупацію.
"Під час наших зйомок особливий опір був на людях, які чинили опір, у різних формах - розкидаючи листівки, чи вчиняючи збройний опір. Історії про таких сміливих людей є у відеосюжетах про Чернігів, Суми, Гостомель, Тростянець. Це історії опору і сміливості українців. Далі ми поїхали на схід, потім був Херсон. І зараз ми маємо теж контрнаступальні дії, тож історії будуть продовжуватись", - розповів Побережний.
Він зазначив, що команда Ukraїner уже підготувала 24 серії "Деокупації". Попереду поїздка на Мелітопольський напрям, де буде знято 25 серію проєкту.
Продюсерка та авторка проєктів в Ukraïner; речниця Центру національного спротиву Карина Пілюгіна, у свою чергу, розповіла що, розпочавши проєкт, команда Ukraïner хотіла, насамперед, дізнатися про людей, які пережили окупацію, їх історії про те, що насправді там відбувалося.

"Сама ідея документального серіалу викристалізувалася вже під час першої поїздки. Ми почули просто безліч історій протистояння як цивільних людей, так і військових, які робили там в окупації просто фантастичні речі: викрадали російські рації, наводили українську артилерію", - сказала Пілюгіна.
Виконавча директорка Центру громадянських свобод Олександра Романцова зауважила, що ініціатива команди Ukraïner - документувати, фільмувати деокуповані території, записувати розповіді людей, поки вони не забули всього того, що пережили, є надзвичайно важливою, оскільки вона допоможе в майбутньому встановити справедливість.

"Деокупована територія - це місце злочину. Тому так важливо фіксувати це місце злочину якомога ближче до моменту деокупації. Все це потрібно продемонструвати, показати, зробити близьким і дуже чуттєвим саме для тієї аудиторії, що поза Україною. Бо нам здається, що усі це знають, що там відбувалося, які злочини. Але насправді для нас - це ціле життя, 24 години на добу, а в інших країнах - свої проблеми. І коли це знято і донесено до цих людей, тоді воно існує уже і в їх світі. І це важлива база для політичних рішень, для голосувань за важливі для нас резолюції ООН і для створення міжнародного трибуналу", - наголосила Романцова.

Унікальність документального серіалу полягає ще й в тому, що його можна дивитися і за допомогою VR. Таким чином глядачі зможуть фактично «потрапити» на деокуповані території та завдяки розповідям очевидців повніше відчути все, що там відбувалося. Віртуально також можна побувати в Харкові, в селі Кухарі (Київське Полісся), та населених пунктах Сіверщини.
Під час презентації було продемонстровано фрагмент серії “Деокупація. Ізюм”, відзнятий під час експедиції звільненими територіями Слобожанщини, зокрема під час подорожі до міста Ізюм у другій половині вересня 2022 року. Місто перебувало під російською окупацією понад п’ять місяців, більшість цивільної інфраструктури та житлової забудови міста зруйнована або пошкоджена. 10 вересня 2022 року внаслідок успішного контрнаступу ЗСУ відвоювали Ізюм. Знімальна команда Ukraïner побувала на місці найбільшого масового поховання, де було виявлено тіла українців, які загинули від рук росіян і під час обстрілів.