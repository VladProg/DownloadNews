Медичні огляди військовозобов’язаних будуть проводитись на базі цивільних закладів, відповідні пропозиції вже подали 480 лікарень.

Як передає Укрінформ, про це Міністерство охорони здоров’я повідомляє у Телеграмі.
"Щоб такі медогляди проводилися мультидисциплінарними командами лікарів і послуги були безоплатними для пацієнтів, – впроваджено новий пакет медпослуг у рамках Програми медичних гарантій", - ідеться у повідомленні.
Держава, зокрема, фінансуватиме проведення медоглядів, що включатимуть лабораторні та інструментальні дослідження; направлення за наявності показань в інші медзаклади та надання спеціалізованої медичної допомоги; оформлення довідок та формування медичних висновків щодо стану здоров’я. Переліки закладів уже сформовані та подані до Національної служби здоров’я.
Наразі свої пропозиції подали 480 закладів, і для 366 з них підтверджено відповідність заявленим вимогам щодо кадрового потенціалу, переліку обладнання та наявності відповідних приміщень для проходження військово-лікарської комісії.
"МОЗ також продовжує роботу над юридичними змінами та цифровізацією процесів, зокрема, організацією електронних черг та електронного документообігу", – зазначила заступниця міністра охорони здоров’я з питань цифрового розвитку Марія Карчевич.
Зокрема, вже ухвалені зміни до двох законів, які врегульовують питання залучення цивільних медзакладів і спрощують обіг окремих документів.
Як повідомляв Укрінформ, військово-лікарські комісії до кінця травня перейдуть на е-чергу в усіх госпіталях.
Фото: rada.gov.ua