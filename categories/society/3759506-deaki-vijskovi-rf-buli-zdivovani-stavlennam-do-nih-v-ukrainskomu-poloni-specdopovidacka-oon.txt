Спецдоповідачка ООН з питань катувань та інших жорстоких, нелюдських або таких, що принижують гідність, видів поводження і покарання Еліс Джил Едвардс зазначила, що російські військовополонені під час спілкування були задоволені ставленням до них у місцях утримування в Україні, дехто - навіть здивований.

Про це вона розповіла на пресконференції у Києві, повідомляє кореспондент Укрінформу.
“Українська влада докладала зусиль, щоб шанобливо ставитися до російських військовополонених. Військовополонених розміщують у будівлях казармового типу, їх забезпечують постільною білизною, одягом, засобами гігієни та харчуванням”, – сказала Едвардс, говорячи про відвідання табору для військовополонених на Львівщині.
Вона відзначила, що заклад, де утримуються полонені, охайний, там добре харчування, тим, хто потребує, надають медичну допомогу. Полонені виконували оплачувану роботу, мали змогу відвідувати бібліотеку, перебувати на відкритому просторі. Крім того, їм забезпечили можливість підтримувати телефонний зв’язок зі своїми родинами.
“Полонені, яких я опитала, були загалом задоволені, а деякі здивовані ставленням до них. Деякі переживали через те, що не знали, коли зможуть повернутися додому та чи включать їх до обміну”, – зауважила Едвардс.
Водночас спецдоповідачка ООН зауважила, що має інформацію про випадки жорсткого поводження з російськими загарбниками з боку українських військових під час захоплення та переміщення до об’єктів, де утримують полонених.
При цьому Едвардс відзначила, що в іншій установі, де утримують військовополонених, є інфраструктурні проблеми, пенітенціарна установа не відповідає повністю міжнародним стандартам, попри спроби відремонтувати деякі частини.
Спецдоповідачка зауважила, що мала повний і безперешкодний доступ до всіх об’єктів та могла проводити конфіденційні інтерв’ю будь з ким, хто бажав із нею поговорити.
Повний звіт за підсумками візиту з більш детальним аналізом і рекомендаціями вона оприлюднить у березні.
Як повідомлялося, у серпні Кабінет міністрів вніс зміни до Порядку тримання військовополонених.