Міністерство соціальної політики України забезпечило виплати пенсій, субсидій та соціальної допомоги понад 2,6 млн українців на тимчасово захоплених або територіях, де йдуть активні бойові дії.

Як передає Укрінформ, про це Міністерство соціальної політики України повідомляє в Фейсбуці.
“Для більше ніж 2,6 мільйона людей на тимчасово окупованих територіях або територіях, де йдуть активні бойові дії, забезпечено виплату пенсій, субсидій та соціальних допомог. Мінсоцполітики централізовано нарахувало та профінансувало допомоги навіть людям з тих міст і сіл, які знаходяться у тимчасовій окупації, де не працюють органи соціального захисту”, - ідеться в повідомленні.
Крім цього, продовжують отримувати належні виплати більше 500 тисяч людей, старші за 60 років, які переїхали за кордон.
Також евакуювали більше 3,5 тисяч літніх людей із закладів догляду, які були розміщені на територіях активних бойових дій.
"Більше ніж 4 тисячі літніх людей протягом доби після звернення до Мінсоцполітики були влаштовані до закладів стаціонарного догляду та отримали їжу, ліки, догляд, навіть, якщо вони не мали при собі документів", - наголосили у міністерстві.
Крім того, більше 9,5 тисяч літніх людей отримали протягом доби після звернення послуги з догляду вдома.
Також, близько 300 тисяч людей на тимчасово захоплених або територіях, де йдуть активні бойові дії, і де не працюють органи соціального захисту населення, забезпечені соцвиплатами у розмірі 0,5 млрд грн у червні за рахунок централізованого нарахування Мінсоцполітики різних видів допомог.
Як повідомляв Укрінформ, станом на 16 червня через Приватбанк внутрішньо переміщені особи в Україні отримали понад 600 тисяч переказів з допомогою від Всесвітньої продовольчої програми ООН.