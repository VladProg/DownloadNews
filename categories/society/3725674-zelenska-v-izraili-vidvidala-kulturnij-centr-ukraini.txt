Дружина Президента Олена Зеленська відвідала в Ізраїлі Культурний центр України при Посольстві нашої держави, де проходить виставка «Спадщина»/Heritage.

Як передає Укрінформ, про це вона повідомила у Телеграмі.
«Колись Голда Меїр – одна із творчинь Держави Ізраїль, народжена в Києві, – сказала про це творення: «Ми не могли собі дозволити розкіш песимізму». Думаю, під цими словами зараз підпишуться всі українці – куди б не закинула їх розв’язана Росією війна. Українці за кордоном – буквальні амбасадори нашої мови, культури, історії і сучасності. Вони показали, як вміють об’єднуватися, знаходити друзів, допомагати один одному і батьківщині. Культурний центр України при Посольстві України в Державі Ізраїль, який відвідала сьогодні, – якраз такий осередок, що об’єднує українців і наших друзів у цій країні», – зазначила Зеленська.






Зеленська в Ізраїлі відвідала Культурний центр України / Фото: Telegram / Олена Зеленська


































Вона повідомила, що Центр зустрів її виставкою «Спадщина»/Heritage: у 12 роботах п’яти митців із різних регіонів України – життя українського народу, його матеріальні та нематеріальні цінності, періоди розрухи та розквіту.
«Кожен такий захід, як і кожен осередок українців, – наш культурний блокпост у світі, на захисті не тільки спадщини – сьогодення і майбутнього», – підкреслила Зеленська.
Як повідомлялося, дружина Президента Олена Зеленська з 19 червня перебуває з візитом в Ізраїлі.