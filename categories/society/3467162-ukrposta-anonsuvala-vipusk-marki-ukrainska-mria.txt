АТ «Укрпошта» анонсувала випуск поштової марки «Українська мрія».

Як передає Укрінформ, про це Укрпошта повідомляє у Фейсбуці.
«Українська мрія» - це наша наступна поштова марка, яку ми плануємо видати незабаром. Цю ілюстрацію ще до війни намалювала одинадцятирічна Софія Кравчук з Волинської області для участі у конкурсі «Що для мене Україна?». Саме такою дитина бачила нашу країну - яскравою й квітучою», - ідеться в повідомленні.

В Укрпошті впевнені, що такою Україна і буде, навіть попри те, що ворогу вдалося зруйнувати найпотужніший у світі літак, який проілюструвала дівчинка.
«Адже мрію у нас не відняти. І про це постійно нагадуватиме історія подій, а вже скоро - і наша поштова марка», - сказано в повідомленні.
Як повідомляв Укрінформ, Укрпошта планує випустити поштову марку зі знаменитим чернігівським псом-сапером Патроном.
27 лютого на аеродромі “Антонов” у Гостомелі під Києвом російські війська знищили флагман української авіації – легендарний Ан-225 “Мрія”, на рахунку якого рекорди з перевезення максимального комерційного вантажу та найдовшого і найважчого в історії авіації моновантажу, вантажопідйомності.