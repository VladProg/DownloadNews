Спеціалізована антикорупційна прокуратура прийняла рішення завершити досудове розслідування у справі, порушеній проти народної депутатки України та її помічниці за фактом одержання ними 11,3 тисяч доларів хабаря за безперешкодний перетин кордону.

Про це САП повідомила у Фейсбуці, передає Укрінформ.
Матеріали справи відкриті стороні захисту для ознайомлення.
Як нагадали у прокуратурі, фігурантки підозрюються у зловживанні впливом. Їм інкримінується вчинення злочинів, передбачених наступними статтями Кримінального кодексу України:

ч. 2 ст. 28 (вчинення кримінального правопорушення за попередньою змовою групою осіб);
ч. 2 ст. 369-2 (прийняття пропозиції, обіцянки або одержання неправомірної вигоди для себе чи третьої особи за вплив на прийняття рішення особою, уповноваженою на виконання функцій держави або місцевого самоврядування).

Слідством встановлено, що спільно зі своєю помічницею депутатка обіцяла громадянам за грошову винагороду забезпечити прийняття уповноваженими особами обласної військової адміністрації рішення про дозвіл на виїзд за межі України та внесення відповідних відомостей до інформаційної системи «Шлях».
На сьогодні встановлені два епізоди протиправної діяльності депутатки та її помічниці. Ідеться про одержання 11,3 тисяч доларів від двох громадян за безперешкодний перетин кордону.
Як повідомляв Укрінформ, Національне антикорупційне бюро заявило про завершення слідства у справі отримання хабаря колишнім заступником міністра розвитку громад, територій та інфраструктури.
Фото: САП