Освітній процес в школах розпочнеться 1 вересня і триватиме до 30 червня.

Про це під час селекторної наради щодо готовності закладів освіти до нового навчального року в умовах воєнного стану сказав міністр освіти і науки Сергій Шкарлет, повідомляє Укрінформ із посиланням на міністерство.
«Відповідно до постанови КМУ «Про початок навчального року під час дії правового режиму воєнного стану в Україні», освітній процес у 2022/2023 навчальному році розпочнеться 1 вересня у День знань і триватиме до 30 червня 2023 року», – сказав Шкарлет.
За словами міністра, 2022/2023 навчальний рік може тривати більше або менш як 175 днів. Відповідні зміни внесено до законодавства.
Також заклад освіти визначатиме тривалість та структуру навчального року. Тривалість навчального тижня (п’ять чи шість днів), дня, занять і відпочинку визначатиме педагогічна рада кожного закладу освіти.
Як повідомляв Укрінформ, із майже 13 тис. закладів загальної середньої освіти очне навчання розпочнуть 3 тис. шкіл, ще 4 тис. - працюватимуть за змішаною формою навчання.