У бюджеті на 2023 рік заклали збільшення фінансування на розвиток онлайн-освіти, Малу академію наук, профтехосвіту, та наукові дослідження в сфері безпеки та оборони країни.

Про це в ефірі телемарафону "Єдині новини" сказав перший заступник міністра освіти та науки Андрій Вітренко, передає Укрінформ.
"555 млн грн було збільшення бюджету (на освіту - ред.) до другого читання. Відповідно дані кошти будуть розподілені за наступними напрямками: онлайн-освіта, тобто покращення та розробка програмного забезпечення для онлайн-освіти, особливо для дітей, які зараз знаходяться за кордоном. Далі такі статті: збільшення фінансування на Малу академію наук, на професійно-технічну освіту, тобто на тих спеціалістів, які будуть потрібні після перемоги для відбудови країни. І 90 млн грн - це збільшення фінансування на наукові дослідження для того, щоб активізувати наукові дослідження у сфері безпеки та оборони країни", - розповів Вітренко.
Як повідомляв Укрінформ, 3 листопада Верховна Рада схвалила проєкт закону України «Про Державний бюджет України на 2023 рік» у другому читанні та в цілому. При доопрацюванні документа після прийняття за основу враховано близько 60% правок та пропозицій народних депутатів.