Прикордонна служба у співпраці з правоохоронними органами викрила близько 220 злочинних груп, які займались незаконним переправленням осіб за кордон.

Про це повідомив у телемарафоні «Єдині новини» речник ДПСУ Андрій Демченко, передає Укрінформ.
«За час дії воєнного стану прикордонна служба у співпраці з правоохоронними органами вже викрила близько 220 злочинних груп, які займались незаконним переправленням осіб за кордон», - сказав він. Демченко додав, що організаторам і пособникам передбачена карна відповідальність.
Загалом з 24 лютого минулого року прикордонними нарядами затримано близько 14 тисяч 600 осіб, які намагалися незаконно перетнути кордон. За його словами, за спроби перетнути кордон з підробленими документи виявлено близько 6 тисяч 200 осіб.
Демченко зауважив, що після фіксування підроблених документів таких осіб передають співробітникам поліції. За такі дії передбачена карна відповідальність.
Він додав, що найбільше випадків спроб порушення кордону фіксують на кордоні з Румунією та Молдовою.
Як повідомлялось, на Закарпатті впродовж вихідних прикордонники Мукачівського загону припинили 21 спробу порушення державного кордону, було затримано 55 чоловіків, які намагались незаконно потрапити до сусідніх Румунії та Угорщини.