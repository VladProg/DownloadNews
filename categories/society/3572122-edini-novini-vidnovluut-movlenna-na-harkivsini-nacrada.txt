На звільнених територіях відновили мовлення 27 телерадіокомпаній, водночас на Харківщину повертається телемарафон "Єдині новини".

Про це повідомила голова Національної ради з питань телебачення і радіомовлення Ольга Герасим'юк під час чергового засідання, передає Укрінформ.
"На сьогодні на деокупованих територіях відновили мовлення 27 телерадіокомпаній. У Харкові біля кордону 6 вересня запрацювала радіостанція "Армія-FM", яку ми підтримуємо. У липні й у вересні в Чернігівській області відновили роботу два мовники - ТРК "ТІМ" та "Клас". На Миколаївщині й Донеччині - теж по дві ТРК", - сказала вона.
За її словами, на деокупованих територіях Харківщини вже чують "Єдині новини " і великих українських мовників.
Заразом Герасим'юк зазначила, що інформаційні повідомлення росії на окупованих територіях - це явище тимчасове завдяки роботі українських збройних сил. Водночас на її думку, зміст кремлівських закликів не повинен лякати українців, а навпаки, змушувати їх до боротьби.
"Коли наші люди чують заклики з ефірів російських каналів руйнувати каналізацію, аби "вони там захлинулися", доводити міста до гуманітарної катастрофи й вбивати людей, то ці слова мають зробити їх сильнішими задля опору цій навалі", - сказала голова Нацради.
Як раніше повідомляв Укрінформ із посиланням на міністра культури та інформаційної політики Олександра Ткаченка, після деокупації Харківщини виявилося, що російська пропаганда розповсюджувала фейки про те, що українці будуть покарані за перебування в окупації.