У Всесвітній день поширення інформації щодо проблем аутизму Олена Зеленська дала поради, як саме розповідати дітям про цей особливий стан.

Як передає Укрінформ, про це перша леді написала в Телеграмі.
«РАС – розлад аутистичного спектра, або, коротко кажучи, аутизм. За даними ВООЗ, у світі з такими особливостями мозку народжується кожна 100-та дитина. А особливості ці дуже різноманітні», - йдеться в дописі.
Так само, пояснила Зеленська, дуже різняться люди, які мають аутизм: хтось комунікує вільно, хтось – за допомогою спеціальних карток, а хтось узагалі не комунікує. Одні здатні жити самостійно, інші потребують постійної підтримки, але одна риса є спільною для всіх людей з аутизмом: високий рівень тривоги й постійного стресу через непередбачуваність світу.
За словами дружини Президента, війну ці люди переживають особливо гостро.
Вона нагадала, що в «Довіднику безбар’єрності» є окремий матеріал: як взаємодіяти з людьми, котрі мають РАС. Крім того, по поради стосовно того, як розповісти своїй дитині про аутизм, варто зазирнути до книжки «Світ без меж».
«Упевнена, у цій дитячій книжці й дорослі знайдуть для себе прості відповіді на складні питання: «Відрізнятися – це нормально. Наш світ повниться розмаїттям і всі ми ростемо та розвиваємося завдяки цьому», - резюмувала Олена Зеленська.
Нагадаємо, Всесвітній день поширення інформації щодо проблем аутизму відзначається 2 квітня згідно з резолюцією ГА ООН від 18 грудня 2007 року. Він покликаний підвищити обізнаність суспільства з проблемами людей, які мають аутизм, а також поліпшити умови їхнього життя – зокрема, гарантувати доступ до якісної освіти та гідної праці.
Аутизм (від грецького слова autos - «сам») - порушення розвитку нервової системи, яке проявляється в ранньому дитинстві і не залежить від статі, расової належності чи соціально-економічного статусу.
Фото: ОП