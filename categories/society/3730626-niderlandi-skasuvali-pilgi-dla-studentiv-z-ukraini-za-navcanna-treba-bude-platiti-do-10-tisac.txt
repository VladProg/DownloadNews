Українські біженці в Нідерландах, охочі навчатися в університетах цієї країни, з наступного року муситимуть платити близько 10 тисяч євро - як студенти з-поза ЄС.

Про це повідомляє Укрінформ із посиланням на Volkskrant.
“Українські біженці, які хочуть навчатися у більшості навчальних закладів Нідерландів наступного навчального року будуть повинні платити за навчання як студенти з країн поза ЄС. Це близько 10 тисяч євро”, - йдеться у повідомленні.
У зв’язку з цим зазначається, що для багатьох українців це унеможливить подальше навчання у нідерландських вишах.
У поточному навчальному році в Нідерландах діяв виняток для українських студентів-біженців. Вони платили ту саму встановлену законом суму, що й нідерландські студенти - 2209 євро. Таку пільгу вирішили запровадити в Організації університетів Нідерландів та Асоціації університетів прикладних наук. Але це не було організовано на рівні державної підтримки.
Зазвичай студенти з-поза меж ЄС платять за навчання в Нідерландах від 10 000 до 15 000 євро на рік.
Як повідомляв Укрінформ, у Роттердамі українські випускники, які через війну перебувають у Нідерландах, відзначили прощання зі школою.