Із України примусово видворили “злодія в законі” на прізвисько "Серго Самтредський" із санкційного списку Ради національної безпеки і оборони України.

Як передає Укрінформ, про це повідомляє Національна поліція України.
За даними поліції, 39-річний уродженець Грузії був "коронований" у 2008 році в Туреччині й належить до Сухумського злодійського клану.
У 2018 році він отримав заборону відвідувати Україну упродовж п'яти років, а у 2021 до нього, як і ще до 556 осіб, були застосовані персональні обмежувальні санкції РНБО.

"Оперативники департаменту проводять комплекс заходів щодо унеможливлення поширення “злодіями в законі” на території держави злочинного впливу, а тому миттєво реагують на будь-які їхні спроби повернутися до України", - зазначили у поліції.
За словами начальника Департаменту стратегічних розслідувань Нацполіції Андрія Рубеля, як тільки правоохоронці отримали інформацію про незаконний перетин лідером злочинного світу кордону, одразу почали заходи щодо встановлення його місця перебування, і вже за кілька днів з’ясували, що він тимчасово оселився у Львові.

29 травня у Львові його затримали.
На виконання рішення РНБО поліцейські спільно з Державною міграційною службою України примусово видворили “злодія в законі” за межі країни.

Як повідомляв Укрінформ, у березні працівники поліції повідомили про підозру "злодію в законі" на прізвисько "Бадрі Кутаїський" із санкційного списку РНБО за участь у так званій "сходці".
Фото: Нацполіція