Перший апеляційний суд загальної юрисдикції в Москві відхилив апеляцію на вирок 13 років колонії українському правозахиснику, полоненому Максиму Буткевичу, винесений «судом» на тимчасово окупованій території Луганщини.

Як передає Укрінформ, про це повідомляє Медіазона.
Трійка суддів Мелехов, Ізотьєва та Троян залишила чинним 13 років ув'язнення для Буткевича, але ухвалила зарахувати фактичний час тримання під вартою з 19 серпня 2022 року — тобто з того моменту, коли Міноборони Росії визнало факт ув'язнення Буткевича.
Адвокат Буткевича Леонід Соловйов сказав підзахисному після оголошення рішення: «Чекаємо на обмін. Немає обміну – пишемо касацію».
Як повідомляв Укрінформ, 10 березня «суд» російської окупаційної адміністрації на тимчасово окупованій території в Луганській області «засудив» українського правозахисника, нині військовополоненого Максима Буткевича до 13 років колонії суворого режиму.
Правозахисник, журналіст і співзасновник та член ГО «Громадське радіо» Максим Буткевич потрапив у полон влітку 2022 року.
Зазначається, що з початком повномасштабної війни Буткевич поставив на паузу свою діяльність із допомоги біженцям, журналістську, гуманітарну, просвітницьку і правозахисну активність і пішов служити в ЗСУ.
Після того Міністерство закордонних справ України закликало міжнародну спільноту засудити судилище над полоненим українським правозахисником Максимом Буткевичем та іншими двома українцями і вимагати від РФ їхнього звільнення.
Фото: Громадське радіо