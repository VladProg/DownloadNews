Харків’янин Андрій Самойлов, який викладає біологію в гімназії №47, переміг у конкурсі «Учитель року – 2022».

Про це повідомила в Телеграмі пресслужба Харківської міської ради, передає Укрінформ.
“Учитель біології Харківської гімназії №47 Андрій Самойлов став переможцем Всеукраїнського конкурсу «Учитель року – 2022», - йдеться у повідомленні.

Як зазначили у департаменті освіти міськради, Самойлов - талановитий педагог з інноваційним мисленням, викладає в гімназії 12 років. Минуло року четверо його учнів отримали 200 балів із ЗНО, ще 15 вихованців - не менше 180 балів.
“Зараз Андрій Михайлович та команда Харківської гімназії №47 знаходяться у США. Вони вже мали можливість спостерігати за відльотом ракети на мисі Канаверал у межах програми шкільних космічних експериментів SSEP (Student Spaceflight Experiments Program)”, - зазначили в департаменті освіти міськради.
Як повідомлялося, космічний корабель SpaceX Dragon полетів у космос із двома шкільними експериментами українських учнів. Дві команди переможців всеукраїнського конкурсу — учні Харківської гімназії 47 та Рішельєвського ліцею з Одеси — відправили на МКС свої міні-лабораторії. За відльотом ракети діти спостерігали наживо — на мисі Канаверал космічного центру NASA.
Будівлю гімназії №47 у Харкові зруйнувала російська ракета. Андрій Самойлов забрав експеримент зі зруйнованого класу, і учні все одно завершили проєкт, аби він відповідав вимогам NASA.