Офіс уповноваженого з питань осіб, зниклих безвісти за особливих обставин, запустив додаткову гарячу лінію юридичної допомоги, на яку можуть звернутися родини зниклих безвісти.

Про це повідомив уповноважений з питань осіб, зниклих безвісти за особливих обставин, Олег Котенко у Телеграмі, передає Укрінформ.
"Юридичний супровід цих людей є вкрай важливим, адже вони зараз у відчаї й не можуть з усіма деталями розібратися самостійно. Саме тому було прийнято рішення всіляко сприяти їм у цьому. Це стало можливо завдяки співпраці уповноваженого з міжнародним фондом "Відродження". Родини зниклих на гарячій лінії проконсультують фахові юристи, нададуть відповіді на актуальні питання, допоможуть із отриманням передбачених для них соціальних гарантій та грошових виплат”, - зазначив Котенко.
Для отримання безоплатної юридичної консультації родини зниклих безвісти можуть звертатися за телефоном (066) 053-11-39. Гаряча лінія працює з понеділка по п’ятницю, з 9:00 до 18:00.
Як повідомлялося, раніше Котенко поінформував, що родини зниклих та полонених можуть передати листи своїм рідним.