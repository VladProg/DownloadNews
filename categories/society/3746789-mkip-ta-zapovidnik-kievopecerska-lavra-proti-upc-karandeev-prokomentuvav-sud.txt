Господарський суд Києва розглядає позов від МКІП та заповідника "Києво-Печерська лавра" про усунення перешкод з боку УПЦ (МП) у діяльності комісії з приймання-передачі майна Нижньої Лаври.

Про це в ефірі телемарафону «Єдині новини» повідомив тимчасовий виконувач обов'язків міністра культури та інформаційної політики Ростислав Карандєєв.
"Наразі ми продовжуємо дії щодо фактичного повернення управління над об'єктами держвласності. І вже зараз відбувається засідання того ж суду (Господарського суду Києва - ред.) по іншій справі, вже за позовом МКІП та заповідника щодо усунення перешкод у виконанні наших державних функцій. Суд триває з 13 години, і ми очікуємо, що рішення буде на нашу користь", - сказав він.
Карандєєв нагадав, що представники УПЦ (МП) усіляко перешкоджали діям комісії МКІП, зокрема саботували підписання актів, залучали третіх осіб для фізичного перешкоджання роботі членів комісії, замість того щоб "відповідно до законодавства, передати державі майно, яке перебувало в користуванні монастиря УПЦ (МП)".
Водночас виконувач обов'язків міністра зауважив, що наразі держава взяла в оперативне управління 10 об'єктів на території Нижньої Лаври, а також висловив сподівання, що всі 79 об'єктів, свого часу переданих у користування УПЦ (МП) за деякий час перейдуть в управління заповідника.
Як повідомляв Укрінформ, Господарський суд Києва визнав законним розірвання договору щодо безоплатного користування приміщеннями Нижньої Лаври, що уклали монастир УПЦ (МП) та заповідник "Києво-Печерська Лавра".
Національний заповідник "Києво-Печерська Лавра" оголосив про розірвання договору про оренду з Українською православною церквою (Московського патріархату) з 29 березня 2023 року, проте тривалий час невідомі особи зачиняли приміщення лаври зсередини та перешкоджали початку діяльності комісії з інвентаризації майна.
Наприкінці березня 2023 року МКІП подав до суду на УПЦ МП через перешкоджання роботі Комісії з приймання-передачі державного майна Національного заповідника «Києво-Печерська лавра», послуговуючись ст. 381 Цивільного кодексу України, за якою власник майна має право вимагати усунення перешкод у здійсненні ним права користування та розпоряджання своїм майном.