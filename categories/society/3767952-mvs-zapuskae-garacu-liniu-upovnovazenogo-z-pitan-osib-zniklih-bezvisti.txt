Міністерство внутрішніх справ від 1 жовтня запускає телефонну «гарячу лінію» Уповноваженого з питань осіб, зниклих безвісти за особливих обставин.

Як передає Укрінформ, про це очільник МВС Ігор Клименко повідомив у Телеграмі.
Номер «гарячої лінії» – 0 800 103 333.
Як зауважив Клименко, МВС стає головним органом у координації розшуку осіб, зниклих безвісти за особливих обставин.
За його словами, оператори «гарячої лінії» надаватимуть інформацію щодо роботи Єдиного реєстру осіб, зниклих безвісти за особливих обставин, а також консультуватимуть родичів зниклих безвісти та формуватимуть анкети для Уповноваженого.
Станом на сьогодні в Єдиному реєстрі осіб, зниклих безвісти за особливих обставин, міститься 9692 записи, МВС уже видало 9538 витягів.
«Спільними зусиллями робитимемо все можливе для того, щоб сприяти розшуку кожного українця. Кожного, хто зник внаслідок російської агресії», - наголосив Клименко.
Як повідомляв Укрінформ, Кабінет Міністрів 12 вересня передав повноваження з координації розшуку осіб, зниклих безвісти за особливих обставин, від Міністерства з питань реінтеграції тимчасово окупованих територій до МВС.