В Україні у понеділок, 10 жовтня, відбудеться всеукраїнський флешмоб для школярів до Дня психічного здоров’я.

Як передає Укрінформ, про це повідомляє Міністерство освіти і науки.
“Всеукраїнський флешмоб #спільно_дбай для закладів освіти спрямований на те, щоб долучити максимальну кількість школярів до здобуття знань про підтримку власного психічного здоров'я та має на меті встановити національний рекорд України”, - ідеться у повідомленні.
Ініційована дружиною Президента Оленою Зеленською Національна програма психічного здоров'я та психосоціальної підтримки дала імпульс для того, щоб тема психічного здоров'я посіла важливе місце у порядку денному – держави, неурядових організацій, донорів, міжнародних організацій, які працюють в Україні. Актуалізація теми сприяє формуванню культури піклування про психічне здоров'я, професійному зростанню фахівців, напрацюванню експертизи. Збільшується кількість організацій та проєктів, які надають послуги та допомагають людям.
Для участі у флешмобі потрібно відтворити руханку психологині Світлани Ройз, яку записав лідер Руху Junior, телеведучий Олександр Педан. Покроковий план дій для участі можна знайти тут. Завантажити посилання на опублікований відеозапис руханки потрібно у цій формі.
У МОН поділилися корисними посиланнями від Ройз, які можуть бути використані педагогами для підготовки до тематичного уроку: “Твоя сила”, “Ресурсний календар”, “Дихальні картки”, “Картки сили”, “Ресурсна скриня”, “Освіта під час війни”.
Також для перегляду доступний запис вебінару “Психічне здоров’я дітей та його захист”.
Як повідомляв Укрінформ, створення Національної програми психічного здоров’я та психосоціальної підтримки було анонсовано наприкінці травня.