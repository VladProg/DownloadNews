Українці, які були змушені виїхати з окупованих територій до Росії, можуть звернутися по допомогу в поверненні на Батьківщину до Управління Верховного комісара ООН у справах біженців.

Про це заявила представниця Управління Верховного комісара ООН у справах біженців Кароліна Ліндхольм Біллінг на брифінгу на тему: «Українські біженці: виклики та допомога з боку ООН» в Медіацентрі Україна-Укрінформ.
Біллінг запевнила, що Управління намагається допомогти всім українцям - «чи то в Росії, чи то в Європі», щоб вони мали право повернутися до свого дому в Україні.
«Це базове людське право, і воно має поважатися. Наприклад, якщо у біженців у Росії немає або фінансової, або будь-якої іншої можливості повернутися додому в Україну, вони можуть звернутись до Управління Верховного комісара ООН у справах біженців, і ми їм допоможемо», - сказала вона.
За словами Біллінг, їй відомо, що українці зв'язуються з Управлінням Верховного комісара ООН у справах біженців, «і ми їм допомагаємо, наприклад, відновити українські документи».
Як повідомлялося, 20 червня відзначається Всесвітній день біженців, встановлений Організацією Об’єднаних Націй у 2000 році. Щороку в цей день УВКБ ООН та громадянські спільноти у всьому світі проводять заходи, щоб привернути увагу громадськості до мільйонів біженців та внутрішньо переміщених осіб, які були змушені покинути свої будинки через війни, конфлікти та переслідування. Всесвітній день біженців відзначається у більш ніж 100 країнах, у тому числі в Україні.