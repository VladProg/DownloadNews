Колишньому директору російського пропагандистського телеканалу Russia Today Антону Кузнєцову-Красовському заочно повідомили про підозру за фактами публічних закликів до геноциду.

Як передає Укрінформ, про це повідомляє Служба безпеки України.
СБУ задокументувала нові злочини Кузнєцова-Красовського, який закликав до геноциду українців.
Так, в одному із нещодавніх ефірів своєї авторської програми він публічно закликав топити і спалювати українських дітей.
Цей сюжет вийшов у телевипусках Russia Today, а також на власних каналах російського пропагандиста в YouTube і Телеграмі, які налічують декілька сотень тисяч підписників.
На підставі цих фактів слідчі СБУ повідомили Кузнєцову-Красовському про нову підозру за ч. 2 ст. 442 Кримінального кодексу України (публічні заклики до геноциду (діяння умисно вчиненому з метою повного або часткового знищення національної та етнічної групи шляхом позбавлення життя членів такої групи).
Оскільки він переховується від правосуддя за кордоном, тривають комплексні заходи для його притягнення до відповідальності.
Як повідомляв Укрінформ, в лютому Красовського, який закликав до геноциду українців, заочно засудили до п’яти років позбавлення волі.