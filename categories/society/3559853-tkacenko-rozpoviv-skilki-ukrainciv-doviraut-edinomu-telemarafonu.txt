Згідно з опитуваннями від Center for Insights in Survey Research, Київського міжнародного інституту соціології та смартфон-панелі Gradus, більшість українців вважає правдивою інформацію телемарафону "Єдині новини".

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Згідно з опитуванням від Center for Insights in Survey Research, 47% українців звертаються до телемарафону як до надійного джерела інформації про ситуацію в Україні. Соціологія КМІС показує, що 57% респондентів довіряє телемарафону «Єдині новини». Опитування від Gradus виявило, що 69% глядачів висловлюють довіру до телемарафону як джерела новин", - зазначив він.
Міністр підкреслив, що дані досліджень є репрезентативними, оскільки в Україні відсутня військова цензура, що створює альтернативи щодо споживання інформації для глядача.
"Із табу - лише те, що шкодить нашим військовим. Тож можна обирати звідки споживати інформацію - завжди є альтернатива. Тим більш чесним є вибір глядача", - пише Ткаченко.
Телемарафон об'єднує майже 2000 журналістів, медійників і технічного персоналу. Наразі він створив уже 5000 сюжетів та здійснив 12 000 прямих включень з України та світу та цілодобове мовлення на різних платформах від Т2 та супутника до ОТТ-платформ та Digital, поінформував міністр.
Також очільник МКІП зауважив, що телемарафон - це живий організм, який постійно оновлюється, аби відповідати вимогам свого часу та глядачів, і який попри втрату бійця - телеканалу "Україна" - продовжив роботу.
Як повідомляв Укрінформ, Ткаченко зазначив, що завдяки розширенню географії телемарафону “Єдині новини” його можна дивитися фактично в усьому світі.