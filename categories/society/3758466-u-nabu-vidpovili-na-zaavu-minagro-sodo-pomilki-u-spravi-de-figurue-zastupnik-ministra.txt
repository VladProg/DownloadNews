Орган досудового розслідування – Національне антикорупційне бюро України – не зазначало в повідомленні про підозру першому заступнику міністра аграрної політики Тарасу Висоцькому про те, що «вартість макаронних виробів станом на березень-травень 2022 року варіювалась від 33,65 грн до 36,89 грн».

Про це йдеться у відповіді Управління комунікації та зовнішніх зв’язків Національного антикорупційного бюро України на інформаційний запит Укрінформу.
«Водночас, у повідомленні про підозру першому заступнику міністра згадуються відомості з офіційного сайту Державної служби статистики та наводяться споживчі (роздрібні) ціни на цю ж категорію товару вартістю 26,85 грн за кг у березні 2022 р. та 30,13 грн за кг у квітні 2022 р. (ТОВ 1 - 75 грн/кг з ПДВ), що належать до епізоду зловживання службовим становищем шляхом сприяння ТОВ 1 щодо постачання макаронних виробів із м’яких сортів пшениці», - зазначається у повідомленні.
У НАБУ заявили, що ці факти наочно показують завищення вартості, зокрема, порівняно із роздрібною вартістю такого товару.
«Для встановлення розміру збитків, завданих діями підозрюваного, не враховувались та не могли бути враховані середні споживчі ціни на макаронні вироби, визначені Державною служби статистики, оскільки такі ціни є роздрібними цінами, моніторинг яких здійснюється працівниками Держстату шляхом фактичного огляду полиць магазинів, ринків тощо», - пояснили у бюро.
У відомстві розповіли, що з метою встановлення розміру збитків, під час проведення розслідування судовий експерт провів судову товарознавчу експертизу, якою було встановлено ринкову оптову вартість макаронних виробів за різні періоди 2022 року та виготовлених із різних сортів пшениці.
Зазначається, що орган досудового розслідування встановив, що 28 травня 2021 року Мінагрополітики звернулось до Держстату з проханням щотижнево надсилати на електронну пошту першого заступника міністра інформацію про рівень споживчих цін на основні соціально значущі товари по Україні. За даними НАБУ, копії листів, які надсилались до Мінагрополітики, долучені до матеріалів провадження.
«У результаті огляду інформації за період із березня по квітень 2022 року встановлено надання відомостей за позицією «макаронні вироби з м’яких сортів пшениці», вартість яких станом на 1 квітня 2022 року становила 29,45 грн за кг. Інформація щодо рівня цін на макаронні вироби з твердих сортів пшениці не надавалась», - заявили в установі.
Таким чином, як поінформували у НАБУ, підозрюваний не володів інформацією щодо рівня цін на макаронні вироби з твердих сортів пшениці.
«Однак йому було відомо, що вартість макаронних виробів з м’яких сортів пшениці станом на 1 квітня 2022 року становила 29,45 грн за кг (вартість макаронних виробів з м’яких сортів пшениці ТОВ 1 – 75,5 грн за кг з ПДВ)», - зазначається у повідомленні.
Як повідомлялося, 24 серпня правоохоронці викрили зловживання на суму 62,5 млн гривень під час закупівель харчових продуктів, які призначалися як гуманітарна допомога для населення Києва і восьми областей.
Підозри у справі отримали перший заступник міністра аграрної політики та продовольства і колишній заступник міністра економіки.
У Міністерстві аграрної політики відкинули звинувачення, висунуті Висоцькому. Там заявили, що слідство не враховує, що Держстат за березень-травень 2022 року надає ціни по макаронах з твердих сортів пшениці за 500 грамів, а здійснювалась закупівля 1 кг, тому ціна становила понад 72 грн за кг, що виключає збитки.
У Мінагрополітики заявили, що ця «важлива арифметична помилка» має бути слідством врахована та виправлена.
31 серпня ВАКС обрав Висоцькому запобіжний захід у вигляді застави розміром 805 тисяч гривень.