Президент Володимир Зеленський переконаний, що відновлення України має стати історичним прикладом для сьогодення і майбутнього на кшталт відновлення європейських країн після Другої світової війни.

Про це він написав у Телеграмі, повідомляє Укрінформ.
«Відновлення України зараз має стати таким же історичним прикладом для нашого часу і майбутнього, яким свого часу стало відновлення європейських країн після Другої світової війни», - зазначив глава держави.
Він також опублікував добірку фотографій, які розповідають про наслідки російської агресії та опір українського народу російським загарбникам.

Як повідомляв Укрінформ, 18 травня президент Єврокомісії Урсула фон дер Ляєн заявила, що ЄК запропонувала план допомоги Україні та її повоєнної відбудови, що передбачає довгострокові реформи й інвестиції, а також негайну короткотермінову макрофінансову допомогу в обсязі 9 мільярдів євро у 2022 році.
24 лютого росія розпочала повномасштабне вторгнення в Україну. Війська рф обстрілюють і знищують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб та балістичних ракет.