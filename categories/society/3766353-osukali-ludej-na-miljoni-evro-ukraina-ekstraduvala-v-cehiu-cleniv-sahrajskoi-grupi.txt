Українські правоохоронці екстрадували в Чехію п'ятьох членів міжнародної шахрайської організації, жертвами якої стали сотні чехів.

Про це Національна поліція повідомила в Телеграмі, передає Укрінформ.
Як зазначається, зловмисники виманювали в громадян Чехії гроші через так звані кол-центри, організовані в українському місті Дніпро.
Жертвами шахраїв стали понад 665 чехів. Потерпілих ошукали загалом на понад 7 млн 609 тисяч євро, що в еквіваленті сягає 300 млн 733 тисяч гривень.
Слідчі та працівники Департаменту боротьби з наркозлочинністю Нацполіції під конвоєм Національної гвардії України передали п'ятьох шахраїв представникам правоохоронних органів Чеської Республіки в міжнародному пункті пропуску "Краківець" Львівської області. Шостого зловмисника екстрадують найближчим часом.

До розслідування провадження були залучені понад сотня українських і чеських поліцейських, які працювали за процесуального керівництва Офісу генерального прокурора та підтримки Європолу і Євроюсту у складі JIT The Joint Investigation Team.
Припинити злочинну діяльність міжнародної злочинної групи правоохоронцям допомогла JIT – угода про створення спільної слідчої групи, укладена між українськими та чеськими правоохоронцями.
У ході досудового розслідування поліцейські встановили двох організаторів шахрайського кол-центру – громадян України та Чехії. До роботи в злочинній організації зловмисниками були залучені понад 20 осіб.
Як повідомляв Укрінформ, у серпні кіберполіцейські припинили роботу низки шахрайських кол-центрів у чотирьох містах України.
Фото: Нацполіція