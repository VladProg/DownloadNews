Верховна Рада ухвалила в першому читанні законопроєкт, яким пропонується встановити обов’язкове випробування на строк до 6 місяців для громадян, які вперше прийняті на військову службу за контрактом.

Про це повідомив народний депутат Ярослав Железняк (фракція "Голос") у Телеграмі, передає Укрінформ.
Відповідний законопроєкт №8169 “Про внесення змін до деяких законодавчих актів України щодо вдосконалення окремих питань виконання військового обов'язку та проходження військової служби” підтримав 261 народний депутат.
Так, законопроєктом пропонується доповнити закон про військовий обов’язок та військову службу новою статтею 24-1 "Випробування при прийнятті на військову службу за контрактом" та передбачити, що "для прийнятих на військову службу за контрактом громадян України з метою встановлення їх відповідності військовим посадам може встановлюватися випробування".
Випробування встановлюється строком від одного до шести місяців.
Ті військовослужбовці, які успішно пройшли випробування, продовжать служити за контрактом у ЗСУ або інших військових формуваннях.
Законопроєктом також пропонується установити строки проходження військової служби за контрактом від 1 до 10 років.
Як повідомлялося, Верховна Рада ухвалила закон, який передбачає можливість надання військовослужбовцям відпусток під час воєнного стану.