Українські марки будуть продаватися на пʼяти різних майданчиках, зокрема, міжнародних.

Про це сказав генеральний директор Укрпошти Ігор Смілянський під час брифінгу на тему: “Відновлення інфраструктури та робота пошти на деокупованих територіях” в Медіацентрі Україна — Укрінформ.
«Сьогодні марка України стала ще одним символом нашої боротьби, відомим в усьому світі. Наступного тижня плануємо випустити другу марку із серії про корабель - «Рускій воєнний корабль - всьо», якраз до сороковин знищення відомого усім крейсера «Москва». Плануємо таким чином відсвяткувати цю подію. Марка випущена у кількості 5 млн примірників, думаю, вистачить усім», - сказав Смілянський.
За його словами, з огляду на попередні тактичні невдачі з продажем славнозвісної марки першого випуску, наступна продаватиметься на пʼяти різних майданчиках, у тому числі міжнародних.
Далі укрпошта працюватиме над випуском марки, присвяченій переможцю музичного конкурсу «Євробачення-2022» - українському гурту Kalush Orchestra.
«Тут є певні нюанси з авторським правом», - зазначив очільник Укрпошти.
Він додав, що до кінця цього тижня закінчується голосування про зміст наступної тематичної марки.
«Сьогодні вже більше 800 тис.голосів віддано загалом за пʼять варіантів - маркам «Героям - слава», присвяченій ЗСУ, «Москва палає», «Пес Патрон», «Червона калина» та «Добрий вечір, ми з України».
«Я впевнений, нова марка стане новим символом нашої боротьби і незламної волі. Далі плануємо марки, присвячені людям-героям війни та нашим містам-героям. Загалом планів багато. Розумуємо, що марка стала потужним символом, тому з обережністю ставимося до того, що на ній буде зображено», - резюмував Смілянський.
Як повідомлялося раніше, Укрпошта 12 квітня ввела в обіг першу українську поштову марку в умовах воєнного стану «Русскій воєнний корабль, іді…!». У конкурсі на дизайн марки, який було оголошено 1 березня, взяли участь майже 500 художників. Переможцем народного голосування став ескіз українського художника Бориса Гроха.
13 квітня українські військові поцілили у російський крейсер «Москва» з протикорабельної ракетної системи «Нептун», завдавши йому серйозних пошкоджень. Згодом у росії підтвердили, що крейсер «Москва» затонув під час буксирування у порт.
Нині марка завойовує світ та служить засобом збору благодійної допомоги ЗСУ, акумулюючи мільйонні благодійні внески.
Зокрема, повідомлялося, що АТ «Укрпошта» разом з ДП «Prozorro.Продажі» проведуть низку благодійних аукціонів з продажу марок та конвертів «Русскій воєнний корабль, іді … !».