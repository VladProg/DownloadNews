У Молдові поліція разом із прокуратурою по боротьбі з організованою злочинністю затримала п'ятьох осіб, яких підозрюють у контрабанді та розповсюдженні наркотиків з України.

Про це пише NewsMaker, передає Укрінформ.
За повідомленнями правоохоронців, їм вдалося вилучити 2 кг наркотиків, які підозрювані ввозили контрабандою із України. Вартість конфіскованої партії наркотиків сягає 1,2 млн леїв (2 220 000 грн).

Злочинці ввозили їх у країну, сховавши в картриджах для принтерів. Доставкою займався громадянин України. Уже в Молдові наркотики поширювали за допомогою каналів у Telegram.
В поліції уточнили, що затримали чотирьох чоловіків і одну жінку. Чоловіків помістили під попередній арешт, а жінку залишили на волі під підписку про невиїзд, оскільки вона доглядає за маленькою дитиною.
Як повідомляв Укрінформ, фінські правоохоронці викрили діяльність злочинної групи, яка привозила до країни наркотичні засоби зі Швеції, серед затриманих є громадяни України.
Фото: NewsMaker