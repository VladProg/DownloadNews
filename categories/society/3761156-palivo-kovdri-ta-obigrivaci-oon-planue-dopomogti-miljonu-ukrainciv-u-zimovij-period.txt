Кластер ООН з питань житла та непродовольчих товарів в Україні планує забезпечити зимовими наборами 1 млн українців.

Про це заявив координатор Кластера ООН з питань житла та непродовольчих товарів в Україні Джон Вейн в ексклюзивному інтерв’ю Укрінформу.
«Минулого місяця спеціальна робоча група разом з нашими партнерами працювала над підготовкою до зими, розробляли рекомендації щодо зимового періоду та допомоги для приблизно 1 мільйона українців. За нашими оцінками, на ці заходи необхідно 200 млн доларів США», - сказав Вейн.

Він повідомив, що створено спеціальні набори для зими, куди входять зимові високотемпературні ковдри, матраци, покривала, електричні та твердопаливні обігрівачі.
Ще один вид допомоги - це забезпечення паливом: дровами, вугільними брикетами. Кластер тісно співпрацює з Міністерством реінтеграції у питаннях підтримки того чи іншого регіону, а потім узгоджує ці потреби з планами гуманітарних партнерів, які закуповуватимуть дрова та паливо і забезпечуватимуть їх доставку.
«Також ми можемо надавати допомогу у грошовій формі, але для цього маємо повністю розуміти ринок. Оцінка цінової ситуації на ринку палива, доступного в різних регіонах, є ще одним завданням та частиною нашої роботи з координації зусиль, аби забезпечити такий вид допомоги», - підкреслив Вейн.
Як повідомлялося, минулої осені та зими росіяни активно атакували енергетичну інфраструктуру України. У містах і селищах часто відбувалися відключення електроенергії та водопостачання, тому люди потребували підтримки.