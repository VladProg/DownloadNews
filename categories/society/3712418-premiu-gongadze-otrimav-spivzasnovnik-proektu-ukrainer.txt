Переможцем Премії імені Георгія Гонгадзе став письменник, літературознавець, журналіст, редактор, телеведучий, блогер, громадський діяч, співзасновник і керівник мультимедійного проєкту Ukraїner Богдан Логвиненко.

Як передає Укрінформ, про це повідомляє Детектор.Медіа.
Церемонія нагородження відбулась у Києві в Мистецькому Арсеналі 21 травня, у день народження вбитого у 2000 році журналіста Георгія Гонгадзе.
Проєкт Ukraїner стартував шість років тому як медійно-країнознавча експедиція із зйомками з дрона, відеофільмами та репортажами про віддаленні куточки, людей, мистецтво та бізнес в Україні. Він швидко розширювався, поповнюючись новими форматами, ідеями, мовними версіями і десятками волонтерів, охочих розповідати про Україну й українців.

Після 24 лютого 2022 року Ukraїner був переформатований і перезапущений. Переважно пізнавальний контент був витіснений матеріалами про війну.
Останні 15 місяців Ukraїner багатьма мовами світу розповідає про те, як українці чинять опір російським загарбникам, чим живуть звільнені міста і села, робить екскурси в історію російської агресії минулих століть і не продукує нові формати і проєкти.
"Я не вважаю себе особисто достойним цієї премії і переконаний, що нагорода є оцінкою роботи всієї нашої команди, яка 24 лютого 2022 року переформатувала роботу Ukraїner, не поставивши жодного питання, чому і навіщо", — сказав Логвиненко під час представлення його як номінанта, а коли піднявся на сцену як переможець, перелічив імена усіх понад 50 колег, з якими працює над проєктом.
Премія імені Георгія Гонгадзе була заснована у 2019 році Українським ПЕН разом з Києво-Могилянською бізнес-школою, Асоціацією випускників Києво-Могилянської бізнес-школи та виданням "Українська правда".
Як повідомляв Укрінформ, українські фотографи Євген Малолєтка та Мстислав Чернов за знімок з Маріуполя здобули цьогорічну Пулітцерівську премію - найпрестижнішої нагороди у сфері медіа. Нагорода також присуджена відеопродюсерці Василисі Степаненко.