Міністр оборони Олексій Резніков вважає за доцільне відновлювати декларування доходів військовослужбовцями після закінчення війни.

Про це він сказав у Медіацентрі Україна – Укрінформ на пресконференції на тему: «Як реалізувати антикорупційну політику в секторі оборони під час війни?».
«Є деякі речі, які, напевне, доведеться перенести на після перемоги. А перемога буде. Повертаємось до декларування. Я вважаю, що я маю право і мені немає що приховувати, декларувати всі свої статки. Я заробляв і заповнював декларацію з 1998 року. Можна прослідкувати всі мої доходи, я в базі податкової інспекції робив це добровільно. Але я вважаю, що станом на сьогодні під час воєнного стану небезпечним є, коли військовослужбовці будуть заповнювати декларацію. Бо там є певні рядки, які дуже небажано, щоб бачив ворог», - сказав міністр.
Тому, на його думку, сьогоднішнє обмеження щодо військовослужбовців - розумне і справедливе. «Треба перемогти і тоді повертатись до загального декларування. Треба тримати баланс між прозорістю, звітністю і безпекою», - додав Резніков.
Як повідомлялося, Верховна Рада на початку повномасштабної війни призупинила процес обов'язкового декларування майна чиновниками, дозволивши подати дані про свої статки вже після скасування воєнного стану. При цьому НАЗК залишило можливість для добровільного подання декларації.
Водночас у ЄС радять Україні завершити до осені кілька важливих політичних реформ, зокрема поновити е-декларування для чиновників.
Нині на розгляді в парламенті перебуває законопроєкт №8071, який відновлює процес подання та перевірки електронних декларацій.