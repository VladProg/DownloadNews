В Україні зростає кількість ДТП, в яких були травмовані або загинули діти.

Про це повідомив у ефірі Українського радіо перший заступник начальника Департаменту патрульної поліції підполковник Олексій Білошицький, передає Укрінформ.
За словами Білошицького, за січень-серпень 2023 року сталася 15 тис. 41 дорожня транспортна пригода із загиблими або травмованими, що на 4% менше, ніж за аналогічний період 2021 року. За цей період у ДТП загинуло 1870 осіб, що на 2,5% менше, ніж 2021 року; травмовано 15 838 осіб, що також на 2% менше.
"Навіть порівняно з минулим роком, коли знизилася кількість саме навмисних порушень водіями правил дорожнього руху, зросла кількість правопорушень за рахунок неправомірної поведінки учасників дорожнього руху. Значно зріс потік транспортних засобів. З початком повномасштабного вторгнення з'явилися нові види правопорушень", - констатував правоохоронець.
За його словами, збільшилась кількість дорожньо-транспортних пригод із загиблими або травмованими дітьми порівняно із 2021 роком. Як одну з причин Білошицький назвав дистанційне навчання. Менше приділялося виховного впливу дітям, які залишалися часто без дорослих, і все це впливало на поведінку дітей, переконаний підполковник поліції.
"На сьогодні проводяться заходи та акції на вулицях шкільними офіцерами поліції за рахунок гри та рольових постановок", - зазначив він.
Білошицький поінформував, що в антирейтингу порушників щодо дотримання правил дорожнього руху - Дніпропетровська, Львівська області та місто Київ. За його словами, Львівська область від початку повномасштабної агресії РФ виконує тилову функцію, з-за кордону тривають поставки гуманітарних вантажів. Дніпропетровщина також є транзитним регіоном і своєрідним хабом для багатьох суміжних областей. Сюди вимушено перемістилися люди, тому зріс потік транспортних засобів. У Києві також кількість транспортних засобів збільшилася.
Білошицький також прокоментував проблему гучної роботи моторів деяких транспортних засобів, ревіння яких лякає мешканців. За його словами, патрульна поліція проводить заходи щодо притягнення до відповідальності водії таких транспортних засобів, адже ревіння моторів часто супроводжується супутніми порушеннями правил дорожнього руху.
Як повідомлялося, напередодні в Обухівському районі Київської області внаслідок зіткнення легкового автомобіля з вантажівкою загинули подружжя і немовля.