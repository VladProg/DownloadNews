Міністерство з питань реінтеграції тимчасово окупованих територій України оновило актуальний перелік громад у зонах бойових дій, на тимчасово окупованих та оточених територіях.

Як передає Укрінформ, про це повідомляє Мінреінтеграції.
«Станом на 6.05.2022 року в оновлений перелік територіальних громад,, що розташовані в районах проведення воєнних (бойових) дій, або які перебувають в тимчасовій окупації чи в оточенні (блокуванні), додалися три громади Миколаївської області та одна громада Запорізької області», - йдеться у повідомленні.
Загалом до переліку увійшли 7 областей. Це територіальні громади Дніпропетровська (2 громади), Донецька (66 громад), Запорізька (50 громад), Луганська (37 громад), Миколаївська (18 громад), Харківська (51 громада) та Херсонська (49 громад).
Тобто, усі внутрішньо переміщені особи, які перемістилися з цих громад, гарантовано отримають грошову допомогу від держави.

Зазначений Перелік формується за погодженням Міноборони на підставі пропозицій відповідних обласних, Київської міської військових адміністрацій.
Перелік не є фіксованим документом – він регулярно актуалізується.
Як повідомлялося, Міністерство з питань реінтеграції тимчасово окупованих територій України 26 квітня затвердило перелік територіальних громад, які розташовані в районах проведення воєнних (бойових) дій або які перебувають в тимчасовій окупації, оточенні (блокуванні) станом на 25 квітня 2022 року. Цей перелік затверджених територіальних громад можна переглянути за посиланням.
Допомога на проживання для внутрішньо переміщених осіб з територій, які постраждали від війни, надається у таких розмірах: для осіб з інвалідністю та дітей - 3 000 гривень; для інших осіб - 2 000 гривень.
Заяву на допомогу на проживання можна подати дистанційно через застосунок «Дія» (в розділі «послуги»). Також заяву на взяття на облік у статусі ВПО можна подати особисто до органів соціального захисту, уповноваженої особи громади чи ЦНАПу.
24 лютого російські війська розпочали повномасштабне вторгнення в Україну.