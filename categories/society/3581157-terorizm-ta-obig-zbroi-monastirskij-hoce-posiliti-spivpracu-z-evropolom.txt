Міністр внутрішніх справ Денис Монастирський під час зустрічі з представниками іноземної делегації, яку очолив Координатор ЄС з питань боротьби з тероризмом Ілкка Салмі, обговорив низку питань, зокрема - протидію незаконному обігу зброї та розслідування воєнних злочинів рф.

Про це поінформувала пресслужба Міністерства внутрішніх справ, передає Укрінформ.

“Учасники (зустрічі — ред.) обговорили низку питань, зокрема протидію незаконному обігу зброї, розслідування воєнних злочинів, вчинених рф, посилення правоохоронної співпраці між ЄС та Україною тощо”, - уточнили у МВС.
Зокрема, на початку заходу Монастирський нагадав, що з початком повномасштабної війни з рф функції структур системи МВС значно змінилися та розширилися - наразі вони складають одну четверту сил оборони, що дають відсіч збройній агресії росії.

За його словами, якщо до повномасштабної війни з рф до функцій працівників прикордонної служби входило охорона кордону, боротьба з контрабандою товарів, то наразі вони стоять на захисті рубежів, які щоденно обстрілює рф.

“Працівники Нацполіції несуть службу на блокпостах, беруть участь у бойових діях та розмінуванні територій. Нацгвардійці, які раніше допомагали силовому блоку у забезпеченні громадського порядку, сьогодні зі зброєю в руках захищають кордони Батьківщини, зачищають деокуповані населені пункти, охороняють об’єкти критичної інфраструктури. Зокрема, й атомні електростанції», - заявив міністр.

Зі свого боку координатор ЄС з питань боротьби з тероризмом погодився з тим, що питання боротьби зі злочинністю та загрозами тероризму, боротьби з незаконним обігом зброї, розслідування воєнних злочинів, вчинених рф на території України, необхідно вирішувати спільними зусиллями, і що саме співпраця ЄС з Україною може дати гідний результат.

«Хотів би відзначити хоробрість та мужність українців, які у безпрецедентній війні захищають свободу й незалежність, спільні наші європейські цінності, тому ми будемо вас підтримувати стільки, скільки потрібно. Ми знаємо про жорсткі злочини, які вчинили військові рф, і готові допомагати, щоб притягнути винних до відповідальності і не залишити їх непокараними», - сказав Салмі.
А глава МВС України, обговорюючи питання посилення співпраці з ЄС, запропонував оптимізувати контакти та регулярно проводити робочі зустрічі, зокрема і у онлайн режимі.
«Ми маємо комунікацію з Європолом, але співпрацю у питаннях стосовно тероризму, обігу зброї треба посилити. Для нас важливо вчасно отримувати та реагувати на інформацію, якщо ми розраховуємо на ефективний результат», - уточнив він.

Під час цього діалогу учасники відзначили високий рівень співпраці Нацполіції України з Європолом, зокрема - активну участь в оперативній програмі EMPACT, підкреслили готовність посилити співпрацю з Європейським агентством прикордонної та берегової охорони Frontex, і, зокрема, висловили готовність розпочати переговори щодо укладення Угоди про статус представників.
Як повідомлялося, у рамках офіційного візиту у США генеральний прокурор Андрій Костін зустрівся зі Спікером Палати представників США Ненсі Пелосі і обговорив із нею воєнні злочини рф в Україні.
Фото: МВС