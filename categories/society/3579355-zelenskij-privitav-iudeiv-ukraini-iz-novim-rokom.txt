Президент Володимир Зеленський привітав єврейську громаду в Україні з Новим роком - святом Рош га-Шана.

Як передає Укрінформ, про це повідомляє пресслужба Офісу Президента України.
«Шановна єврейська громадо України! Прийміть мої сердечні вітання з нагоди Рош-Гашана - Нового 5783 року. У ці святкові дні звучать молитви до Всевишнього про милосердя, прощення та успіх на шляху до нових звершень», - заявив Зеленський.
Президент зауважив, що єврейська громада є повноправним і шанованим учасником громадського життя. «Сьогодні ваш внесок у мужню та героїчну боротьбу Української держави за власну свободу і незалежність є дуже важливим», - додав він.
Також Зеленський заявив, що високо цінує зусилля іудейських релігійних організацій, спрямовані на духовну й гуманітарну підтримку співвітчизників у часи російської воєнної агресії. «Разом ми обов’язково наблизимо нашу Перемогу», - додав він.
Президент побажав всім щасливого, гарного та солодкого нового року.
Як повідомляв Укрінформ, Рош га-Шана - «голова року» - Новий рік усіх, хто сповідує юдаїзм, зокрема євреїв. Це день, з якого для представників цієї релігії розпочинається суд над усім створеним.
Святкування Рош га-Шана цього року триватиме три дні - з 25 по 27 вересня. До війни в Умань приїздили від 20 до 40 тисяч хасидів.