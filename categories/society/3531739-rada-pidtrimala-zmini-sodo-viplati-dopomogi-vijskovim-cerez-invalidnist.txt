Верховна Рада ухвалила у першому читанні законопроєкт «Про соціальний і правовий захист військовослужбовців та членів їх сімей» (щодо окремих питань призначення і виплати одноразової грошової допомоги»).

Законопроєкт №7415 підтримали 294 народні депутати, передає Укрінформ із посиланням на дані на сайті парламенту.
Згідно з пояснювальною запискою, пропонується доповнити статтю 16-3 зазначеного закону таким пунктом: якщо військовослужбовцю, військовозобов'язаному або резервісту після первинного встановлення інвалідності або ступеня втрати працездатності без встановлення інвалідності під час нового огляду, незалежно від строку, який пройшов з моменту встановлення їм інвалідності або ступеня втрати працездатності, буде встановлено вищу групу інвалідності або більший відсоток втрати працездатності, що дає їм право на отримання одноразової грошової допомоги в більшому розмірі, виплата проводиться з урахуванням раніше отриманої суми.
На думку автора законопроєкту, реалізація документа дозволить встановити справедливі соціальні гарантії військовослужбовцям, військовозобов’язаним та резервістами, які мають право на одноразову грошову допомогу.