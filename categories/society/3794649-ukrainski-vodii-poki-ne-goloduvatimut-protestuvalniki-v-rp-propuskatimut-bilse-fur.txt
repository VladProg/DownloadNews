У пункті пропуску “Корчова-Краківець” гуманітарна допомога пропускатиметься без обмежень, а також польські протестувальники погодилися збільшити кількість вантажівок, які щогодини пропускатимуть до ПП.

Про таку домовленість у коментарі кореспондентові Укрінформу розповів генконсул України в Любліні Олег Куць.
Дипломат також наголосив: якщо ці домовленості виконуватимуться, українські водії відмовляться від проведення голодування.
За його словами, консул України в Любліні Василь Йордан у п’ятницю зустрівся біля "Корчової" з українськими водіями, а також із представниками поліції, прикордонної та митної служб і польськими протестувальниками.
“Було узгоджено, що гуманітарна допомога їхатиме постійно, без будь-яких черг і обмежень. Крім того, сторони домовилися збільшити кількість вантажівок, які щогодини пропускають польські протестувальники. Власне, гуманітарна допомога не входить в цю кількість. Якщо усі ці домовленості виконуватимуться, то українські перевізники не розпочинатимуть голодування на кордоні”, - наголосив Куць.
Як повідомлялося, профільні міністерства України та Польщі домовилися про заходи для зменшення черг вантажівок на автомобільних пунктах пропуску на кордоні, які четвертий тиждень поспіль лишаються заблокованими через страйк польських перевізників. До заходів, які погодили сторони, належить, зокрема, відкриття пункту пропуску “Угринів – Долгобичув” для проїзду порожніх вантажівок для збільшення пропускної спроможності кордону та зменшення навантаження на інші пункти пропуску.
Крім того, у системі єЧерга будуть створені окремі смуги для порожніх транспортних засобів на пунктах пропуску “Ягодин – Дорогуськ” та “Краківець – Корчова”.
Як повідомляв Укрінформ, 6 листопада польські перевізники розпочали блокаду руху вантажівок біля трьох найбільших пунктів пропуску на кордоні з Україною: “Корчова - Краківець”, “Гребенне - Рава-Руська”, “Дорогуськ - Ягодин”. Серед основних вимог – повернення практики дозволів для українських перевізників, скасованої угодою з Європейським Союзом до 30 червня 2024 року. Протестувальники хочуть, щоб угода була розірвана, а дозвільний режим перетину кордону відновили з 1 січня.
23 листопада польські аграрії долучилися до протесту місцевих перевізників і, висуваючи свої вимоги, розпочали блокування руху вантажного транспорту на пункті пропуску «Медика – Шегині» поблизу Перемишля.
За даними Держприкордонслужби, станом на ранок 1 грудня на українсько-польському кордоні у чергах на в’їзд в Україну перебувають близько 2100 вантажних транспортних засобів.
За інформацією ЗМІ, 1 грудня українські водії вантажівок, які очікують на перетин кордону у пункті пропуску "Краківець-Корчова", заявили, що оголошують голодування, проте очікують зустрічі з консулом. Зокрема, українці вимагали, аби польські протестувальники збільшили кількість автомобілів, які пропускають.