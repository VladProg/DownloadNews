В Україні ув'язнених почали залучати до роботи на шахтах.

Про це повідомив міністр юстиції Денис Малюська у Фейсбуці, передає Укрінформ.
«Енергетична безпека - в надійних руках. Наші увʼязнені почали працювати шахтарями», - написав він.

За словами міністра, переваг такого кроку – безліч.
«Заповнюється дефіцит робочої сили; вʼязні отримують навички, які дозволять працевлаштуватись у майбутньому. Також вони отримують пристойну зарплату, яка дозволяє виплачувати відшкодування завданої злочином шкоди, сплачувати податки та наповнювати бюджетний спецфонд, - перерахував Малюська, зазначивши, що «їм, звісно, на особисті потреби теж залишається частина».
Він заявив, що 10 чоловік за зміну видобувають 25 тонн вугілля, що є гарантією енергетичної безпеки України.
При цьому Малюська також додав, що за такого працевлаштування «жодних проблем із бронюванням».
Як повідомлялося, в Україні до опалювального сезону накопичено понад 1,2 млн тонн вугілля.