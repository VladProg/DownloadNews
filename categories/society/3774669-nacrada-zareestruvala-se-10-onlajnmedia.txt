Національна рада з питань телебачення та радіомовлення зареєструвала 10 нових суб’єктів у сфері онлайн-медіа.

Як передає Укрінформ, про це повідомляє пресслужба Нацради.
"Регулятор додав до уже зареєстрованих онлайн-медіа ще 10. Серед реєстрантів – ютуб-канал «Понятная Кухня Любомиров» БО Благодійного фонду «Від щирих Сердець» із Харківської області та кулінарний портал «Клопотенко фізичної особи-підприємця Клопотенка Є. В. Подалися також 4 вебсайти, 2 інформаційних онлайн-медіа, 1 інформаційний інтернет-сайт і 1 суспільно-політичний онлайн-журнал", - йдеться у повідомленні.
Як зазначається, послуги цих онлайн-медіа доступні як в Україні, так і за її межами.
Також Нацрада зареєструвала 51 друковане видання – 13 збірників, однакова кількість – 12 – збірників наукових праць і газет, 9 журналів, 3 наукові журнали та 1 науково-практичний журнал і 1 бюлетень.
Крім того, потрапили до реєстру і 5 провайдерів аудіовізуальних сервісів, які надають свої послуги на території України.
Як повідомляв Укрінформ, наприкінці червня Нацрада зареєструвала перші сім онлайн-медіа.