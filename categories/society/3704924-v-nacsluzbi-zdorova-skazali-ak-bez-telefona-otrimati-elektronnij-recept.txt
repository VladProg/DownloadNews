Пацієнт може отримати електронний рецепт навіть за відсутності телефона.

Про це йдеться у роз'ясненні Національної служби здоров'я, передає Укрінформ.
"Коли лікар виписує е-рецепт на “Доступні ліки”, на прохання пацієнта може роздрукувати його у вигляді інформаційної пам’ятки. Інформаційна пам’ятка містить, зокрема, номер рецепта; код підтвердження; інформацію про виписані ліки; інформацію про спосіб застосування", - зазначають в НСЗУ.
За їхньою інформацією, з цією пам’яткою можна звернутися до будь-якої аптеки, яка бере участь у програмі та отримує “Доступні ліки”.
Крім того, якщо в медзакладі немає світла або лікар не має доступу до Електронної системи охорони здоров'я через перебої з інтернетом, то він випише паперовий рецепт.
Перелік аптек, які відпускають "Доступні ліки", можна знайти на сайті Національної служби здоров'я.
Як повідомляв Укрінформ, урядова програма "Доступні ліки діє в Україні з 2017 року. За програмою громадяни можуть безоплатно або з невеликою оплатою отримати ліки від серцево-судинних захворювань, діабету 2 типу, хронічні хвороби нижніх дихальних шляхів; інсуліни; розлади поведінки і психіки та епілепсія; хвороба Паркінсона, імуносупресивні препарати. Всього в переліку 405 міжнародних непатентованих назв лікарських засобів.