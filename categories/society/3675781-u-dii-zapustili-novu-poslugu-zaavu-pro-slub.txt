Міністерство цифрової трансформації запускає на порталі Дія нову послугу, в межах якої українці можуть подати заяву про державну реєстрацію шлюбу.

Про це повідомляє Укрінформ із посиланням на Мінцифри.
«На порталі Дія можна подати заяву про державну реєстрацію шлюбу й одразу обрати місце, час, формат та зал, де пройде церемонія. Весь процес триває менш як 15 хв, а скористатися послугою можуть громадяни України, старші 18 років та які мають е-підпис», - йдеться в повідомленні.
Щоб подати заяву про шлюб у Дії, потрібно: авторизуватися на порталі Дія та перейти у розділ «Сім’я»; обрати послугу «Заява про шлюб»; заповнити заяву; сплатити адміністративний збір; підписати заяву електронним підписом.
Після цього партнер отримає посилання на заяву електронною поштою. Він має авторизуватися у кабінеті на порталі, перейти за посиланням з пошти та підписати заяву електронним підписом.
«Обраний ДРАЦС надішле вам результат розгляду заяви та деталі щодо церемонії на мейл. Вам залишається лише з’явитися у ДРАЦС у день одруження», - уточнили в міністерстві.
Як повідомлялось, Європейський Союз запускає проєкт «Цифрова трансформація для України» (DT4UA) та виділяє 17,4 млн євро допомоги.
Фото: Мінцифри