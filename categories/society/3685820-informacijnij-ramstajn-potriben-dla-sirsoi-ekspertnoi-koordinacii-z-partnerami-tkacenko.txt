Інформаційний "Рамштайн", який ініціює Україна, потрібен не тільки для боротьби з фейками Кремля, адже йдеться про більш широку експертну платформу координації з партнерами.

Про це міністр культури та інформаційної політики Олександр Ткаченко сказав у інтерв’ю РБК-Україна, передає Укрінформ.
«Це не просто боротьба з фейками кремля. Для цього вже існують інституції в Європі та США. У нас також є Центр стратегічних комунікацій, який постійно займається спростуванням фейків і поясненням, що насправді відбувається, з доказами і фактами. Мова йде про більш широку платформу. На інформаційному фронті від початку повномасштабної війни цивілізований світ і Україна вигравали», - сказав Ткаченко.
Вже очевидно, додав глава МКІП, що росія змінює свою тактику, починає залучати непрямі офлайнові історії, зокрема й через те, що російські канали забороняють в Європі. Крім того, ворог використовує наративи так званих "корисних ідіотів", соціальні мережі та інші способи розповсюдження своїх конспірологічних історій.
«Потрібно переходити в проактивну позицію, насамперед - країнам Європи та Північної Америки, щоб мати спільну точку зору і позицію на те, яким чином боротися з російською пропагандою на різних майданчиках. Крім того, треба відповісти, яким чином криміналізувати статті проти російських пропагандистів, як координувати дії стосовно того, щоб бути проактивними, а не в захисній позиції", - сказав Ткаченко.
Координацію, на його думку, варто робити на рівні експертів і професіоналів, які працюють у центрах стратегічних комунікацій і протидії дезінформації. В ідеалі мова йде про створення постійного центру, який працює 24/7 та може надавати інформацію ЗМІ.
Як повідомлялося, нещодавно в Україні запропонували нову форму для партнерства на світовій арені. Це "інформаційний Рамштайн", що має об'єднати Європу, США та Україну у протидії російській пропаганді.