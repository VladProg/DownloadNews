Заступниця міністра культури та інформаційної політики Галина Григоренко взяла участь у стратегічній сесії Міжвідомчої координаційної ради з питань охорони психічного здоров’я та надання психологічної допомоги особам, які постраждали внаслідок збройної агресії рф проти України.

Про це повідомляє Укрінформ із посилання на пресслужбу МКІП.
«Охорона психічного здоров'я українців – це наскрізна задача багатьох відомств, не тільки тих, хто безпосередньо відповідає до здоров'я наших громадян. Терапевтична роль мистецтва та можливості проживати біль і травми через мистецькі практики – це те, чим ми можемо допомогти і долучитись. Вірю, що державна програма допоможе усім нам не втрачати фокус уваги на найважливішому – людині», – наголосила Григоренко.
Мета стратегічної сесії – залучити представників різних відомств до розробки цільових послуг з психічного здоров’я для різних груп населення.
Як повідомляв Укрінформ, цей захід відбувся у межах роботи над Національною програмою психічного здоров’я та психосоціальної підтримки, яку ініціювала перша леді Олена Зеленська.
«Психологічна допомога має стати такою ж повсюдною, як і загальномедична. Щоб нею міг скористатися абсолютно кожен житель країни. Але при цьому потрібно розуміти, що стовідсоткових відповідей і рекомендацій нам ніхто не дасть. Бо ніхто не знає нашу ситуацію й наших людей так, як ми», – зазначила Зеленська.
Під час стратегічної сесії учасники працювали в командах, щоб визначити цільові групи, які можуть потребувати психологічної допомоги та психосоціальної підтримки, запропонувати послуги для цих груп, а також змоделювати маршрути для отримання послуг і визначити, як люди можуть задовольнити свої потреби. Ці напрацювання будуть використані при розробці Національної програми психічного здоров’я та психосоціальної підтримки.
Національна програма психічного здоров’я та психосоціальної підтримки – ініціатива першої леді Олени Зеленської, яка має на меті допомогти громадянам подолати пов’язаний з війною стрес і наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я України у тісній взаємодії з українськими та міжнародними фахівцями. Ініціатива реалізується за підтримки Всесвітньої організації охорони здоров’я.