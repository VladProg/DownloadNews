Від початку повномашстабного вторгнення росії до України за межі нашої держави виїхали не більше 1% медичних працівників.

Про це повідомив міністр охорони здоров’я Віктор Ляшко в ефірі телемарафону, повідомляє Укрінформ.
“З початку війни медичних працівників виїхало за територію України у відсотках - 0,5% від усіх медичних працівників, які працюють в лікарнях за програмою “Медичних гарантій”. Це офіційна статистика. Навіть якщо не всі потрапили до офіційної статистики, то ми вважаємо, що не більше 1% медичних працівників залишили межі країни”, - повідомив Ляшко.
Водночас він зазначив, що МОЗ фіксує внутрішньо переміщених медичних працівників, число яких складає понад 3,5 тисячі.
“Чи це впливає сьогодні на доступність до медичної допомоги? Ні, ця міграція не впливає на доступність до медичної допомоги. І там, де це можливо, сьогодні наші лікарі надають медичну допомогу. Водночас є і мобілізовані медичні працівники, які разом зі Збройними силами України в їхніх лавах працюють на передовій і надають медичну допомогу як військовослужбовцям, так і цивільним людям, які опинилися в зоні активних бойових дій і під обстрілами, які робить країна-терорист”, - розповів міністр.
Також він наголосив, що “сьогодні в нас не бракує лікарів, сьогодні ми в повній бойовій готовності” та подякував кожному медичному працівнику за роботу.
Як повідомлялося, раніше в МОЗ поінформували, що понад 3,5 тис. внутрішньо переміщених медиків працевлаштувалися в заклади охорони здоров'я на новому місці.