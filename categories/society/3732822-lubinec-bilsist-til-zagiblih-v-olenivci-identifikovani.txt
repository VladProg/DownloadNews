Тіла загиблих в Оленівці вдалося повернути, зараз проходить аналіз ДНК.

Про це уповноважений Верховної Ради з прав людини Дмитро Лубінець сказав під час всеукраїнського правозахисного форуму "Легіон права", передає кореспондент Укрінформу.
“Тіла загиблих в Оленівці вдалося повернути. Наразі проходить аналіз ДНК, рідні відповідними органами поінформовані”, - зауважив Лубінець.
Крім того, омбудсмен повідомив, що після трагедії в Оленівці вперше спілкувався з російською уповноваженою з прав людини Тетяною Москальковоюзапропонував допустити в Оленівку міжнародних експертів.
“Я пропонував Москальковій, щоб разом з ними на місце вибуху в Оленівській колонії прибули експерти з різних країн, частину яких мала запросити Росія, а частину - Україна. Вони беруть однаковий матеріал для експертизи: земля, якісь металеві речі, якісь частини цього приміщення. Потім ми прозоро показуємо, які експертизи хто напрацював”, - зазначив Лубінець.
Він додав, що російська сторона погодиться на такий крок, але потім з'явилися інформація, що росіяни терміново прибирають барак, в якому утримували українських військовополонених і де росіяни влаштували вибух, щось упорядковують, проводять “ремонтні роботи”.
“Я публічно сказав, що вони роблять все, щоб приховати сліди злочину. Нікого так і не допустили”, — сказав омбудсмен.
Лубінець наголосив, що Місія ООН зі встановлення фактів про теракт в окупованій Оленівці жодного разу не погодилася ознайомитися з українськими матеріалами щодо вибуху в колонії.
"Місію закрили, а я з ними навіть не зустрівся. На мій погляд, не зустрівся через їхнє небажання реально чимось займатися”, - зазначив омбудсмен.
За словами Лубінця, упродовж усього часу роботи місії - 5 місяців, він неодноразово намагався зустрітися з її учасниками онлайн чи офлайн.
Зокрема, він висловлював готовність їхати у Нью-Йорк, щоб передати ті матеріали, які є в української сторони, а це експертний аналіз фото, відеоматеріалів, які оприлюднювали росіяни.
“На наш погляд, на погляд експертів, не тільки українських, які брали в цьому участь, це був заряд, встановлений всередині цього бараку, який дає дуже високу температуру”, - додав уповноважений.
Омбудсмен підкреслив, що в Оленівці загинули люди, які мали офіційний статус військовополонених, які були верифіковані Міжнародним комітетом Червоного Хреста.
Однак, за його словами, місію дивним чином закрили. “Про це повідомив речник Гутерреша на пресконференції, і на пряме запитання журналістів: Ви прийняли рішення закрити цю місію через те, що РФ не допустила представників місії до Оленівки? Відповідь була: "Ми це не коментуємо", - сказав Лубінець.
Як повідомлялося, у ніч на 29 липня 2022 року Росія скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 50 захисників «Азовсталі».
У січні 2023 року генеральний секретар ООН Антоніу Гутерреш вирішив розформувати місію зі встановлення фактів теракту в Оленівці через неможливість доставити експертів до місця події.