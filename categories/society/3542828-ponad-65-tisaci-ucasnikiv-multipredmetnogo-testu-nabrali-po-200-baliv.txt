Понад 6,5 тисячі учасників національного мультипредметного тесту набрали по 200 балів принаймні з одного предмета.

Як передає Укрінформ, про це міністр освіти та науки Сергій Шкарлет повідомив у Телеграмі з посиланням на Український центр оцінювання якості освіти.
"Учасники НМТ продовжують ділитися успішними результатами тестування. За інформацією УЦОЯО, у межах двох тижнів основних сесій НМТ 116 181 учасник отримав результат за шкалою 100–200 балів. 200 балів отримали 6 556 вступників", – зазначив Шкарлет.
Так, 375 учасників тестування отримали 200 балів із трьох предметів, 1 269 учасників - із двох предметів, 4 912 учасників – з одного предмета.
Очільник Міносвіти привітав майбутніх студентів українських закладів вищої освіти та їхніх батьків із високими результатами.


"Велика повага учителям за професіоналізм і вагомий внесок до формування молодої еліти України. Бажаю успіхів усім, хто складатиме тестування в найближчі сесії", – додав він.
Як повідомляв Укрінформ, Міністерство освіти та науки України пояснило абітурієнтам, як дізнатися результати національного тестування.
Понад 6,5 тис. учасників НМТ набрали по 200 балів принаймні з одного предмета