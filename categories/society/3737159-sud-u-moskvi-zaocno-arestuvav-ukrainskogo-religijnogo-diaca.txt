Басманний суд Москви виніс рішення про заочний арешт старшого єпископа об’єднання Українських християнських церков «Нове покоління» Андрія Тищенка.

Як повідомили у релігійній громаді, священнику інкримінували провадження діяльності небажаної організації, передає Укрінформ.
Із клопотанням про заочний арешт до суду вийшло російське слідство, і суд його задовольнив.
«Басманний суд Москви виніс рішення про заочний арешт за статтею КК РФ 284.1 – «дійснення діяльності іноземної або міжнародної неурядової організації, щодо якої прийнято рішення про визнання небажаною на території Російської Федерації її діяльності»», - поінформували в об’єднанні УХЦ НП.
Максимальним покаранням, передбаченим цією статтею Кримінального кодексу Росії, є позбавленням волі на строк до шести років.
Священнослужитель, коментуючи свій заочний арешт, зазначив, що «це важливий показник нашої роботи. Ми багато зробили й робимо, а надалі будемо працювати ще краще”.
У релігійній громаді нагадали, що у 2021 році генпрокуратура Росії внесла об’єднання Українських християнських церков «Нове покоління» до списку небажаних на території Росії. У Москві вважають, що діяльність «Нового покоління» несе загрозу для безпеки Кремля. На цей час єпископ Тищенко продовжує свою роботу в Україні. Він став ще популярнішим після того, як під час «Молитви за Україну» попросив у Бога далекобійні ракети та F-16», зазначили в церкві.
Український священнослужитель Андрій Тищенко – християнський проповідник, пастор протестантської церкви. Він є старшим єпископом об’єднання Українських християнських церков «Нове покоління» в Україні.
Фото: Об’єднання Українських християнських церков «Нове покоління» в Україні