Справи, що розглядалися судами, які опинилися на окупованих територіях, передаються в інші суди, що розташовані на території, підконтрольній українській владі, і нині розглядаються там.

Про це голова Верховного суду Всеволод Князєв розповів у інтерв’ю Укрінформу.
“Що стосується судів, які знаходяться на окупованих територіях, то я, як голова Верховного суду, користуючись наданими мені на час воєнного стану повноваженнями, вирішую питання про передачу підсудності справ з окупованих територій до судів, які знаходяться на неокупованих територіях. На сьогодні за моїм розпорядженням 100 судів змінили свою територіальну підсудність, справи передані до інших судів, які продовжують їх розгляд, приймають позовні заяви тощо”, - сказав Князєв.
Тобто, підкреслив він, навіть жителі окупованих територій мають доступ до українського суду, просто тепер ці справи розглядаються іншим судом, а не тим, який знаходиться під російською окупацією.
Голова ВС також зауважив, що подати позовну заяву можна через електронний суд, через інтернет, і таким чином громадяни з окупованих територій можуть звернутися до українського суду і отримати його рішення.
Водночас, за словами Князєва, є суди, з яких справи через дуже швидку окупацію не встигли вивезти, і їх не передавали.
“У таких випадках кримінальні справи будуть відновлюватися і розглядатися далі. Що стосується цивільних, адміністративних справ – процесуальне законодавство такого механізму не містить. На жаль, по тих справах, які не були розглянуті, які втрачені і знаходяться на окупованих територіях, необхідно подавати нові позови, і справи будуть розглядатися спочатку”, - зазначив голова Верховного суду.
З 24 лютого в Україні триває повномасштабна російська воєнна агресія.