Руйнування інфраструктури України опосередковано впливає на життя всього населення та реалізацію його прав у всіх сферах.

Про це заявила член Незалежної міжнародної комісії ООН з розслідування порушень в Україні Ясмінка Джумхур в інтервʼю Укрінформу.
«Ми збирали докази щодо всіх типів злочинів, включаючи посягання на особисту недоторканність, включно зі злочинами, пов’язаними з руйнуванням інфраструктури тощо. Ці події зосереджують нашу увагу на деяких конкретних питаннях, враховуючи, що з жовтня основною метою атак була інфраструктура, яка опосередковано впливає на життя всього населення та реалізацію його прав у всіх сферах», - сказала член Комісії ООН.
Джумхур зауважила, що атаки на інфраструктуру мають кілька вимірів, і висновки щодо них обовʼязково будуть у звіті для Ради ООН з прав людини у березні наступного року.
Говорячи про вплив уражень інфраструктури України, комісар ООН акцентувала на їхньому впливі на дітей, чиї права на освіту порушуються не лише через фізичне знищення шкіл, але й через руйнування електропостачання. Джумхур відзначила і вплив атак на доступ до медичних послуг, який обмежується через зруйновану транспортну інфраструктуру, а також на їхньому впливі на психічне здоров’я людей.
«Я можу навести багато інших прикладів того, як руйнування інфраструктури може вплинути на життя людей. Це стає особливо серйозною проблемою, коли така ситуація відбувається взимку, оскільки атаки впливають як на забезпечення електроенергією, так і на систему опалення», - підкреслила член Незалежної комісії ООН.
Як повідомлялося, 4 березня Рада з прав людини ООН прийняла резолюцію 49/1 про становище у сфері прав людини в Україні, що склалося внаслідок російської агресії. Відповідно до цієї резолюції, Рада з прав людини заснувала Незалежну міжнародну комісію з розслідування воєнних злочинів рф в Україні.
У жовтні комісія з розслідування порушень в Україні представила Генеральній Асамблеї ООН детальний письмовий звіт, у якому зафіксовано велику кількість вчинених російськими військами воєнних злочинів, порушень прав людини та міжнародного гуманітарного права в Україні.