Вищий антикорупційний суд застосував до колишнього голови Державної прикордонної служби запобіжний захід у вигляді застави у розмірі 2 108 850 грн.

Як передає Укрінформ, про це інформує пресслужба суду.
“Слідчий суддя Вищого антикорупційного суду застосувала до колишнього голови Державної прикордонної служби запобіжний захід у вигляді застави у розмірі 2 108 850 грн”, - ідеться в повідомленні.
Окрім того зазначається, що на підозрюваного покладено процесуальні обов’язки: прибувати за кожною вимогою до детектива, прокурора слідчого судді, суду; утримуватись від спілкування із визначеними в ухвалі слідчого судді особами; здати на зберігання до відповідних органів державної влади свій паспорт (паспорти) для виїзду за кордон, інші документи, що дають право на виїзд з України та в’їзд в Україну.
Строк дії обов’язків – до 28 грудня 2022 року включно.
У ВАКС нагадують, що ексголова Держприкордонслужби підозрюється у вчиненні кримінального правопорушення, передбаченого ч. 2 ст. 27 ч. 2 ст.28 ч. 2 ст. 364 КК України.
Як повідомила пресслужба Спеціалізованої антикорупційної прокуратури, ВАКС також обрав запобіжний захід у вигляді застави розміром 173 тис. грн колишньому начальнику Першого окремого відділу капітального будівництва прикордонної служби, який також є фігурантом даної справи.
Як повідомлялося, 28 жовтня НАБУ та САП повідомили колишнім голові Державної прикордонної служби України, начальнику першого окремого відділу капітального будівництва ДПСУ та директору приватної компанії-забудовниці про підозру у зловживанні владою та службовим становищем, в результаті чого забудовник одержав неправомірну вигоду понад 10,68 млн грн.