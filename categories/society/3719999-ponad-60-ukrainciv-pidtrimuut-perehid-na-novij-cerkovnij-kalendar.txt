Перехід на новий церковний календар підтримують 63% українців.

Про це свідчать результати опитування, проведені соціологічною групою «Рейтинг», передає Укрінформ.
Водночас 18% опитаних - проти такої ідеї, ще 17% говорять, що їм байдуже до цього.
За даними опитування, найбільше прихильників переходу на новий церковний календар серед мешканців заходу (78%) та особливо греко-католиків (92%). Серед прихожан ПЦУ також понад 60% підтримують цю ініціативу.

Дещо меншою є підтримка переходу серед мешканців східних й південних областей, але і там близько половини це підтримують. Хоча серед прихожан УПЦ (МП) найбільше тих, хто проти цієї ініціативи (35%), однак і серед них більше 40% підтримують перехід. Молодших та невіруючих загалом це питання не хвилює.
При цьому соціологи вказують, що підтримка переходу на новий церковний календар є вищою, ніж була підтримка перенесення Різдва у грудні минулого року: так, у грудні перенесення Різдва на 25 грудня підтримали 44% і не підтримали – 31%, тоді як зараз перехід на новий календар підтримують 63%, і 18% - не підтримують.

Опитування проведено 1-2 червня методом телефонних інтерв'ю з використанням комп'ютера. У ньому взяли участь 1000 респондентів віком від 18 років в усіх областях, крім тимчасово окупованих територій Криму та Донбасу, а також територій, де на момент опитування відсутній український мобільний зв'язок.
Вибірка репрезентативна за віком, статтю і типом поселення. Помилка репрезентативності дослідження з довірчою імовірністю 0,95: не більше 3.1%.
Як повідомляв Укрінформ, Православна церква України ухвалила рішення перейти на новоюліанський календар з 1 вересня 2023 року.