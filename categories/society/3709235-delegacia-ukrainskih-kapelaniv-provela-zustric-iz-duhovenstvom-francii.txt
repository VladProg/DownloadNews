У ході візиту до Франції українська делегація військових капеланів зустрілася із представниками місцевого духовенства, серед тем, які обговорювалися - останні новини з фронту.

Про це заступниця міністра оборони Ганна Маляр повідомила в Телеграмі, передає Укрінформ.
"За нашими новинами стежать всі. Зустріч з французьким католицьким духовенством почалась з уточнення подій у Бахмуті та обговорення найсвіжіших новин з фронту, які вони відстежують і добре знають", — зазначила Маляр.
За словами заступниці міністра, після того учасники зустрічі перейшли до робочих моментів - обміну досвідом щодо розвитку військового капеланства.
Як повідомлялося, делегація на чолі із заступницею міністра оборони Ганною Маляр вирушила до французького міста Люрд на Міжнародне військове паломництво – захід, що об‘єднує військову й капеланську спільноту в питаннях духовної і психологічної підтримки та реабілітації військовослужбовців.
Під час меси 63-го Міжнародного військового паломництва військові капелани ЗСУ вперше прочитали молитву "Богородице, Діво" українською мовою.
Фото: armyinform.com.ua