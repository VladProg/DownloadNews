В Україні станом на 12 грудня провели огляд майже 26,55 тисячі закладів освіти, з них близько 68% мають укриття.

Як передає Укрінформ, про це міністр освіти і науки України Сергій Шкарлет написав у Телеграмі.
“Так, станом на 12 грудня 2022 року проведено огляд майже 26,55 тис. (95%) об'єктів закладів освіти, з них приблизно 68% мають укриття і можуть здійснювати освітній процес в очній формі”, - написав Шкарлет.
Зокрема, укриття облаштовані у 56,1% дитячих садків, 74,7% шкіл, 94,78% закладів професійно-технічної освіти. Також укриття мають заклади фахової передвищої освіти та 87,8% закладів вищої освіти.
За словами очільника МОН, територіальні громади та засновники закладів освіти продовжують облаштовувати укриття, щоб якомога більше дітей мали можливість навчатися в традиційному форматі.
Як повідомляв Укрінформ, 8 грудня очільник Державної служби якості освіти Руслан Гурак заявив, що майже 75% учнів в Україні навчаються онлайн.