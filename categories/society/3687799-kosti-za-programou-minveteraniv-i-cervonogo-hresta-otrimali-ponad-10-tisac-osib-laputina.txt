Понад 10 тис. осіб отримали грошову допомогу в межах проєкту Міністерства у справах ветеранів та Червоного Хреста України.

Про це в ефірі загальнонаціонального телемарафону "Єдині новини" сказала міністр у справах ветеранів Юлія Лапутіна, повідомляє Укрінформ.
"Ми вже здійснили виплати 10 тисячам таких осіб. Зараз знову люди подають на ці заявки, кошти в програмі є", - зазначила вона.
За словами Лапутіної, кошти на підтримку ветеранського підприємництва планується закріпити на законодавчому рівні.
"У нас бюджетом закладені кошти, і протягом року цей проєкт буде продовжуватися для ветеранів. Думаю, і на наступний рік будемо продовжувати цей проєкт, адже більше людей повертатимуться з війни до своїх громад, і ми маємо дати їм підтримку", - сказала Лапутіна.
Як повідомляв Укрінформ, 22 березня стартував другий етап спільного проєкту Міністерства у справах ветеранів та Червоного Хреста України з підтримки ветеранів війни, які отримали інвалідність І або ІІ групи внаслідок війни.
Відучора ще 15 тисяч заявників можуть подати заяву на отримання грошової допомоги через інформаційний ресурс Е-ветеран за посиланням.