Служба безпеки України затримала в понеділок колишнього виконувача обов’язків командира однієї з частин Сил спецоперації Романа Червінського, дії якого призвели до обстрілу аеродрому "Канатове" і який переховувався від слідства.

Про це кореспондентові Укрінформу повідомило джерело у правоохоронних органах.
"Червінського затримали на Тернопільщині вранці у понеділок", - повідомив співрозмовник.
Як повідомлялось, 21 квітня Червінському було оголошено підозру за перевищення службових повноважень. Голова СБУ Василь Малюк повідомляв, що той переховується від слідства, не приходить на допити й навіть відсутній за місцем проживання. За словами очільника СБУ, Червінський - фактично дезертир, оскільки майже вісім місяців не з'являється на службі. Малюк повідомив, що ДБР також відкрило за цим фактом кримінальне провадження за статтею 407 Кримінального кодексу (самовільне залишення військової частини або місця служби).
СБУ розслідує обставини ракетного обстрілу аеродрому "Канатове" в Кіровоградській області в липні 2022 року, що стався через самовільні дії окремих військовослужбовців внаслідок чого загинув командир військової частини, а 17 захисників зазнали поранень. Також повністю розбиті два бойові винищувачі, зруйновано злітну смугу, іншу техніку та будівлі.