Грузинські правоохоронці звільнили затриманого під час протестів у Батумі громадянина України Дмитра Закревського.

Про це Укрінформу повідомив речник МЗС Олег Ніколенко.
«Відпустили (затриманого українця)», - сказав він.
Раніше речник МЗС повідомив, що українські дипломати працюють над отриманням доступу до затриманої під час протестів у Батумі громадянки України Марини Чобанян та її звільненням.
Як повідомлялося, круїзний лайнер Astoria Grande у четвер прибув з російського Сочі до грузинського Батумі. Прибуття судна спровокувало протест з боку грузинської опозиції.
Тоді правоохоронці затримали 23 особи, серед яких виявилася українка Марина Чобанян.
У вівторок, 1 серпня, стало відомо, що серед затриманих був також громадянин України Дмитро Закревський.