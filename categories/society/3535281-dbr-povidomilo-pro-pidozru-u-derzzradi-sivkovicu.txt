Державне бюро розслідувань (ДБР) повідомило про підозру у держзраді колишньому заступнику секретаря Радбезу Володимиру Сівковичу.

Як передає Укрінформ, про це ДБР повідомляє у Телеграмі.
«Працівники ДБР повідомили про підозру у державній зраді колишньому заступнику секретаря Ради нацбезпеки і оборони Володимиру Сівковичу та трьом співробітникам фсб рф за шпигунство», - йдеться у повідомленні.
Слідство встановило, що 5-а служба федеральної служби безпеки росії утворила злочинну організацію для проведення розвідувально-підривної діяльності проти України. Очолив її начальник 9 («українського») управління департаменту оперативної інформації 5-ої служби фсб росії Ігор Чумаков. До її складу входили співробітники фсб, у тому числі Олександр Чуліндін, Марина Тєрєнтьєва та представники інших державних органів країни-агресора. Залучили фсб-шники до своєї протиправної діяльності й представників колишньої влади в Україні, які у 2014 році «перебрались» до москви, зокрема Сівковича. Також у злочинну групу входив ексначальник ГУ СБУ в Криму Олег Кулініч, який у свою чергу залучив до групи інших громадян України.
Сівкович координував роботу з українською частиною угруповання, яка збирала та передавала представникам рф відомості, що становлять державну таємницю, а також намагалась впливати на кадрові рішення в органах безпеки України.
Також повідомляється, що для прикриття Сівкович створив у москві «політичний офіс», працівники якого начебто займалися суспільно-політичною діяльністю, а насправді проводили розвідувально-підривну діяльність проти України. Вони залучали до негласного співробітництва осіб, які мають розвідувальні можливості на території України та спроможні надавати допомогу працівникам фсб.
Сівковичу повідомлено про підозру у вчиненні злочинів, передбачених ч. 1 ст. 255 (створення, керівництво злочинною спільнотою або злочинною організацією, а також участь у ній), ч. 1 ст. 111 (державна зрада), а співробітникам 5-ї служби фсб Ігорю Чумакову, Олександру Чуліндіну та Марині Тєрєнтьєвій за ч. 1 ст. 114. (шпигунство).
Як повідомлялося, 16 липня 2022 року Державне бюро розслідувань та Служба безпеки України провели спільну спеціальну операцію, в результаті якої викрили та затримали колишнього начальника СБУ в Криму Олега Кулініча. Йому повідомлено про підозру у вчиненні злочинів, передбачених ч. 3 ст. 255 (створення, керівництво злочинною спільнотою або злочинною організацією, а також участь у ній), ч. 1 ст. 111 (державна зрада), ч. 5 ст. 27 ч. 1 ст. 114 (пособництво у передачі або збиранні з метою передачі іноземній державі, іноземній організації або їх представникам відомостей, що становлять державну таємницю).