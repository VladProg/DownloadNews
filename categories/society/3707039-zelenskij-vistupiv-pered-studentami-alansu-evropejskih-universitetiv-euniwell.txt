Президент України Володимир Зеленський виступив перед студентами Альянсу європейських університетів EUniWell, де закликав їх не втрачати сміливості для спроможності захистити себе і свою країну.

Про це йдеться на сайті офіційного інтернет-представництва Президента України, передає Укрінформ.

"Ви не повинні втрачати сміливості! Ніхто не знає того свого часу, коли, можливо, доведеться стати на захист свободи. Ніхто не знає достеменно, які загрози свободі можуть виникнути через рік, через пʼять років. Якщо доведеться захищати свободу, будь ласка, будьте сміливими! Будь ласка, не здавайте своїх цінностей тим, хто прагне їх знищити. Боріться, щоб простір свободи нічого не втрачав. Якби так не робили до нас, сьогодні нас тут не було б. Якщо так не будемо робити ми, то хіба свобода збережеться після нас?", – сказав Зеленський.

Він наголосив, що сьогодні не варто піддаватися ілюзії, що битву за свободу вже завершено й що сміливість більше ніколи не знадобиться.
"Ця жорстока терористична війна, яку веде росія проти України, – нагадування кожній нашій країні, кожному й кожній із вас особисто, що сміливість може бути потрібна вам сьогодні так само як і в будь-який інший час сміливість була потрібна для захисту свободи й наших європейських цінностей", – підкреслив глава держави.
Він зауважив, що зараз Європа є сміливою в ухваленні рішень, захисті свободи, тиску на агресора. На його думку, це сталося завдяки сміливості лідерів і звичайних людей, за якими йдуть лідери. Зеленський зазначив, що саме фактор сміливості зумовить перемогу України та її союзників.
"Наша перемога зараз, коли російська агресія торкнулася лише України, зробить те, чого не вдалося зробити у вирішальне десятиліття перед Другою світовою війною. Ми знищимо тотальне зло при його корінні, коли воно ще не встигло охопити агресією інші народи Європи», – сказав Зеленський.
Водночас глава держави побажав кожному студенту й студентці знайти ту сферу, у якій їхня сміливість зможе дати більше свободи й можливостей усій Європі.

"Я щиро бажаю вашому поколінню передати вашим дітям ще вільнішу, ще більш об’єднану та ще більш захищену Європу, ніж ми можемо забезпечити зараз і обов’язково забезпечимо", – зазначив глава держави.
Захід Europe Unity For Well-Being ініційований Київським національним університетом імені Тараса Шевченка в межах Альянсу європейських університетів EUniWell.
Як раніше повідомляв Укрінформ, Президент України Володимир Зеленський звернувся до учасників саміту коаліції зі створення спецтрибуналу для росії, де наголосив, що справедливе правосуддя над росією як країною-агресором має довести міжнародну єдність, як це було у Нюрнберзі, і для цього має бути створений спецтрибунал.
Фото, відео: ОП