Дитячий фонд ООН (ЮНІСЕФ) доправив в Україну 543 тисячі доз пероральної поліомієлітної та 110 160 доз інактивованої поліомієлітної вакцин.

Про це повідомляє пресслужба Міністерства охорони здоров'я, передає Укрінформ.
«ЮНІСЕФ зобовʼязується допомагати зміцнювати спроможність української системи охорони здоровʼя, зокрема послуги з імунізації, особливо зараз, коли країна переживає важкі часи. Розв’язання проблеми стрімкого поширення поліомієліту не можна відкласти на потім — вона потребує якнайшвидшого реагування. Ця хвороба невиліковна, але їй можна ефективно запобігти за допомогою вакцинації», — сказав голова представництва ЮНІСЕФ в Україні Мурат Шахін.

Своєю чергою заступник міністра охорони здоров’я, головний державний санітарний лікар України Ігор Кузін зазначив, що вакцинація проти поліомієліту критично важлива, особливо з огляду на війну.

"Люди масово переміщуються, тому пропускають рутинні вакцинації за календарем щеплень і вчасно не отримують медичну допомогу. Через це суттєво погіршується здатність протистояти спалаху хвороби серед дітей і дорослих. Наше завдання — забезпечити продовження вакцинальної кампанії, яку Міністерство охорони здоров'я України розпочало в лютому 2022 року", - сказав він.

Як повідомляв Укрінформ, Міністерство охорони здоров'я оголосило двоетапну кампанію з імунізації дітей від поліомієліту у зв'язку з реєстрацією на території України 2 випадків захворювання на поліомієліт невакцинованих дітей.
Фото: МОЗ