У нашій країні найбільше потребують усиновлення діти віком 10-12 років і старші, натомість українці здебільшого хочуть взяти в родину малюків від двох місяців до 5-6 років.

Про це повідомила керівниця Координаційного центру з розвитку сімейного виховання та догляду дітей Ірина Тулякова в ефірі телемарафону “Єдині новини”, повідомляє кореспондент Укрінформу.
“Ми маємо враховувати, що процес усиновлення - він не тільки про те, що ти хочеш, наприклад, взяти в сім’ю дитину, він іще й про співвідношення твоїх очікувань і можливостей, які є в країні. У нас дуже велика кількість родин, які б хотіли б удочерити або всиновити дитину від двох місяців до 5-6 років. Водночас в Україні найбільше потребують родини діти від 10-12 років і старші. Їх переважна більшість. Плюс дітки з інвалідністю, їх теж у нас дуже багато. Або сімейні групи - сестрички-братики, найчастіше це три-чотири дитини. Тож у нас іде така невідповідність бажанням і очікуванням усиновлювачів”, - розповіла Тулякова.
Вона звернула увагу потенційних батьків на те, що “діти старшого віку - це теж ті діти, які потребують родинного тепла… А маленьких діток у нас насправді дуже мало”.
На уточнення журналістів, чи будуть внесені зміни у процес усиновлення у зв’язку зі скаргами на його складність через бюрократичну тяганину, керівниця Координаційного центру відповіла: “Так, звичайно будуть, але хотіла б теж звернути увагу, що процес усиновлення в усьому світі не є легким, це велика відповідальність”.
“В Україні не найтриваліший період усиновлення, якщо порівнювати з іншими країнами. З іншого боку - так, є дуже багато бюрократичних аспектів. У тому числі зараз, в умовах війни вони пов’язані з відсутністю тієї кількості соціальних працівників, або працівників ССД , які могли б підтримувати і допомагати родинам”, - зазначила Тулякова.
Вона додала, що Координаційний центр з розвитку сімейного виховання та догляду дітей працює разом з Міністерством соціальної політики та Міністерством цифрової трансформації над удосконаленням діджитал-рішень, які дозволять спростити деякі бюрократичні процеси.
“Але, з іншого боку, сам процес навчання, підготовки і прийняття рішень про усиновлення не може бути дуже швидким. Він має бути досить свідомим”, - наголосила Тулякова.
Як повідомлялося, Володимир Зеленський заявив, що Україна як держава має прийти до того, аби для всіх дітей у нашій країні, для всіх, хто залишився без батьківського піклування, знайшлася своя родина – свій власний дім, сім’я.