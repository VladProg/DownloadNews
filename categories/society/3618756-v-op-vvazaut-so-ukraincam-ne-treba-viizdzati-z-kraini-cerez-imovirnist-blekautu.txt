Заступник керівника Офісу Президента Кирило Тимошенко запевнив, що українцям не треба виїжджати з країни через можливий блекаут по всій Україні, оскільки сподівається, що загального блекауту не буде.

Про це він сказав у ефірі програми Факти ICTV, повідомляє кореспондент Укрінформу.
"Ми вже проходили багато різних сценаріїв, вони були протягом останнього місяця. Я хотів би відразу всіх заспокоїти – виїжджати з країни точно нікуди не треба... Не буде в нас такого загального, сподіваємося, блекауту по всій країні, так, можливі відключення, так, вони можливі не тільки на годину або дві, але це вже пройдені етапи того, як ми це лагодимо", – сказав Тимошенко.
За його словами, є розуміння, що "в будь-якому випадку працює і ДСНС, працює обласна влада для того, щоб розгортати пункти незламності, пункти обігріву, а паралельно працюють енергетики для того, щоб протягом доби, двох, трьох, лагодити енергетику".
"Все залежить від ситуації, дійсно, по ракетних обстрілах, я думаю, що це розуміє кожен українець. Але в будь-якому випадку ми в своїй країні, виїжджати нікуди не треба, все полагодимо і все стабілізуємо", – запевнив заступник керівника ОП.
Раніше генеральний директор найбільшої в Україні приватної енергетичної компанії ДТЕК Максим Тімченко в інтерв’ю BBC заявив, що українцям слід подумати про варіант виїзду за кордон на зимовий період, це дозволить зменшити споживання електроенергії в країні і знизить навантаження на напівзруйновану енергетичну інфраструктуру.
Згодом пресслужбі компанії уточнили, що наразі в Україні немає надзвичайної ситуації, яка потребувала б виїзду за кордон.