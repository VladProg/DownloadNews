Віцепрем’єр - міністр з питань реінтеграції тимчасово окупованих територій Ірина Верещук публічно закликає російського омбудсмена тетяну москалькову передати списки всіх сиріт, які є громадянами України.

Як передає Укрінформ, про це Верещук повідомляє у Телеграмі.
“Публічно звертаюся до російського уповноваженого з прав людини тетяни москалькової та російського уповноваженого з прав дітей марії львової-бєлової. Пропоную невідкладно передати українській стороні списки всіх дітей-сиріт та дітей, позбавлених батьківського піклування, які на 24 лютого 2022 були громадянами України до 18 років включно”, - написала Верещук.
Також вона закликала москалькову та львову-бєлову невідкладно передати українській стороні списки всіх дітей-сиріт та дітей, позбавлених батьківського піклування, які зараз перебувають на тимчасово захоплених територіях України, а також вивезених на російську територію.
Такі списки Верещук пропонує надіслати на електронну адресу: info@minre.gov.ua.
Як повідомляв Укрінформ, уповноважений Верховної Ради з прав людини Дмитро Лубінець заявляв, що на території росії можуть перебувати близько 150 тисяч незаконно вивезених українських дітей. Офіційно верифікованих дітей на території російської федерації станом на 16 лютого залишається 16 тисяч 207 осіб.