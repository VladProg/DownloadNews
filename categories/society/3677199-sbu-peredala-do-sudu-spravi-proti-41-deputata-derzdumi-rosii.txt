Служба безпеки України зібрала неспростовні докази вини 41 депутата державної думи рф, які сприяли захопленню частини східних регіонів України. Зловмисникам загрожує до 15 років позбавлення волі або довічне ув’язнення з конфіскацією майна.

Про це йдеться у повідомленні СБУ в Телеграмі, передає Укрінформ.
В СБУ розповіли, що 15 лютого минулого року ці депутати держдуми рі підтримали постанову щодо звернення до президента росії з проханням визнати «незалежність» окупованих районів Донецької та Луганської областей.
А вже через тиждень проголосували за ратифікацію «договору про дружбу, співробітництво та взаємодопомогу» між країною-агресором і терористичними організаціями «л/днр».
Тим самим посадовці сприяли реалізації кремлівського плану із захоплення України.
На підставі зібраних доказів слідчі Служби безпеки повідомили російським депутатам про підозру за ч. 3 ст. 110 Кримінального кодексу України (Посягання на територіальну цілісність та недоторканність України) і направили до суду обвинувальні акти. За статтями їм загрожує до 15 років позбавлення волі або довічне ув’язнення з конфіскацією майна.
Як повідомлялось, у січні СБУ передала до суду обвинувальні акти стосовно ще 55 депутатів держдуми рф та наразі здійснює комплексні заходи для притягнення їх до відповідальності за злочини проти України.
Розслідування проводили співробітники СБУ Вінницької, Івано-Франківської та Тернопільської областей за процесуального керівництва органів прокуратури.