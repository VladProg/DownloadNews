Державна судова адміністрація України здійснила реєстрацію Київського міського окружного адміністративного суду, утвореного після ліквідації Окружного адмінсуду.

Про це повідомляє пресслужба ДСАУ, передає Укрінформ.
"Реєстрацію КМОАС було здійснено 28 лютого", - йдеться у повідомленні.
Як зазначається, суд було утворено на виконання Закону України від 13 грудня 2022 р.№ 2825-IX, який набрав чинності 15 грудня і яким було ліквідовано Окружний адміністративний суд м.Києва й одночасно утворено КМОАС із місцезнаходженням у столиці.
"З дня початку роботи КМОАС до нього повинні бути передані усі справи зі юрисдикцією міста Києва, які на перехідний період тимчасово повинні розглядатися в Київському окружному адміністративному суді”, - ідеться в повідомленні.
Місцезнаходження юридичної особи вказано за адресою: вул. Липська, буд. 18/5, м. Київ, 01601, Україна.
Повідомляється, що 21 лютого ухвалено рішення про призначення тимчасово виконуючою обов'язки керівника апарату Київського міського окружного адміністративного суду Наталію Оленченко. Т.в.о. керівника апарату суду здійснює повноваження керівника суду як юридичної особи до моменту призначення, обрання чи переведення на посаду судді такого суду щонайменше одного судді та продовжує виконувати обов’язки керівника апарату суду до призначення відповідного керівника.
Як повідомлялося, 13 грудня 2022 року Верховна Рада ухвалила закон про ліквідацію Окружного адміністративного суду міста Києва та утворення Київського міського окружного адміністративного суду. Цього ж дня закон підписав Президент.
Цей документ глава держави вніс до ВР 13 квітня 2021 року як невідкладний.
ОАСК відомий ухваленням резонансних рішень, серед яких – скасування нового українського правопису, скасування рішення Київради про перейменування Московського проспекту на проспект Бандери, визнання незаконною націоналізації Приватбанку, призупинення процесу перейменування УПЦ (МП), поновлення Романа Насірова на посаді голови Державної фіскальної служби та ін.