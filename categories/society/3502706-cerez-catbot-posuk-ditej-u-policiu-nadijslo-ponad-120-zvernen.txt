Через чатбот "Пошук дітей" до поліції надійшло понад 120 звернень щодо зникнення маленьких українців.

Про це у Фейсбуці поінформував начальник Управління ювенальної превенції Національної поліції України (НПУ) Василь Богдан, передає Укрінформ.
"У ювенальній поліції України працює телеграм-бот "Пошук дітей". Бот створено для спрощення процедури подачі відомостей про дитину, яка зникла безвісти. За час роботи боту до нас надійшло понад 120 звернень про зникнення маленьких українців", - сказав начальник Управління ювенальної превенції НПУ.
За його словами, вся отримана через цей бот інформація офіційно реєструється та ретельно перевіряється працівниками поліції.
Богдан закликав громадян не зволікати і одразу повідомляти про факти зникнення дітей поліцію.
Як повідомлялося, президент рф володимир путін 24 лютого оголосив війну Україні і розпочав масштабне вторгнення.