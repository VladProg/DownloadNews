Верховна Рада ухвалила в першому читанні законопроєкт, який передбачає включення до переліку обов'язкових предметів для проходження державної підсумкової атестації історію України та іноземні мови, окрім російської мови.

Про підтримку законопроєкту №9046 "Про внесення змін до Закону України "Про повну загальну середню освіту" щодо обов’язкових результатів навчання" за основу Голова ВР Руслан Стефанчук повідомив у Фейсбуці, передає Укрінформ.
Так, згідно з текстом документу, планується встановити, що на кожному рівні повної загальної середньої освіти обов’язковій перевірці під час державної підсумкової атестації підлягають не лише результати навчання з державної мови та математики, а й результати навчання з історії України та іноземної мови, крім мови держави, визнаної парламентом державою-агресором або державою-окупантом, тобто російської.
При цьому пропонується встановити, що державні стандарти мають передбачати вільне володіння українською мовою, необхідний рівень математичної компетентності, знання історії України, володіння іноземною мовою, крім російської, всіма учнями закладів освіти, які завершують здобуття повної загальної середньої освіти.
Як повідомляв Укрінформ, Верховна Рада в лютому ухвалила закон №8228-1, яким продовжила на 2023 рік термін скасування державної підсумкової атестації для випускників 11 класів та зовнішнього незалежного оцінювання як конкурсного критерію доступу до освітніх послуг.
Вступне випробування для здобуття вищої освіти проводитиметься у форматі національного мультипредметного тесту, в якому є два обов’язкові предмети: українська мова та математика. Третім предметом на вибір, за пропозицією МОН, може бути: історія України, іноземна мова, фізика, хімія, біологія.
ДПА для учнів 4 та 9 класів у 2023 році також скасовано.