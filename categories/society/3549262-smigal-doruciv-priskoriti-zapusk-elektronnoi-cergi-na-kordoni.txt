Прем'єр-міністр України Денис Шмигаль доручив Міністерству інфраструктури прискорити запуск послуги «електронна черга» на кордоні.

Як передає Укрінформ, про це Шмигаль написав у Телеграмі.
Він зазначив, що розбудову якісної прикордонної інфраструктури обговорили під час наради з командою Міністерства інфраструктури.
"Прискорення проходження на пунктах пропуску людей, автівок і вантажів сприятиме активізації роботи бізнесу та збільшенню товарообігу", - зауважив Шмигаль
За його словами, перед міністерством поставлені кілька завдань, зокрема, прискорити запуск послуги «електронна черга» на кордоні та активізувати створення мережі сучасних сервісних зон для вантажних автомобілів та водіїв біля прикордонних пунктів пропуску. У перспективі такі зони необхідно буде облаштувати згідно зі стандартами та директивами ЄС по всій країні.
Також Мінінфраструктури спільно з Держмитслужбою має опрацювати заходи щодо розширення пропускної спроможності державного кордону, зокрема закупівлю обладнання для сканування авто та прискорення проходження митних процедур
Крім того, в Україні опрацюють питання продовження облаштування прикордонної інфраструктури за рахунок кредитних і грантових коштів партнерів, зокрема Польщі.
Як повідомлялося, у грудні 2021 року стало відомо, що Кабінет Міністрів запроваджує пілотний проєкт "Електронна черга перетину кордону", який допоможе позбутися черг вантажівок під час перетину кордону України. Тоді зазначалося, що, згідно з концепцією, на розгортання сервісу передбачено три місяці.
Фото: Денис Шмигаль, Telegram