Директорка Інституту Масової Інформації Оксана Романюк відмовилась від німецької премії за свободу слова, коли дізналася, що її номінували разом із колишнім головним редактором радіостанції “Ехо Москви” Олексієм Венедіктовим.

Як передає Укрінформ, про це Романюк повідомила у Фейсбуці.
"Прочитала, що Венедіктов став "першим росіянином, який отримав німецьку премію за свободу слова". А я мабуть стала першою українкою, яка від неї відмовилась", - написала Романюк.
За її словами, організатори премії, Palm Foundation, написали ще навесні, що номінують її спільно з Венедіктовим: "Бо Україна, росія, символізм, "обидві країни постраждали".
"Але я не уявляю, як би я могла фізично стати на одну сцену і розділити одну нагороду з Венедіктовим. З службовим лібералом Кремля, політтехнологом, який не раз просував кремлівську пропаганду, публічно називав путіна своїм "єдиним начальніком", вихвалявся звязками з лавровим, пєсковим, і іншими функціонерами, і так далі", - підкреслила Романюк.
Вона звернула увагу на те, що Венедіктов був в курсі, що номінували їх разом. "І так само, я впевнена, він цілком в курсі моєї відмови від премії. Тим не менше, йому вистачило совісті піти і отримати цю премію", - зазначила Романюк.
"Знаю, що за ці 9 місяців багато колег медійників дивувалися виступам росіян на публічних заходах, де про Україну і відповідальність не згадували майже взагалі, натомість розказували як всі повинні їх підтримувати і рятувати. Для мене це також показник адекватності. Якщо російському громадянину не соромно зараз публічно розказувати про свою тяжку долю і отримувати премії, то він є тим, що ми називаємо "хорошим". Тобто банальним зверхнім імперіалістом. А якщо все ж соромно і він говорить про провину і трансформацію - тоді є шанс на якийсь діалог в майбутньому", - наголосила Романюк.
Вона акцентувала, що не має претензій до організаторів.
"Вони щиро дуже далекі від наших реалій. Це західноєвропейська християнська етика, миротворці, простягніть руки один одному. Ми довго листувалися з ними, і продовжуємо листуватися. Їм непросто вийти за рамки усталеної картини світу і зрозуміти те, що відбувається тут. Але я знаю що мені все ж вдалося викликати в них запитання і внутрішні дискусії. Попереду в нас ще багато роботи і багато роз'яснень, щоб розвіяти російську імперську магію", - підсумувала Романюк.
Як повідомлялось, колишній головний редактор радіостанції “Ехо Москви” Олексій Венедиктов отримав міжнародну премію імені Йоганна Філіпа Пальма за свободу слова і свободу друку. Церемонія вручення відбулася в німецькому місті Шорндорф 4 грудня.