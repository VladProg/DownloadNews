Соціальний і військовий психолог Олег Покальчук вважає, що більша частина наших співвітчизників, які виїхали за кордон через війну, там і залишаться і стануть діаспорою.

Таку думку він висловив в інтерв’ю Укрінформу.
«Треба називати речі своїми іменами. Це люди, які виїхали з України в силу трагічних обставин, і якщо їхнє нове місце перебування дає їм якісь кращі перспективи, то вони там залишаться. Ось і все. Це дуже проста історія. Ми тут заламуємо руки з цього приводу, але це люди, які потенційно емігрували, і це буде діаспора», - сказав Покальчук.
За його словами, ми ще живемо у словесних образах минулого століття, ще Радянського Союзу, що людина, яка виїхала за кордон, – все одно, що померла, її вже «немає».
«Але зараз 21-ше століття, люди їздять туди-сюди, комунікують, співпрацюють, і ніяких проблем із цим немає. А соціально, якщо люди продовжуватимуть життя в інших країнах, чим це відрізняється від прагнення до Євросоюзу, про яке ми стільки років так багато говорили? Абсолютно нічим, окрім того, що людей змусили переїхати драматичні обставини», - зауважив соціальний і військовий психолог.
У цьому контексті він нагадав, що подібні історії траплялися в східноєвропейських країнах, коли їх прийняли в Євросоюз, і мільйони людей поїхали на роботу до інших країн і там залишилися.
«Це неуникненні процеси. Ми сприймаємо їх драматично, тому що знаходимося в полоні достатньо нескладних національних стереотипів… Люди, які виїхали за кордон, зараз думками, емоціями, почуттями з Україною. Частина з них – я думаю, менша – повернеться, частина буде приїжджати-від'їжджати, як усі європейці, частина адаптується, асимілюється і житиме там. Потім вони або збережуть українське коріння, якщо це буде чомусь важливо і потрібно, або ні», - спрогнозував Покальчук.
Як повідомлялося, президентка Єврокомісії Урсула фон дер Ляєн у своєму щорічному зверненні до Європарламенту 13 вересня зазначила, що від початку повномасштабного вторгнення РФ притулок у ЄС знайшли 4 мільйони українців, і поінформувала, що Єврокомісія запропонує подовжити тимчасовий захист на українців у ЄС.