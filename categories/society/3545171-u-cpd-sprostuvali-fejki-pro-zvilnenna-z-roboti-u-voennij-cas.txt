Центр протидії дезінформації при Раді національної безпеки і оборони України спростував основні фейки про звільнення з роботи у воєнний час.

Як передає Укрінформ, про це ЦПД повідомив у Телеграм.
Зокрема хибною в Центрі назвали думку, що неможливо звільнити працівника в разі, якщо він не з’являється на роботі, а телефон його вимкнений.
Наголошується, що стаття 36 Кодексу законів про працю України (КЗпП) доповнена пунктом 8-3, згідно з яким підставою для звільнення є відсутність працівника на роботі та інформації про причини такої відсутності понад чотири місяці поспіль.
Підставою для звільнення працівника є також неможливість забезпечення його роботою. Наприклад, за ситуації, коли підприємство не працює у зв’язку з відсутністю сировини тощо.
"Неможливість забезпечення працівника роботою – це додаткова підстава розірвання трудового договору з ініціативи роботодавця згідно п.6 ст.41 КЗпП. При такому звільненні не застосовують гарантії, передбачені ст.49-2 КЗпП", – наголосили в ЦПД.
Також у Центрі пояснили ситуацію щодо випадків, коли працівник переконаний, що його звільнили незаконно, оскільки копію наказу про звільнення він не отримав, а передбачений для цього термін нібито вийшов.
Строк звернення до суду за вирішенням трудових спорів становить один місяць від дня вручення копії наказу і три місяці від дня одержання письмового повідомлення про суми виплат при звільненні (ст.233 Кодексу законів про працю України).
Як повідомляв Укрінформ, ЦПД спростував фейки про "підвищення" виплат народним депутатам.