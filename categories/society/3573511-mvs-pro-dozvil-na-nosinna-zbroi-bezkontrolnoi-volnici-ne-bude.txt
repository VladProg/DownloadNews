Міністерство внутрішніх справ виступає за помірковану ліберальну модель обігу зброї в Україні, тобто без крайнощів, що наразі точно не потрібно.

Про це в інтерв’ю Укрінформу заявив заступник міністра внутрішніх справ України Ігор Бондаренко.
«МВС виступає за помірковану ліберальну модель обігу зброї у державі, тобто без крайнощів. Нам це точно зараз не потрібно. Нам потрібні чіткі правила і злагоджена ефективна система контролю за обігом вогнепальної зброї. Ніякої безконтрольної «вольниці» не буде», - зазначив він.
Говорячи про носіння громадянами зброї у громадських місцях, Бондаренко сказав, що не може для себе змоделювати ситуацію, де у певного громадянина чи десятків громадян в оточенні 10 тисяч людей можуть виникнути причини для застосування вогнепальної зброї.
«Це небезпечно для оточуючих, у чому ж тоді логіка? До слова, навіть норми, які регламентують порядок застосування зброї правоохоронцями, містять обмеження. А тут ми знімаємо будь-які обмеження, і в нас скрізь ходять люди зі зброєю з незрозумілою метою», - вважає заступник міністра.
За словами посадовця, фактор володіння зброєю громадянами може, насамперед, вплинути на злочинців, які перед тим, як проникнути до приватного помешкання, мають замислитись: а, може, особа, проти якої вчиняється злочин, є власником зброї і має право чинити спротив.
«А на вулицях, у публічних місцях з цим справляється, на мою думку, і досить непогано, поліція та інші органи із правоохоронними функціями», - сказав Бондаренко.
Урядовець заявив, що зброя має бути, і люди мають право володіти нею для самозахисту і захисту своєї оселі та вміти нею користуватися - таку логіку, за словами Бондаренка, МВС викладало у своїх пропозиціях до законопроєкту парламентаріям.
Також він зазначив, що у Комітеті Верховної Ради з питань правоохоронної діяльності є і інший законопроєкт, який стосується, зокрема, коригування положень про межі самооборони – №5709.
«Потрібно привести норми цього законопроєкту у відповідність з пропонованою моделлю, щоб потім у разі застосування людиною легальної зброї для самозахисту не було якоїсь неоднозначності у кримінально-правовій кваліфікації вчинку», - поінформував Бондаренко.
Як повідомлялося, згідно з результатами опитування щодо володіння зброєю, які оприлюднило Мінцифри 1 червня, 59% респондентів вважають, що пістолети можуть мати всі громадяни, які дотримуються вимог закону, та можуть вільно носити їх із собою в громадських місцях.