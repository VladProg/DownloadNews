У День Києва, 28 травня, відбудеться ювілейний, тридцятий, "Пробіг під каштанами".

Через війну захід проходитиме в онлайн-форматі – учасники долучаться до акції із будь-якого безпечного міста чи країни, повідомляє Укрінформ.
Мета заходу – зібрати 1 млн грн для потреб Центру дитячої кардіології і кардіохірургії МОЗ України, а також буде проведено збір коштів на автомобілі швидкої допомоги для транспортування поранених у зонах бойових дій та прифронтових територіях.

Вже зареєструвалися та здійснили благодійні внески понад 100 корпоративних команд. Серед них – команда Укрінформу. Цього року традиційні 5 км Пробігу наші колеги подолають у місцевості біля гори Драгобрат.
Загалом на сьогодні заявки на участь у Пробігу подали понад 6 тисяч осіб в Україні та у світі. Реєстрація триватиме до 27 травня.
Оргкомітет "Пробігу під каштанами" закликає учасників суворо дотримуватися заходів безпеки. Через війну захід проходитиме в онлайн-форматі. Тобто учасники Пробігу долучаться до акції із будь-якого безпечного міста чи країни.
За словами організаторки "Пробігу під каштанами" Ірини Кузнєцової, щороку географія Пробігу усе більше розширюється. "Нас дуже підтримали посольства України в Словенії та Австрії. Вони організували українську діаспору для участі в акції, зокрема у Відні. Пробіг об’єднав українців з усього світу. До нас долучаться учасники в Канаді, США, Ірландії, Великій Британії. Плануємо організувати прямі включення з різних локацій", – сказала вона.
Організаторами спортивно-благодійної акції є БО "БФ "Пробіг під каштанами" та Київська міська державна адміністрація.
Інформаційним партнером є Українське національне інформаційне агентство "Укрінформ".