Створення демократичної системи комунікації між владою та суспільством шляхом інтерактивної або фізичної, відкритої, прозорої взаємодії – головна умова розвитку довіри громадян до органів влади.

Про це йшлося на другому круглому столі з серії заходів "Шлях до Перемоги" в Укрінформі.
Представники громадських організацій та державної влади обговорили питання забезпечення якісної комунікації українського суспільства з органами влади в умовах війни.

Модератор заходу, голова Центру досліджень політичних цінностей Олесь Доній зазначив, що це другий захід із запланованої низки інших подібних круглих столів, які б мали допомогти визначити можливі шляхи для перемоги України. Організатори планують згодом вийти на суспільний майданчик, який взаємодіятиме з владою для досягнення поставлених цілей.

Керівник ГО "Офіс розвитку публічної політики" Руслан Рохов акцентував увагу на тому, що важливо зрозуміти причину падіння довіри суспільства до влади та відновити її.
Експерти також дійшли висновку, що для вирішення цієї проблеми необхідно створити майданчик для обговорення загальноважливих питань між владою та суспільством.

Зокрема, президент Асоціації платників податків України Грігол Катамадзе висловився з приводу необхідності відновлення майданчика на кшталт Національної ради з відновлення України задля комунікації суспільства з представниками влади. Цю думку також підтримав керівник ГО "Контроль публічних фінансів" Павло Себастьянович.

Народний депутат із парламентської фракції "Слуга народу" Юрій Камельчук наголосив на важливості діалогу між суспільством і владою.
"Діалог точно необхідний. Питання тільки в його якості і глибині… Коли хтось починає певний дискурс, він уже бере на себе відповідальність… Я за діалог, який має цілі, який має алгоритми, який має домовленості і правила, яких мають дотримуватися в процесі. І я за діалог, яким шукають рішення, що допомагатимуть нам виходити з тієї чи іншої складної ситуації. Корупція, економічна ситуація, нерозуміння потреб військових чи нерозуміння потреб мобілізації, нерозуміння потреб підприємців, нерозуміння якоїсь дипломатичної історії – усе це має завжди мати початок, правила і результат, до якого ми йдемо. Інакше діалог не матиме жодного змісту", – підкреслив Камельчук.

Захід організований коаліцією громадських організацій "За трансформацію України", коаліцією громадських організацій "Україна переможе" та Центром досліджень політичних цінностей.
Як повідомляв Укрінформ, на першому "круглому столі" з серії заходів "Шлях до Перемоги" представники громадських організацій, державної влади та волонтери обговорили низку питань, зокрема, що потрібно для перемоги України з боку держави, суспільства та іноземних партнерів у нинішніх умовах, коли війна перейшла з очікування швидкої перемоги у формат затяжного та виснажливого конфлікту.