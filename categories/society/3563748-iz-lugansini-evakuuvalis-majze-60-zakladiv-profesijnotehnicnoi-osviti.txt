Із Луганщини в інші області евакуювалися 11 із 18 закладів професійної освіти.

Про це в Телеграмі повідомляє начальник Луганської ОВА Сергій Гайдай, передає Укрінформ.
«Із початку військової агресії рф здійснили переміщення в безпечні регіони України 11 закладів професійної (професійно-технічної) освіти з 18, які функціонували на Луганщині. Зокрема, евакуювалися близько 75% працівників та здобувачів освіти», - йдеться у повідомленні.
Зазначається, що освітній процес наприкінці минулого навчального року проходив у дистанційному форматі. Понад тисяча випускників отримали документи про повну загальну середню та професійну освіту.

Переміщені заклади професійної освіти дислокуються в Дніпропетровській, Черкаській, Житомирській, Полтавській областях і розпочинають новий навчальний рік для здобувачів освіти 2, 3, та 4 курсів.
Як повідомляв Укрінформ, поліція задокументувала 16 обстрілів на Донбасі, внаслідок яких загинули та дістали поранення цивільні жителі.