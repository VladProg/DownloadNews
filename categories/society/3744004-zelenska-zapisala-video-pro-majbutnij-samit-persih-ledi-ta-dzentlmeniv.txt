Перша леді України Олена Зеленська записала відео про майбутній Саміт перших леді та джентльменів, який відбудеться 6 вересня і буде присвячений ментальному відновленню.



Відеролик викладено у Телеграмі Зеленської, передає Укрінформ.
"Попри війну є події, на які чекаєш. Уже 6 вересня Україна вітатиме учасників третього Саміту перших леді та джентльменів – моїх колег з усього світу", - сказала перша леді.
Вона нагадала, що свого часу задумувала саміт як першу міжнародну професійну спільноту, але він набув набагато більшого значення.

Перший саміт, зауважила Зеленська, пройшов напередодні 30-тої річниці незалежності та був присвячений ролі «м’якої сили» перших леді та джентльменів у новій реальності постковідного світу.
Другий саміт, за її словами, було проведено торік під звуки сирен тривоги. "Та саме він зібрав рекордну кількість учасників – перші особи та лідери думок з різних країн говорили про відбудову й відновлення України", - констатувала вона.
Перша леді додала, що саме під час випробувань усі відчули, що маємо не лише «м’яку», а й цілком потужну силу.
"Разом ми здатні рятувати, допомагати, змінювати дійсність і життя людей на краще. Ми здатні діяти й перемагати. Український спротив нападнику змінює світ, і так само змінюється роль перших леді та джентльменів", - сказала Зеленська.
Вона пояснила, що зараз увесь світ має протистояти не лише війні – на планеті дедалі більше гуманітарних та соціальних проблем, незахищеності та, звісно, страхів, бо ніхто не може почуватися в безпеці, коли поряд діє агресор.
"90% українців уже відчули симптоми тривожного розладу. Але тривожно людям не лише в Україні. Кожна країна зіткнулася зараз зі своїми викликами – економічними, політичними, світоглядними", - зазначила Зеленська.
За її словами, на третьому Саміті перших леді та джентльменів буде обговорено ментальне відновлення – для кожної країни й кожної людини, адже в ментального здоров’я немає кордонів.
Так, зокрема, на саміті йтиметься про те, як віднайти життєво важливий баланс стійкості та крихкості, як підвищити «видимість» психічного здоров'я та суспільну грамотність щодо нього, як нове покоління впливає та ще вплине на ментальний стан війна, і як можуть допомогти (а не зашкодити) в усьому цьому цифрові технології.
Перша леді запросила усіх долучитися до цього саміту.
"Вірю, що кожен / кожна із нас на своєму місці щодня, щохвилини впливає на те, яким стає світ. І в наших силах (м’яких чи потужних) зробити його більш безпечним і людяним", - сказала Зеленська.
Як повідомлялося, у межах третього Саміту перших леді та джентльменів відбудеться велика міжнародна конференція міністрів охорони здоров'я.
Фото: ОП