З Ізраїлю вже вдалося евакуювати понад 200 українців і готуються нові рейси, українські дипломати, розвідка, сили безпеки продовжують працювати для допомоги нашим громадянам, які опинились на Близькому Сході.

На цьому наголосив Президент України Володимир Зеленський у своєму зверненні, передає Укрінформ.
«Триває евакуація українців з Ізраїлю. Вже понад 200 людей вивезли до Румунії, в основному, жінки та діти. Готуються нові рейси, відомо про майже 260 наших людей, які зараз знаходяться в секторі Гази», - сказав Зеленський.

Відео: ОП
Він зазначив, що наразі виїзд з цієї території заблокований для громадян всіх країн, але українські дипломати, розвідка, сили безпеки, продовжують працювати для допомоги українцям, які опинились на Близькому Сході.
«Українські дипломати готові допомогти кожному нашому громадянину, який цього потребує. Тому ще раз звертаюсь до всіх українців і всіх українок, які можуть перебувати за кордоном і потребувати допомоги: в будь-який час, будь-яким способом звертайтесь до наших дипломатичних представництв», - наголосив Зеленський.
Як повідомлялося, за даними посла України в Ізраїлі Євгена Корнійчука, з Ізраїлю вже евакуювали 208 українців.