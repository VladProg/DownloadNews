Заява директора Українського інституту майбутнього Вадима Денисенка про те, що після завершення війни потрібно продовжити дію заборони на виїзд чоловіків за кордон, є його особистою позицією.

Про це заявила пресслужба МВС у Телеграмі, передає Укрінформ.
«На численні запити журналістів повідомляю офіційно: Вадим Денисенко не є радником міністра внутрішніх справ», — заявила речниця МВС Марʼяна Рева.
У міністерстві зазначили, що висловлювання Денисенка є особистою думкою. У МВС просять не вважати їх позицією міністерства.
Директор УІМ Вадим Денисенко, який раніше обіймав посаду радника міністра внутрішніх справ, 6 серпня опублікував у Фейсбуці пост, у якому висловив думку, що після завершення війни дію заборони на виїзд чоловіків за кордон потрібно продовжити ще принаймні на три роки.
Як повідомлялося, завідувач сектора Інституту демографії і соціальних досліджень ім. Птухи НАНУ Олексій Позняк серед основних факторів, які сприятимуть поверненню з-за кордону українських мігрантів, назвав зв'язки з Україною, безпеку, житло, роботу.