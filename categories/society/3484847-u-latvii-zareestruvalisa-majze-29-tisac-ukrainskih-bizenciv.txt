З початку повномасштабної війни росії проти України в Латвії зареєстровані вже 28920 українських біженців.

Як передає Укрінформ, про це повідомляє Delfi з посиланням на інформацію МВС країни.
При цьому 23066 біженцям надано дозвіл на проживання з правом на працевлаштування в Латвії. 10691 особа скористалася допомогою комісій з цивільної оборони з розселення (це означає, що решта знаходять місце проживання самостійно або зупиняються у друзів та родичів).
Жителі України, які мають біометричні паспорти та не потребують соціальної допомоги або допомоги у розміщенні, можуть перебувати в Латвії до 90 днів на рік без повідомлення державних органів. Точна їхня кількість невідома.
Значна частина біженців розташувалася у столичній Ризі. Повідомляється, що у Ризькому пологовому будинку на світ з'явилися 16 дітей із сімей українських біженців. На обліку у цій медустанові перебуває ще 58 вагітних з України. Уточнюється, що з недавніх пір у пологовому будинку почали працювати двоє медпрацівників з України, можливо, до них незабаром приєднаються ще кілька.
Як повідомлялося, уряд нещодавно затвердив план підтримки українських воєнних біженців на суму до 116,277 млн ​​євро. Він передбачає надання допомоги 40000 цивільних осіб з України.
Кількість українців, які виїхали за кордон з моменту російського вторгнення в Україну, вже перетнула позначку шість мільйонів людей.