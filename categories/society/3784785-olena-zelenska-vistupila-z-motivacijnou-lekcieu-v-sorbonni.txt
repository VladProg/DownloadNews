Перша леді Україна Олена Зеленська виступила перед українськими та французькими студентами найстарішого університету Франції в Парижі та подякувала французьким вишам за прийом студентів, які залишили Батьківщину через російське вторгнення.

Українську делегацію у стінах вишу приймала президент Сорбонни Наталі Драш-Темам, передає кореспондент Укрінформу.
«Саме слово Сорбонна - це синонім вільного духу та людини, що думає», - відзначила Олена Зеленська.
За її словами, у будь-якого агресора, диктатора, тирана є потужний противник. «Це люди із критичним мисленням, які не піддаються стереотипам, які аналізують. Бачу цей дух зокрема у сьогоднішніх студентах – українських і французьких. Їх не обдурити, не залякати. Вірю, що вони не дадуть насильству шансів», - наголосила дружина Президента і побажала студентам зберігати цю «суперсилу вільного університетського духу» все життя.






Олена Зеленська виступила з мотиваційною лекцією в Сорбонні / Фото: Лідія Таран, Укрінформ



















Президентка Сорбонни Наталі Драш-Темам підкреслила, що всі університети Франції долучились до допомоги Україні, зреагували акціями солідарності та прийняли тисячі українських студентів та науковців, надавши їх можливість продовжувати здобувати знання.
«Для нас велика честь продемонструвати свою солідарність, захоплення та будувати спільні плани на майбутнє з українцями, у ширшому розумінні - будувати спільну освічену Європу», - зазначила вона.
Зеленська подякувала французьким вишам за прийом студентів, які залишили Батьківщину через російське вторгнення. На запитання української молоді, щоби вона порадила їм насамперед, перша леді відповіла, що «це наша мрія, щоб наші освічені молоді та розумні повернутись додому, а перед цим долучились також до культурної дипломатії».
Перед початком зустрічі дружина Президента України передала до бібліотеки Сорбонни колекцію книг, серед яких видання про українське мистецтво, історію, музику, філософію. Книги, зібрані спільно з Українським інститутом, для багатьох будуть можливістю дізнатися, як багато Україна дала світові у сфері наукової думки.
Також під час візиту першої леді Університет Сорбонна підписав меморандум про співпрацю із Українським інститутом – організацією, створеною спеціально для популяризації української культури в світі. Меморандум, зокрема, дозволить відновити роботу над відділенням україністики та українознавчими програмами.
Сьогодні в Парижі Зеленська візьме участь у офіційному відкритті представництва Українського інституту, а також зустрінеться з дружиною Президента Франції Бріджит Макрон.
Як повідомляв Укрінформ, Олена Зеленська у виступі на генеральній конференції ЮНЕСКО закликала цю організацію розширити присутність в Україні, аби фіксувати злочини проти української культурної спадщини.