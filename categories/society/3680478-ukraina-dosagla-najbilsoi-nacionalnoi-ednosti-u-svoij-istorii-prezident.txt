Дипломатія, культура і журналістика є тими сферами, які найбільше сприяють, аби світ розумів боротьбу українців і допомагав нам.

Про це у відеозверненні сказав Володимир Зеленський, передає Укрінформ.
Він розповів, що він провів зустріч із представниками української культурної спільноти: «Ми говорили про те, як посилити можливості української культури в комунікації зі світом заради підтримки України. Дипломатія, журналістика й культура – це три сфери, які роблять найбільше, щоб світ розумів нашу боротьбу й допомагав».

На переконання Президента, дуже важливо, щоб досвід повномасштабної війни, досвід наших воїнів, які захищають європейську свободу, був описаний українцями.

«Щоб наша культура, її діячі, її інституції, могли заповнити потребу в українському культурному продукті, у розумінні української ситуації», - зазначив глава держави.
Він наголосив, що Україна досягла найбільшої національної єдності у своїй історії та обʼєднала світ. Українці надихають сотні інших народів тим, як захищають свою державу і свободу.

«І буде правильно, щоб усе це відображалося саме українською культурою, саме нашими інституціями, нашими людьми. Українським кіно, українським театром, українською літературою, українською музикою, українськими музеями, українським візуальним мистецтвом. Щоб в усьому цьому був збережений справжній досвід тих, хто проходить війну, хто на передовій, хто справді переживає те, що значить: борітеся – поборете», - сказав Зеленський.

Глава української держави додав, що на згаданій зустрічі пролунало багато іде. За його словами, є те, що держава може і має зробити, а є те, що залежить від самої культурної спільноти.

«Дякую ще раз учасникам і учасницям зустрічі. І дякую всім діячам української культури за цей рік і за всі роки української незалежності, коли ми міцнішали», - підсумував Президент.
Фото: ОП