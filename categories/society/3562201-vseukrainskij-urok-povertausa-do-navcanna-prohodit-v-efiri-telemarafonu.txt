Всеукраїнський урок «Повертаюся до навчання» проходить 1 вересня у прямому ефірі інформаційного телемарафону.

Як повідомляє кореспондент Укрінформу, метою ініціативи є мотивування учнів повернутися до навчання.
«Такого навчального року ні в кого з нас ще ніколи не було. Ніколи не розпочинали новий навчальний рік під звуки повітряної тривоги. Однак у кожного з нас зараз своя місія. Наші військові роблять все, щоб здобути перемогу, а ваша місія зараз – продовжувати навчання. Зараз вся країна б’ється саме за те, щоб у вас було нормальне життя зі школою, знаннями, а отже, й перспективами», - сказала дружина Президента України Олена Зеленська.
Вона наголосила на тому, що українські діти – діти вільної країни, і саме вони будуватимуть згодом майбутнє держави. «Водночас прошу, щоб ви не забували, що ви діти. Бешкетуйте, товаришуйте, дивуйтеся та захоплюйтеся. Не відпускайте дитинство», - закликала Зеленська.
Вчителів перша леді назвала справжніми героями та закликала не забувати про те, що попри велике навантаження та відповідальність, вони мають триматися, адже від настрою та стану педагогів часто залежить бажання дітей навчатися.
Батьків Зеленська також просить не здаватися, адже виклики бувають різні, і з ними українці впораються. «Будь ласка, підтримуєте дітей. Коли вони вчаться, країна перемагає. Вона сильнішає саме знаннями та мріями», - сказала дружина глави держави.
Міністр освіти і науки Сергій Шкарлет зазначив, що цей навчальний рік є першим із часів завершення Другої світової війни, який українцям довелося розпочинати в умовах воєнного стану. «Основне завдання, на якому сконцентрувало зусилля Міністерство освіти і науки, – це зробити освітній процес доступним, безперервним та максимально безпечним... У тих регіонах, де це можливо і дозволяє безпекова ситуація, рекомендуємо очне навчання, забезпечивши школи бомбосховищами», - сказав він.
Глава МОН додав, що учням, які нині перебувають в інших країнах, також надано можливість навчатися за українською програмою. «Для цього розгортається мережа в освітніх українських хабах у рамках міжнародної української школи, які також працюють у Польщі, Німеччини, Великій Британії, і ми продовжимо відкривати такі хаби в інших країнах світу, де наразі перебувають українські учні», - наголосив урядовець.
Він зазначив, що українська система освіти модернізується та стає більш привабливою та комфортною для молоді.
«Всі п'ятикласники вперше розпочнуть навчання за новою програмою у рамках реформи Нової української школи. Також на вас чекає багато приємних можливостей. Це і вивчення іноземних мов за інноваційними методиками та уроки фізкультури по-новому, і нове харчування та можливість свідомого вибору майбутньої професії та багато чого іншого», - сказав Шкарлет.
Участь в уроці беруть відомі українські співаки та телеведучі Тіна Кароль, Тарас Тополя, Євген Клопотенко, Олександр Педан, а також дитячі психологи, педагоги, експерти.
Організаторами заходу виступили Міністерство освіти і науки, Інститут модернізації змісту освіти, Асоціація інноваційної та цифрової освіти в партнерстві з Гете-Інститутом Федеративної Республіки Німеччини.
Як повідомляв Укрінформ, освітній процес в школах розпочинається 1 вересня і триватиме до 30 червня.