Кабінет Міністрів підтримав пропозицію Мінсоцполітики щодо надання окремим категоріям пенсіонерів, які проживають у зоні активних або можливих бойових дій, додаткової грошової допомоги шляхом коштів Всесвітньої продовольчої програми ООН.

Про це в Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Погоджено пропозицію Міністерства соціальної політики щодо реалізації за участю Всесвітньої продовольчої програми Організації Обʼєднаних Націй спільного проєкту стосовно додаткових заходів із соціальної підтримки пенсіонерів, які проживають на територіях активних або можливих бойових дій», - йдеться в повідомленні.
За словами Мельничука, визначено механізм виплати такої допомоги одержувачам пенсій, зокрема внутрішньо переміщеним особам, які проживають на територіях активних або можливих бойових дій. На отримання допомоги можуть претендувати пенсіонери, розмір пенсії яких становить менш як 3000 грн на місяць, вони не одержували з 1 березня додаткових виплат від міжнародних організацій і їм не була призначена допомога на проживання внутрішньо переміщеним особам відповідно до постанови КМУ №332 від 20.03.2022 «Деякі питання виплати допомоги на проживання внутрішньо переміщеним особам».
Розмір додаткової допомоги визначається як різниця між 3000 грн та пенсійною виплатою, але не може бути меншим ніж 100 грн.
Як повідомлялося, держава змінила підхід у наданні допомоги на проживання внутрішньо переміщеним особам. Відтепер виплати здійснюватимуться на сім’ю протягом шести місяців з можливістю продовжити ще на один шестимісячний термін для соціально вразливих сімей.