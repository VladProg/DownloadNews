москва зобов'язала українських учителів на окупованих територіях підписати до 21 липня документ, що підтверджує готовність перейти на викладання за російською шкільною програмою.

Як передає Укрінформ, про це йдеться в публікації в Gardian.
Зазначається. що якщо вони не підпишуть документ, то будуть звільнені, а також можуть бути виселені зі своїх помешкань.
Міністерство освіти і науки України розглядає викладання за російськими стандартами як вид співпраці, а до Кримінального кодексу України нещодавно було внесено пункт, який передбачає покарання до трьох років позбавлення волі за пропаганду в навчальних закладах з метою надання допомоги російській армії.
«Ми повинні дуже чітко розмежувати, чи була людина змушена працювати під тиском або навіть через загрозу життю, чи вона добровільно співпрацювала, чи це взагалі була її ініціатива… - сказав у інтерв'ю виданню освітній омбудсмен України Сергій Горбачов. - Ми повинні пам'ятати про пріоритет цінності людського життя».
За його словами, він отримав велику кількість звернень від учителів з окупованих територій. «Їх погрожують виселяти з будинків, їх залякують арештами й переслідуваннями», - зазначив Горбачов.
Як повідомляв Укрінформ, у червні міністр освіти і науки України Сергій Шкарлет наголосив, що українські вчителі не зобов'язані йти на роботу до російських окупантів та переходити на їхні стандарти викладання на тимчасово окупованих ними територіях, оскільки Україна забезпечила можливість викладати в онлайн-форматі за українськими стандартами.
Фото: Alessio Mamo/The Guardian