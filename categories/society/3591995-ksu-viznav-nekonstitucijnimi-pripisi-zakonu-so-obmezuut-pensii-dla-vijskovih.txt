Конституційний Суд визнав приписи статті 2 Закону №3668 "Про заходи щодо законодавчого забезпечення реформування пенсійної системи" щодо соціальних гарантій для захисників і захисниць України неконституційними.

Про це повідомляє пресслужба КСУ, передає Укрінформ.
"Конституційний Суд України 12 жовтня розглянув справу за конституційними скаргами ... щодо відповідності Конституції України (конституційності) приписів статті 2 Закону України „Про заходи щодо законодавчого забезпечення реформування пенсійної системи“ від 8 липня 2011 року № 3668–VI (щодо соціальних гарантій для захисників і захисниць України) та ухвалив Рішення, яким визнав оспорювані приписи закону № 3668 неконституційними", - йдеться у повідомленні.
Заявники - учасники АТО, зокрема, наголошували, що встановлені в статті 2 Закону № 3668 "обмеження максимального розміру пенсій порушують гарантовані Конституцією України права людини, зміст та обсяг яких не можуть бути звужені".
Зазначається, що КСУ перевірив на відповідність Конституції обмеження встановленням максимального розміру пенсії, призначеної (перерахованої) за Законом „Про пенсійне забезпечення осіб, звільнених з військової служби, та деяких інших осіб“ від 9 квітня 1992 року № 2262–ХІІ.
"Конституційний Суд України визнав неконституційними приписи статті 2 Закону № 3668, що поширюють свою дію на Закон України № 2262, в тім, що вони не забезпечують соціальних гарантій високого рівня, що мають бути забезпечені державою відповідно до спеціального юридичного статусу громадян України, які перебувають на службі у Збройних силах України та в інших військових формуваннях, а також осіб, що збройно захищають суверенітет, територіальну цілісність та недоторканність України під час агресії російської федерації проти України, розпочатої в лютому 2014 року", - йдеться у повідомленні.
Приписи втратять чинність через 6 місяці з дня ухвалення рішення. Водночас КСУ зобов'язав Верховну Раду привести нормативне регулювання у відповідність із Конституцією та цим рішенням.
Як повідомлялося, Конституційний Суд розпочав розгляд справи щодо конституційності норм Закону "Про заходи щодо законодавчого забезпечення реформування пенсійної системи“, які передбачають обмеження пенсійних виплат працівникам прокуратури у розмірі десяти прожиткових мінімумів для осіб, які втратили працездатність.