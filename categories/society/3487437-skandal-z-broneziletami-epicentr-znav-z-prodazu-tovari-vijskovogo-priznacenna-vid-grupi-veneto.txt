Мережа "Епіцентр" припиняє співпрацю з ТОВ "Група Венето" та вилучає з продажу у своїх торговельних центрах її продукцію, що має ознаки товарів військового призначення, через можливу причетність цього постачальника до схеми розкрадання гуманітарки.

Як повідомляє Укрінформ, відповідна заява розміщена на сторінці Епіцентр К у Фейсбуці.
«У зв’язку з розповсюдженням інформації про можливу причетність ТОВ «Група Венето» до схеми розкрадання гуманітарної допомоги для українських військових, мережа “Епіцентр” знімає з продажу всю продукцію від цього постачальника, яка має ознаки товару військового призначення», - йдеться в повідомленні.
Зазначається, що Епіцентр також припиняє усі взаємовідносини з контрагентом до завершення результатів розслідування компетентних органів. Окрім того, у разі доведення правоохоронцями вини постачальника, Епіцентр планує подання судового позову до ТОВ «Група Венето» про компенсацію матеріальних та репутаційних втрат, спричинених постачанням продукції гуманітарного призначення.
Компанія нагадує, що всередині квітня цього року Епіцентр підписав договір на постачання бронежилетів виробництва ТОВ “Група Венето”. При цьому постачальник надав компанії всі необхідні документи на товар: товарні накладні, сертифікати випробувань та якості. Відповідно, ТОВ "Епіцентр К" правомірно закупив сертифікований товар з усіма підтверджуючими документами.
Пізніше від активістів надійшло звернення до СБУ з проханням перевірити вищезазначені бронежилети, що були схожі на ті, що були в гуманітарній допомозі для ЗСУ. У зв'язку з цим ці бронежилети було вилучено з продажу з декількох торговельних центрів.
Наразі Епіцентр надав до СБУ всі документи, які отримав від компанії "Група Венето".
Як повідомлялося, СБУ ліквідувала масштабну схему розкрадання гуманітарної допомоги, яка призначалася Збройним силам України. За даними слідства, ділки намагались незаконно продати понад 1 тис. бронежилетів на загальну суму понад 12 млн грн. Ці засоби захисту були виготовлені в Україні однією з громадських організацій, і через Черкаську військову адміністрацію мали бути передані на потреби оборони.
Своєю чергою голова обласної військової адміністрації Ігор Табурець у Телеграмі заявив, що Черкаська ОВА не має жодного стосунку до комерційної реалізації бронежилетів, про які йшлося в заяві Служби безпеки України.
"Черкаська обласна військова адміністрація отримала у березні та квітні (двома партіями) від однієї з громадських організацій гуманітарну допомогу – тисячу тканинних чохлів для бронеплит (плитоносок), не бронежилетів", – написав Табурець.
За його словами, вони були передані на відповідальне зберігання одному з комерційних підприємств Черкас. Це підприємство, відповідно до укладених договорів, мало виготовити бронеплити для цих чохлів зі спеціального металу, наданого ОВА. Надалі готові засоби захисту, надані цим підприємством, у зазначеній кількості були передані в підрозділи ЗСУ, що підтверджено відповідними актами.
ТОВ «Група Венето» зареєстровано в Черкасах. Головний вид діяльності - виробництво матраців. Серед інших видів - виробництво меблів, готових текстильних виробів та нетканих текстильних матеріалів і виробів із них, крім одягу.
Засновниками є родина Бродських - Юрій Михайлович та Світлана Миколаївна.