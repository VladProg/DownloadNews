Міністерство культури і інформаційної політики (МКІП) очікує конкретних рішень від країн-партнерів у боротьбі з російською пропагандою, після того, як команда експертів з ЄС, США, Канади та Великої Британії обговорить порядок денний "інформаційного Рамштайну".

На цьому наголосив міністр культури та інформаційної політики Олександр Ткаченко під час першого дня Міжнародного форуму зі стратегічних комунікацій в Україні Kyiv StratCom Forum 2023, повідомляє кореспондент Укрінформу.
"Зараз ми намацали трек, за яким на базі ЄС скликатимемо групу експертів з ЄС, США, Канади та Великої Британії, що має підготувати зустріч міністрів ЄС для обговорення адженди (порядку денного - ред.), яку ми запропонували. Нам би дуже хотілося, щоб фінальною точкою такої зустрічі стали конкретні рішення на рівні ЄС, Штатів та інших партнерів", - сказав він.
Також Ткаченко нагадав основні пункти плану для боротьби з російською дезінформацією, який Заходу пропонує Україна. За його словами, "інформаційний Рамштайн" передбачає заборону пропагандистських каналів, які ще продовжують існувати, також "під бан" мають потрапити держорганізації рф й російські соцмережі.
"Окремий пункт – заборона "россотрудничества" та інших організацій, які репрезентують кремль в усіх столиця ЄС, оскільки вони є "дахом" для реальних спецслужб росії", - підкреслив Ткаченко.
Ще Україна пропонує партнерам обмежити користування російськими джерелами інформації, натомість відривати пункти для кореспондентів в Україні, аби спиратися на власну інформацію. Також Ткаченко наголосив на необхідності підтримки українських медіа.
"Ідеальна картина для мене: об’єднати зусилля центрів стратегічних комунікацій різних країн, аби всі журналісти й медіа перевіряли джерела й могли дізнатися, що це за російський наратив, наскільки він відповідає дійсності. Це треба надалі зробити звичкою: бачите інформацію росії – аналізуєте, наскільки можна їй довіряти", - зазначив міністр.
Ткаченко підкреслив, що санкцій для російських медіа та пропагандистів недостатньо - потрібна криміналізація статей: "вони мають зрозуміти, що можуть реально потрапити за ґрати".
Як сказав очільник МКІП, необхідна також конфіскація майна, зокрема у таких організацій, як "россотрудничество", на користь України, аби покрити руйнацію культурної спадщини.
"Ми маємо справу з гібридною війною – якщо є "військовий Рамштайн", то має відбутися й інформаційний", - підкреслив Ткаченко.
Як повідомлялося, 2-3 березня в столиці проходить Kyiv StratCom Forum 2023 на тему «Що потрібно для перемоги в інформаційній війні України? Досвід стратегічних комунікацій у воєнний час». Мета заходу – зібрати разом комунікаційників з України та країн Європи і Америки, щоб обговорити результати боротьби України на інформаційному фронті у війні з росією, поділитись успішними та цікавими українськими комунікаційними кейсами, підсумувати досвід за минулий “воєнний” рік та поділитись ним із партнерами.