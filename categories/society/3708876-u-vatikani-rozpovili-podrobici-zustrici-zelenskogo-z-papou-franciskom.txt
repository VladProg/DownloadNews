Папа Римський Франциск під час зустрічі у Ватикані подарував Президенту України Володимиру Зеленському бронзову скульптуру у вигляді оливкової гілки - символу миру.

Про це повідомляє Укрінформ із посиланням на Vatican News.
Франциск подарував Зеленському бронзову оливкову гілку, а також спеціальні видання документів понтифікату, між якими – послання на цьогорічний Всесвітній день миру та збірка “Енцикліка про мир в Україні", до якої ввійшли всі виступи Папи на тему війни в Україні, виголошені протягом перших дев’яти місяців повномасштабної російської агресії.

Зі свого боку Президент України подарував Папі Римському картину "Втрата, 2022-58" українського митця Олексія Ревіки, присвячену дітям, які загинули внаслідок війни, та композицію "Неопалима" Юрія Вакуленка, що зображує ікону Матері Божої у вогні, вирізьблену на пластині бронежилета.
Зазначається, що понтифік приймав українського лідера у своєму робочому кабінеті при залі Павла VI. "Дякую за цей візит", – сказав Папа, вітаючи Президента України. Володимир Зеленський відповів: "Це велика честь".
За інформацією пресслужби Святого Престолу, розмова Папи Франциска з Володимиром Зеленським тривала приблизно 40 хвилин і завершилася представленням делегації та обміном подарунками.
"Під час розмови йшлося про гуманітарну та політичну ситуацію в Україні, спричинену війною. Папа запевнив у своїх постійних молитвах, що засвідчують його постійні прилюдні заклики, починаючи від лютого минулого року. Обоє погодилися щодо необхідності й надалі здійснювати гуманітарні зусилля на підтримку населення. Папа підкреслив невідкладність "жестів людяності" щодо найбільш безпорадних, невинних жертв війни", - йдеться у повідомленні.
Як повідомлялося, Володимир Зеленський 13 травня відвідав з візитом Італію. Це була вже друга його зустріч з Папою Франциском. Перший візит до Ватикану Президент України здійснив 8 лютого 2020 року. Після початку повномасштабного російського вторгнення Папа Римський тричі спілкувався телефоном з українським лідером. Перша така розмова відбулася 26 лютого 2022 року.
Нагадаємо, 27 квітня Папа Франциск приймав у Ватикані Прем’єр-міністра України Дениса Шмигаля.
Фото: ОП