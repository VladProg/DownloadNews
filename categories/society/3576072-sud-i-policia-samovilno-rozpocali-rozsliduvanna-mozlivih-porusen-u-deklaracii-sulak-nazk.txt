Національне агентство з питань запобігання корупції звернулося до Офісу генерального прокурора щодо розслідування Ірпінським міським судом і Бучанським районним управлінням поліції Головного управління Національної поліції у Київській області можливих порушень у декларації народного депутата Олени Шуляк.

Як передає Укрінформ, про це повідомляє пресслужба НАЗК.
Нацагентство з питань запобігання корупції встановило, що Ірпінський міський суд і Бучанське райуправління поліції самовільно перейняли повноваження генерального прокурора та Національного антикорупційного бюро України (НАБУ), розпочавши розслідування про порушення у декларації народного депутата України, йдеться в повідомленні.
З цього приводу НАЗК звернулося до Офісу генерального прокурора.
Як зауважили у відомстві, Бучанське районне управління поліції звернулося до НАЗК щодо надання копій щорічних декларацій, поданих народним депутатом. Причиною для надання документів управління вказало розслідування кримінального провадження за ознаками ч. 1 ст. 366-2 Кримінального кодексу України (умисне внесення суб’єктом декларування завідомо недостовірних відомостей до декларації).
До того Ірпінський міський суд зобов’язав районне управління поліції розпочати кримінальне провадження стосовно народного депутата за ч.1 ст. 364 ККУ (зловживання владою або службовим становищем).
Водночас закон визначає, що досудове розслідування таких справ щодо високопосадовців має проводити НАБУ (ч. 5 ст. 216 Кримінального процесуального кодексу України). При цьому вносити відомості про можливе вчинення кримінального правопорушення народним депутатом до Єдиного реєстру досудових розслідувань має генеральний прокурор (ч. 1 ст. 482-2 КПК), підкреслили у НАЗК.
Тобто, зазначили у відомстві, розпочавши досудове розслідування щодо можливих порушень у декларації народного депутата, районний суд і районне управління поліції перейняли повноваження та порушили вимоги законодавства про підслідність.
"Подібні інциденти можуть свідчити про бажання окремих осіб використати органи влади у політичних інтересах. Отже, не забезпечуючи припинення таких незаконних дій, це може призвести до фактичної роботи посадовців не на користь громадян, а на користь окремих осіб.
Крім того, порушення правил визначення підслідності призводить до неефективності досудового розслідування та визнання усіх доказів недопустимими", - наголосили у НАЗК.