Мінсоцполітики, Пенсійний фонд і Всесвітня продовольча програма ООН (ВПП ООН) реалізують спільний проєкт із надання фінпідтримки пенсіонерам, які проживають у зоні бойових дій, мають низьку пенсію, та не отримують інших грошових допомог від міжнародних організацій.

Як передає Укрінформ, про це повідомляє пресслужба міністерства.
«Під час війни українці, які проживають на територіях, де ведуться бойові дії, часто потребують додаткової фінансової підтримки. Спільний проєкт Мінсоцполітики, Пенсійного фонду та ВПП дав можливість забезпечити таку підтримку і надати її саме тим громадянам, які не мають грошових доплат з інших джерел. Це дозволяє уряду України і міжнародним партнерам спрямовувати наявний в партнерських організацій фінансовий ресурс найбільш вразливим громадянам похилого віку», – розповіла перший заступник міністра соціальної політики Дарія Марчак.
Перелік осіб, які мають право на допомогу формує Пенсійний фонд на підставі наявних у державі реєстрів. Всесвітня продовольча програма спрямовує грошові виплати саме цим людям.
Вже 30 серпня таку фінансову підтримку отримали на картки понад 260 тис. пенсіонерів, які: проживають на територіях активних або можливих бойових дій; мають розмір пенсії менше 3 тис. грн, а також не одержували з 1 березня 2023 р. додаткових грошових виплат від міжнародних організацій та/або допомоги на проживання для ВПО.
Загалом було перераховано коштів на загальну суму понад 115 млн грн. ВПП надаватиме грошову допомогу впродовж щонайменше 4 міс., пенсіонери отримуватимуть доплату до пенсії на суму, якої не вистачає до 3 тис. грн (але не менше 100 грн).
«Ми підтримуємо найбільш уразливі верстви населення через уже існуючі інструменти соціальної допомоги, щоб наші програми доповнювали допомогу від уряду», - зазначив директор ВПП в Україні Метью Холлінгворт.
У міністерстві пояснюють, що для отримання виплати пенсіонерам жодних дій вчиняти не потрібно. Вона проводиться без подання заяви, відповідно до інформації, наявної в державних реєстрах. Виплата грошової допомоги відбувається шляхом перерахування коштів на рахунки пенсіонерів.
Мінсоцполітики працює з іншими міжнародними донорами для спрямування їх грошових виплат за цим же механізмом.
Як повідомляв Укрінформ, Кабінет Міністрів України на засіданні 28 липня 2023 року підтримав пропозицію Мінцосополітики щодо надання окремими категоріям пенсіонерів, які проживають в зоні активних або можливих бойовий дій, додаткової грошової допомоги за рахунок коштів ВПП ООН.