У столиці стартував проєкт із психосоціальної підтримки ветеранів та їхніх сімей, що триватиме до 15 липня 2024 року.

Про це йшлося під час пресконференції з нагоди запуску проєкту за участю представників Міністерства у справах ветеранів, Міжнародної організації з міграції та посольства Німеччини в Україні, повідомляє кореспондент Укрінформу.

«Проєкт складатиметься з двох основних частин. Найперше ми говоримо про те, що стосується психічного здоров’я та соціальної підтримки ветеранів. Ми маємо намір працювати на державному, регіональному та місцевому рівнях. Також міністерство відкрите до співпраці з неурядовими організаціями. Другим компонентом є розвиток потенціалу міністерства, місцевих органів влади та ветеранських організацій. У межах проєкту ми плануємо створити центри ветеранського розвитку в кожній області, а також освітні центри, які перенавчатимуть наших ветеранів. Ми також маємо на меті проводити семінари та тренінги для місцевих органів влади, аби навчити їх працювати та спілкуватися з ветеранами», - зазначив заступник міністра у справах ветеранів Ігор Яременко.
Він підкреслив, що це вже третій проєкт із 2018 року, що реалізуватиметься за сприяння МОМ. Якименко подякував партнерам та підкреслив, що в умовах широкомасштабного російського вторгнення та спрямування ресурсів у галузь безпеки й оборони така допомога є надзвичайно важливою.


Передбачається, що проєкт психосоціальної підтримки ветеранів та їхніх сімей торкнеться щонайменше 25 тис. осіб. Також буде організований Форум добробуту та стійкості ветеранів для 25 міжнародних і 175 українських практиків. Крім того, відбудеться навчання з надання підтримки за принципом «рівний - рівному» для 600 ветеранів та членів їхніх сімей. Передбачені й 4 тисячі індивідуальних консультацій і ретрити для 30 сімей воїнів.
Планується також підтримати мережу із 25 центрів розвитку ветеранів по областях України, надаючи ІТ-обладнання та меблі. Крім того, будуть організовані семінари для 400 учасників з різних громад й 30 семінарів для представників міністерств і ветеранських центрів, аби впровадити принципи соціальної реабілітації ветеранів. Очікується, що на рівні громад буде розширений потенціал 14 ветеранських організацій завдяки матеріальній допомозі, водночас проведуть тренінги щодо сприяння діалогу в громадах для 28 майбутніх тренерів.

Як підкреслив заступник посла Німеччини в Україні Бертрам фон Мольтке, європейські країни не можуть відвертатися від потреб хоробрих чоловіків і жінок, які захищають не лише Україну, а й Європу. Він зазначив, що Німеччина вже надає гуманітарну допомогу на загальну суму понад 500 млн євро, а на цей проєкт разом з МОМ акумулювали майже 5 млн євро.
Як повідомлялося, за оцінками Мінекономіки, близько 170 тисяч ветеранів матимуть бажання зайнятися підприємництвом після повернення з фронту. Також зазначалося, що уряд у квітні запустить грантову програму для ветеранів: до мільйона гривень можна отримати на відкриття власної справи, 30 тис. грн - на освоєння ІТ-спеціальності.