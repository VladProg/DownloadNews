Розробка єдиної та простої дизайн-системи для всіх урядових інституцій продемонструє прозорість у комунікації між державою, її громадянами та міжнародною спільнотою.

Про це у ході презентації проєкту про єдину державну айдентику "Українська ідентичність" під час форуму "Креативна Україна: Сила стійкості" в Києві сказав співзасновник та керівник Асоціації Design4Ukraine, власник та артдиректор дизайн-бюро SuperGraphica Ярослав Білецький, передає Укрінформ.
Він зазначив, що українські дизайнери, зокрема, пропонують “оновити” Малий Герб України.
«На початку 1990-х айдентику, яку ми зараз використовуємо, креслили вручну – буквально циркулем та олівцем. Відповідно, округлення у тризубі неідеальні: були ледь помітні кути, які ми прибрали. До того ж, у наявній версії герба наявний «апендицит», який сповзає униз. Ми теж це прибрали, аби форма тризуба була знизу цільною", - сказав він.
Білецький зауважив, що дизайнери перекреслили тризуб, врахувавши всі недоліки. Зокрема, зробили його більш струнким, від чого всередині з’явилося більше вільного простору, і нижня частина не виглядає масивною, як раніше, до того ж тризуб перестав “сповзати” зі щита.
Також, на переконання дизайнера, на зміну різноманітним наявним логотипам в українських держустановах має прийти лаконічний дизайн-код, оскільки "чіткий візуал викликає довіру та повагу".
За словами Білецького, метою "Української ідентичності" є розробка дизайн-системи, яка передбачає створення правил використання державної айдентики, що “подолає проблему зображення прапору на асфальті та метро”. Пропонується емодзі тризуба як універсальний символ сміливості. Крім того, буде створено сімейство шрифтів для виконання різних завдань: акцидентний для заголовків, текстовий для документів, а також навігаційний з високою читабельністю для сайтів.
"Що в голові у європейця, коли згадують Україну? Звісно, зараз війна, але це не найкращий іміджевий хід. Ми маємо працювати, щоб нас сприймали не лише через нашу сміливість, а й інші потужні якості, які ми маємо", - сказав він.
Як повідомлялося, Міжнародний форум "Креативна Україна" є найбільшою у Східній Європі платформою для обговорення напрямків державної політики у сфері культури та креативних індустрій.