Звільнені з російського полону у рамках обміну 21 вересня дев'ятеро прикордонників проходять необхідну реабілітацію та лікування.

Про це повідомляє Укрінформ із посиланням на сайт ДПСУ.
«Наразі їх вже оглянули лікарі. Їх фізичний та психологічний стан здоров’я важкий. Адже кожен випадок підтверджує, що умови, в яких рф утримує наших військовополонених, жахливі й нелюдські. Відновлення та реабілітація бійців проходить повністю за рахунок державного забезпечення у відомчих медичних закладах», - зазначили у Держприкордонслужбі.
Підкреслюється, що бійці забезпечені відповідним одягом та засобами першої необхідності, а також засобами зв’язку. Крім того, проводиться робота над відновленням їхніх документів та отриманням відповідних коштів.
Як повідомлялося, 21 вересня в результаті обміну вдалося повернути з російського полону понад 200 українських захисників, у тому числі 124 офіцерів, а також 10 іноземців. російській стороні повернули підозрюваного у державній зраді народного депутата Віктора Медведчука та 55 військових рф.