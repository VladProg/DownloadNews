Кількість громадян України, які шукають притулку в європейських країнах, у вересні скоротилася, найбільше - в Польщі, Німеччині та Франції.

Як передає Укрінформ, про це з посиланням на дані Європейського статистичного бюро (Євростат) повідомляє Shengen Visa Info.
Зазначається, що Польща прийняла у вересні на 13 735 осіб менше у порівняно з серпнем, а кількість громадян України, яким запропонували тимчасовий захист у Франції та Німеччині, зменшилася на 10 160 та 2 830 відповідно.
Водночас збільшення кількості українських біженців у вересні було зафіксовано в таких країнах, як Ірландія, Данія та Кіпр.
У Євростаті зазначили, що відносно чисельності населення країн ЄС найвище співвідношення громадян України, яким було надано тимчасовий захист, зафіксовано в Естонії (1,8 на тисячу жителів), Польщі (1,4) та Литві, Латвії та Ірландії (по 1,0).
Загалом з 24 лютого найбільше українців отримали тимчасовий захист у Польщі – 1,4 мільйона, за нею йдуть Німеччина (813 725), Іспанія (145 825) та Болгарія (134 790).
Як повідомляв Укрінформ, у жовтні Єврокомісія виділила ще €100 мільйонів для семи країн ЄС, які приймають найбільше біженців з України.
Фото: Jonas Walzberg, dpa