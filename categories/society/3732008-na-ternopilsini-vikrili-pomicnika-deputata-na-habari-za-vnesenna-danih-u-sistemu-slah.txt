У Тернопільській області Національне антикорупційне бюро та Спеціалізована антикорупційна прокуратура викрили помічника народного депутата на одержанні неправомірної вигоди за внесення даних у систему "Шлях".

Як передає Укрінформ, про це Національне антикорупційне бюро повідомляє у Телеграмі.
"НАБУ і САП за оперативного супроводу Департаменту внутрішньої безпеки Нацполу викрило помічника чинного народного депутата України на отриманні неправомірної вигоди за внесення даних в систему "Шлях", що фактично надає дозвіл на перетин кордону", - ідеться у повідомлені.
Наразі детективи проводять невідкладний обшук у помічника, а також у народного депутата на Тернопільщині. Перевіряється можлива причетність народної обраниці до вчинення злочину.
"За даними слідства, група осіб систематично отримували неправомірну вигоду за включення через обласні військові адміністрації в інформаційну систему "Шлях" відомостей, які надають право на перетин кордону", - зазначили в НАБУ.
За даними депутата Верховної Ради Олексія Гончаренка, мова йде про нардепку від Слуги народу Людмилу Марченко.

Попередня кваліфікація - ч. 3 ст. 368, ч. 4 ст. 368, ч. 4 ст. 27, ч. 4 ст. 369 Кримінального кодексу України.
У НАБУ обіцяють згодом повідомити деталі.
"Зазначимо, що відповідно до обмежень, введених в Україні у звʼязку з дією правового режиму воєнного часу, виїзд чоловікам – громадянам України, віком від 18 до 60 років, обмежено виїзд за межі країни", - підкреслили в НАБУ.
Як повідомляв Укрінформ, система "Шлях" була запроваджена урядом для того, щоб допомагати, зокрема волонтерам, ввозити з-за кордону гуманітарну допомогу для ЗСУ та людей, які її потребують.