Відповідно до Закону “Про загальнообов’язкове державне соціальне страхування” страхова виплата у зв’язку з тимчасовою втратою працездатності застрахованим особам, які працюють на умовах трудового договору, гіг-контракту, іншого цивільно-правового договору та на інших основах, передбачених законом, призначається та здійснюється за основним місцем роботи.

Про це поінформував Уповноважений Верховної Ради з прав людини Дмитро Лубінець, передає Укрінформ.
“Право на страхові виплати у зв’язку з тимчасовою втратою працездатності мають застраховані особи – громадяни України, іноземці, особи без громадянства та члени їхніх сімей, які проживають в Україні, якщо інше не передбачено міжнародним договором України”, - зазначив він.
За його словами, причиною для призначення допомоги у зв'язку з тимчасовою втратою працездатності є листок непрацездатності, сформований на основі медичного висновку про тимчасову непрацездатність або документа, що засвідчує факт усиновлення дитини, встановлення опіки над дитиною.
Лубінець уточнив, що допомога по тимчасовій непрацездатності виплачується застрахованим особам залежно від страхового стажу у розмірі: 50% середньої зарплати (доходу) – застрахованим особам зі страховим стажем до 3 років; 60% середньої зарплати – застрахованим особам зі страховим стажем від 3 до 5 років.
Своєю чергою, допомога по тимчасовій непрацездатності виплачується застрахованим особам залежно від страхового стажу в розмірі 70% середньої зарплати – застрахованим особам зі страховим стажем від 5 до 8 років; 100% середньої зарплати (доходу) – застрахованим особам зі страховим стажем понад 8 років.
Але ця допомога по тимчасовій непрацездатності виплачується застрахованим особам залежно від страхового стажу у розмірі 100 % середньої заробітної плати (доходу) – застрахованим особам: віднесеним до 1-3 категорій осіб, які постраждали внаслідок Чорнобильської катастрофи; одному з батьків або особі, яка їх замінює, які доглядають хвору дитину віком до 14 років, яка постраждала внаслідок Чорнобильської катастрофи.
Ця виплата надається і ветеранам війни, постраждалим учасникам Революції Гідності та членам сімей загиблих (померлих) ветеранів війни, захисників і захисниць України; особам, віднесеним до жертв нацистських переслідувань; донорам, які мають право на пільгу; особам, реабілітованим відповідно до Закону “Про реабілітацію жертв репресій комуністичного тоталітарного режиму 1917-1991 років”.
Омбудсман заявив, що допомога по тимчасовій непрацездатності виплачується застрахованим особам залежно від страхового стажу в розмірі суми зарплати (доходу) застрахованої особи, яка є працівником або гіг-спеціалістом резидента Дія Сіті, з якої фактично сплачено страхові внески, незалежно від страхового стажу.
“Для отримання фінансування по листках непрацездатності від ПФУ роботодавцю, як і раніше, необхідно подати заяву- розрахунок, що містить інформацію про нараховані застрахованим особам кошти. Умови здійснення виплат за лікарняними працівникам не змінились”, - уточнив він.
Уповноважений ВР уточнив, що оплата листків непрацездатності здійснюється, як це було і раніше, п'ять днів за рахунок власних коштів, починаючи з шостого дня - за рахунок страхових коштів.
Лубінець звернув увагу на те, що ПФУ здійснює фінансування страхувальників протягом трьох робочих днів після надходження заяви-розрахунку.
“Роботодавець виплачує допомогу по тимчасовій непрацездатності застрахованій особі у найближчий після дня призначення допомоги строк, установлений для виплати заробітної плати”, - зазначив він.
Як повідомлялося, 30 березня Офіс Омбудсмана пояснив, як люди після деокупації можуть поновити виплату субсидії через обрані банки.