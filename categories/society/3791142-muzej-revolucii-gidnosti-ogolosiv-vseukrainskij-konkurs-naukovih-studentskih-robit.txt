Музей Революції гідності проводить IV Всеукраїнський конкурс наукових студентських робіт на тему Революції гідності в межах здобуття відзнаки імені Героя Небесної Сотні Сергія Кемського.

Про це повідомляє пресслужба Міністерств культури та інформаційної політики, передає Укрінформ.
"Мета конкурсу - заохотити студентів вишів до дослідження Революції гідності, вивчення її історії, особливостей, здобутків, значення та впливу на різні сфери політичного, суспільного та культурного життя", - йдеться у повідомленні.

Для участі у конкурсі необхідно до 1 лютого 2024 року подати заявку та своє наукове дослідження, пов’язане з темою конкурсу. Перелік тем, деталі та форма заявки можна знайти за посиланням.
Як зазначається, переможці отримають грошові призи.
Організатори конкурсу: Національний меморіальний комплекс Героїв Небесної Сотні – Музей Революції гідності та Громадська організація «Родина Героїв Небесної Сотні».
Конкурс реалізовується в межах проєкту «Відзнаки Героїв».
Сергій Кемський – політолог, журналіст, активіст Євромайдану. Народився 1981 року в Керчі. Здобув ступінь магістра політології на філософському факультеті Львівського національного університету імені Івана Франка. Писав статті для газети «День», «Української правди» та інших видань. Виступав за впровадження системи прямої демократії, кооперативний рух, шукав найефективніші механізми взаємодопомоги в суспільстві, контролю за політиками та боротьби з корупцією; громадський активіст, учасник кампанії «Проти міліцейського свавілля».