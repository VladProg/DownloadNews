Конкурсна комісія з обрання директора Національного антикорупційного бюро після проведення співбесід на доброчесність з 11 претендентами на посаду відібрала три кандидатури, які будуть подані на розгляд Кабінету Міністрів.

Про це голова Конкурсної комісії з обрання директора НАБУ Микола Кучерявенко сказав на засіданні комісії з проведення конкурсу, передає кореспондент Укрінформу.
Зокрема, це начальник слідчого відділу територіального управління ДБР на Хмельниччині Сергій Гупяк, голова Державної інспекції архітектури та містобудування Семен Кривонос та керівник Управління внутрішнього контролю НАБУ Роман Осипчук.
«Я хотів би поставити на голосування проєкт рішення про відбір трьох кандидатів: Гупяка Сергія Леонідовича, Кривоноса Семена Юрійовича та Осипчука Романа Сергійовича, які згідно з обґрунтованим рішенням конкурсної комісії мають найкращий професійний досвід, знання та якості для виконання службових обов’язків директора Національного антикорупційного бюро України, та внести на розгляд Прем'єр-міністра України подання стосовно трьох відібраних кандидатів на посаду директора НАБУ», - сказав Кучерявенко.
Зазначалося, що після співбесід на предмет доброчесності комісія шляхом голосування визначилася з трьома кандидатами, з-поміж яких Кабмін повинен обрати того, хто буде призначений директором НАБУ.
Це рішення підтримали всі члени комісії.
Як повідомляв Укрінформ, наприкінці 2022 року стартував конкурс на посаду директора НАБУ. На конкурс подалися 78 кандидатів, з яких допустили 74 претенденти.
З 29 та 30 грудня 2022 року відбулося анонімне тестування на знання законодавства.
17 січня комісія з проведення конкурсу за результатами тестування загальних здібностей відсіяла 28 кандидатів. До наступного раунду пройшли 22 претенденти.
25 лютого комісія допустила до співбесід щодо відповідності критерію компетентності 11 кандидатів.
Повноваження попереднього директора НАБУ Артема Ситника закінчилися 16 квітня 2022 року.
Директора НАБУ призначає та звільняє з посади уряд.