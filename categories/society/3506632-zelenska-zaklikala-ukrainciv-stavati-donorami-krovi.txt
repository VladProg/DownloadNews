Україна як ніколи потребує стратегічного запасу крові, тож ставати донорами важливо, почесно і дуже на часі.

Як передає Укрінформ, про це дружина Президента Олена Зеленська написала у Телеграмі.
За її словами, сьогодні у світі відзначають День донора, і в Україні цьогоріч він набув дуже важливого змісту, бо "щодня ми втрачаємо кров. Наших захисників, дітей, наших мирних людей".
"Зараз ми як ніколи потребуємо стратегічного запасу крові. Тож ставати донорами: важливо, почесно і дуже на часі", - зауважила Зеленська.
Усе про те, де здати кров, хто може стати донором, як підготуватися до процедури, є на порталі DonorUA. Там можна обрати найближчий центр здачі крові, записатися на зручний час без черг.
Водночас є цілий перелік протипоказань, як-то недостатня вага (менше 50 кг), хронічні захворювання або ж прийом певних ліків. Однак, щоб піти на процедуру, не потрібно здавати жодних аналізів чи приносити медичні довідки. У центрах крові зроблять медогляд та визначать групу, якщо потрібно.
За посиланням зібрані усі базові рекомендації для донорства. "А він надзвичайно почесний зараз — адже ваша кров може врятувати життя комусь, хто прямо зараз захищає нас на фронті. Комусь, хто рятувався від обстрілу і не встиг. 10-15 хвилин триває процедура, щоб тривало чиєсь життя", - підкреслила перша леді.
Як повідомлялося, Всесвітній день донора був заснований у 2004 році. Дата для відзначення 14 червня обрана не випадково: цього дня народився нобелівський лауреат Карл Ландштейнер, який зробив відкриття в галузі вивчення крові.