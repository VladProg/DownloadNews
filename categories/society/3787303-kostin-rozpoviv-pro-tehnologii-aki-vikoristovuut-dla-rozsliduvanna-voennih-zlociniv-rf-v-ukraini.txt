Україна впроваджує та використовує сучасні технології для документування, розслідування і забезпечення відповідальності за воєнні злочини, скоєні росіянами.

Як передає Укрінформ, про це генеральний прокурор Андрій Костін сказав в інтерв’ю Time.
«Ми робимо те, чого не робили раніше… Спочатку ми розглядаємо старі елементи (і уроки – ред.) старих видів воєнних злочинів. У всіх попередніх війнах і конфліктах все було зосереджено на злочинах проти фізичної безпеки людей – людей, які були вбиті, поранені, зазнали нападів і принижень. Наприклад, коли йдеться про сексуальне насильство, пов’язане з конфліктом… міжнародне співтовариство інвестувало багато ресурсів у належне розслідування цих типів злочинів і підготувало багато рішень, зосереджених на підході, орієнтованому на жертву або постраждалого», - сказав він.
За його словами, у цьому конфлікті генпрокуратура розглядає ширший спектр воєнних злочинів. Зокрема прокурори зосереджуються на злочинах проти навколишнього середовища – пошкодження ядерних об’єктів, руйнування та забруднення навколишнього середовища, що негативно впливатиме на здоров’я українців упродовж багатьох поколінь. Також розслідуються кібератаки в контексті воєнних злочинів.
Генпрокурор зазначив, що для того, щоб побудувати ці справи, часто доводиться використовувати докази, яких, на перший погляд, недостатньо. «Якщо свідок каже, що з ним щось сталося, нам потрібно ідентифікувати злочинця, що є найскладнішим завданням у повсякденній роботі наших прокурорів, і для цього ми будемо використовувати всі елементи нових технологій, які часто є єдиним ефективним інструментом, який у нас є», - сказав він.
Костін розповів, що прокурори використовують технологічні рішення від Palantir для аналізу даних, а також інструменти від Microsoft для розпізнавання голосу, наприклад коли йдеться про заклики до геноциду та агресії. «Це дійсно унікальні інструменти, які допомагають аналізувати та збирати належну доказову базу. Ми плануємо використовувати більше інструментів на основі штучного інтелекту для аналізу сотень терабайт фото та відео», - додав він.
За словами Костіна, використання сучасних технологій дозволяє ідентифікувати злочинців та зібрати всі докази, необхідні для забезпечення справедливого вироку у справі.
Він наголосив, що створення цих технологічних інструментів стосується не лише виявлення злочинців, а й запобігання втраті доказів, які можна використати для побудови справи.
«Для багатьох тих, хто постраждав від воєнних злочинів Росії, важливий навіть заочний вирок, аби вони знали, що ми зробили все можливе для відновлення їхньої гідності. Ми використаємо всі законні шляхи і всі технології, щоб забезпечити відповідальність для злочинців», - наголосив Костін.
Як повідомляв Укрінформ, українські суди винесли 66 обвинувальних вироків стосовно російських військових за воєнні злочини, а також порушення законів і звичаїв війни.