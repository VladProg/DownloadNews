Міністерство культури та інформаційної політики України відреагувало на скандал, що спалахнув через цькування в соцмережах виконувачки обов’язків генерального директора Національного музею Голодомору-геноциду Лесі Гасиджак.

Як передає Укрінформ, про це МКІП повідомило в Телеграмі.
Зокрема, у міністерстві наголосили, що вважають неприпустими будь-які прояви дискримінації через зовнішність людини або інші індивідуальні риси, і закликали дописувачів публічних інформаційних ресурсів неухильно дотримуватися "визнаних Українською державою і суспільством правових та моральних норм людських взаємовідносин".
У відомстві підкреслили, що в музеях й інших закладах культури України працюють високопрофесійні фахівці, які роблять важливий внесок у розвиток національної культури й самовіддано працюють в інтересах українського суспільства.
"Міністерство заохочує обговорення, які стосуються виключно результатів їх роботи та жодним чином не спричиняють приниження людської гідності, не створюють навколо них образливої або зневажливої атмосфери", – зазначили у МКІП.
Як повідомлялося, деякі користувачі соціальних мереж почали цькувати очільницю музею Голодомору через нібито невідповідну зовнішність. Згодом стало відомо, що Гасиджак готує позов до суду через образу честі та гідності.