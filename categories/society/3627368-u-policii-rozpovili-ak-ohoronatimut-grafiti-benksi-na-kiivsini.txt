Правоохоронні органи разом із місцевою владою вже знайшли рішення щодо того, як надалі захисти графіті Бенксі та інші культурні об'єкти від крадіжки.

Про це начальник поліції Київської області Андрій Нєбитов заявив в ефірі телемарафону, передає Укрінформ.
“Це питання опрацювали. Охорона об'єктів культурної спадщини та інших таких цінностей відносяться до компетенції місцевих органів влади. Ми вже прийняли рішення щодо залучення добровольчих формувань територіальної громади, муніципальної варти , місцевих органів правопорядку до забезпечення збереження вказаних малюнків. Я впевнений в тому, що в подальшому таких випадків не буде”, - сказав Нєбитов.
За його словами, викрита поліцейськими та силовиками група осіб, яка демонтувала картину всесвітньовідомого митця на стіні розбитого загарбниками будинку в Гостомелі , поки перебуває у слідчому ізоляторі. “За даним фактом порушена стаття 194 - це пошкодження майна. Але у перспективі, це є прецедент, тому що майно не оцінене, не має поки власника і заяви від власника, тому кваліфікація, я впевнений, що буде змінюватися”, - додав начальник поліції Київської області.
Нєбитов додав, що за результатом розслідування щодо графіті Бенксі буде призначена мистецтвознавча експертиза. Нині графіті знаходиться в Бучанському управлінні поліції Київщини. “Далі я впевнений, що буде кваліфікація та оголошення підозри всім учасникам, які вчинили цей злочин”, - додав він.
Як повідомляв Укрінформ, британський художник Бенксі підтвердив, що намалював сім графіті в Україні, зокрема, в столиці Києві, а також Гостомелі, Ірпіні й Бородянці на Київщині, які найбільше постраждали від російських бомбардувань.
Напередодні стало відомо про пошкодження одного з графіті на стіні розбитого загарбниками будинку в Гостомелі. Поліція викрила групу правопорушників.