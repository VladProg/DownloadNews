Прем'єр-міністр України Денис Шмигаль висловив співчуття родинам загиблих унаслідок ракетних ударів Росії по с. Грозі на Харківщині, м. Бериславі Херсонської області і центру Харкова.

Про це він сказав на засіданні уряду, передає Укрінформ.
"Учора російські терористи вчинили черговий страшний злочин, який важко осягнути. Більше 50 людей загинуло внаслідок ракетного удару по селу Гроза на Харківщині. Також російські варвари вчора вдарили по Бериславу на Херсонщині. Повністю знищили один із поверхів лікарні. Сьогодні вранці ці нелюди завдали удару по центру Харкова, загинула дитина, багато постраждалих. Наші глибокі співчуття усім, хто втратив рідних і близьких", - зазначив Прем'єр.

Відео: Телеграм-канал Премʼєр-міністра України
Він підкреслив, що Росія кожен день руйнує і вбиває, а "наше завдання - вигнати цих нелюдів з української землі та відновити все, що вони зруйнували".
Як повідомляв Укрінформ, 5 жовтня російські війська завдали ракетного удару по магазину-кафе в селі Гроза на Харківщині, коли там відбувалися поминки за військовослужбовцем, якого перепоховали у рідному селі. 52 людини загинули, зокрема син, невістка та дружина загиблого воїна, одна постраждала померла у лікарні. Ще шестеро людей поранені.
За інформацією правоохоронців, удару по кафе росіяни завдали ракетою «Іскандер-М», її уламки вилучено з місця трагедії.
5 жовтня під час обстрілу міста Берислав на Херсонщині російські військові влучили в лікарню, вщент знищено четвертий поверх, постраждали троє медичних працівників.
Унаслідок російської ракетної атаки близько 6:45 6 жовтня є влучання у Київському та Основ’янському районах Харкова. На місці продовжують працювати рятувальники.