Посольство США в Україні в американський День пам’яті віддало шану загиблим українським героям.

Як передає Укрінформ, про це диппредставництво повідомило у Твіттері.
«30 травня у Сполучених Штатах відзначають День пам'яті — день, коли ми урочисто вшановуємо тих, хто загинув під час служби в наших Збройних силах. Цього року ми також згадуємо хоробрість та жертовність українських героїв, які загинули, захищаючи свою країну. Ми стоїмо пліч-о-пліч з Україною», - зазначили американські дипломати.
День пам’яті - національне свято США, відзначається щорічно в останній понеділок травня. Цей день присвячений пам'яті американських військовослужбовців, що загинули у всіх війнах і збройних конфліктах, в яких США брали участь.