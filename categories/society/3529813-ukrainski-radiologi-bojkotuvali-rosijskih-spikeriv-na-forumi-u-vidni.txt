Делегація Національного інституту раку України бойкотувала виступ російської спікерки на Європейському радіологічному конгресі (ECR), який проходив у Відні.

Відео опубліковано у четвер на сторінці медзакладу у Фейсбуці, передає Укрінформ.
"Саме сьогодні (14 липня - ред.), в день, коли відбувся страшний ворожий удар по Вінниці, наші українські радіологи брали участь в Європейському радіологічному конгресі (ECR) у місті Відень. Ще до початку форуму ми були розлючені тим, що російських спікерів взагалі допустили до активної участі в ньому! Після удару по Вінниці делегація Національного інституту вийшла бойкотувати виступ спікерки країни-терориста, бо так не можна", - йдеться у дописі.

Українські радіологи закликали колег у всьому світі не мовчати: "Кожного дня росія намагається знищити наш народ. Ми повинні зупинити вбивства. Ми повинні позбавити їх права на голос!"
Як повідомляв Укрінформ, 14 липня війська рф завдали по центру Вінниці удару трьома ракетами "Калібр". Унаслідок обстрілу загинули 23 особи, у тому числі троє дітей, 80 осіб, зокрема 3 дитини, госпіталізовані з травмами різного ступеня тяжкості. Місцезнаходження ще 11 осіб встановлює поліція.