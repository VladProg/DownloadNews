Центр протидії дезінформації (ЦПД) при Раді національної безпеки і оборони України зібрав добірку фейків щодо підприємства “Артемсіль” та запасів солі в Україні.

Як передає Укрінформ, про це ЦПД повідомляє в Телеграмі.
Так фейком є повідомлення що, треба закупити сіль, адже її ніде не буде в продажу. У ЦПД пояснюють, що “через обстріли окупантів та небезпеку для життя працівників, держпідприємство “Артемсіль”, розташоване в м. Соледар Донецької області, у квітні зупинило виробництво солі”. Проте у великих мережевих супермаркетах залишається запас солі в декілька тисяч тонн.
Також є фейком і те, що сіль подорожчала в декілька разів.
“Через великий попит та «можливість заробити» в роздрібних магазинах та на ринках штучно завищують ціну на сіль. Але саме масоване придбання солі у великій кількості й призводить до дефіциту та подальшого підвищення цін!” - пояснили в ЦПД.
Фейком також є інформація, що виробники ковбас та заводи з консервації викупили всю сіль. Виробники ковбас та копченостей використовують імпортну спеціально підготовлену сіль. Великі виробники, окрім власних запасів солі на складах, уклали додаткові угоди про постачання солі з-за кордону.
Як повідомляв Укрінформ, у квітні Державне підприємство “Артемсіль”, розташоване у місті Соледар неподалік від Бахмута на Донеччині, зупинилося через постійні ворожі обстріли.
За рік “Артемсіль” видобувало 2 млн тонн солі. Окрім, задоволення українських потреб, сіль також ішла на експорт до 15 країн світу. Артемівське родовище кам’яної солі постачало понад 90% солі загалом в Україні, наголошують в Інституті аграрної економіки НАН.
Дрогобицька солеварня збільшила потужності до 55 тонн в місяць, але, за словами керівництва підприємства, цього не вистачить навіть, щоб забезпечити Львівську область.
Мережа супермаркетів "Сільпо" домовилася про постачання 200 тонн солі у червні й планує завозити такий обсяг цього товару щомісяця.