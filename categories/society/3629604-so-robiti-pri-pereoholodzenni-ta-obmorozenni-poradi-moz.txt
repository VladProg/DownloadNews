Міністерство охорони здоров'я оприлюднило поради, як запобігти переохолодженню та обмороженню, а також, що робити при таких холодових травмах.

Як передає Укрінформ, про це повідомляє Міністерство охорони здоров'я.
У МОЗ нагадали, що в холодну пору року підвищується ризик холодової травми або, як її частіше називають у побуті, переохолодження. Актуальність цієї проблеми посилюється через постійне нищення цивільної інфраструктури військами російської федерації. Тому важливо не ігнорувати цей вид травми, оскільки тривалість її лікування перевищує більш ніж удвічі період одужання порівняно з постраждалими, які мають опіки.
Окрім низької температури холодову травму можуть провокувати висока вологість (навіть тривале перебування при температурі +5 — +8 °С, але за високої вологості може спричинити в людини холодову травму).
Також переохолодження може спровокувати вітер (адже він значно збільшує втрату тепла), хронічні захворювання та надмірна втома в людини, вживання алкоголю.
Окрім того, переохолодження може виникнути у певних груп, які особливо чутливі до дії низьких температур через особливості теплообмінних процесів в організмі. Зокрема це діти та люди похилого віку. Також холодову травму може спричинити носіння тісного незручного взуття, легкого одягу.
Комбінація декількох таких чинників значно посилює ризик розвитку холодової травми.
“Гострий вплив низьких температур можна розділити на обмороження (місцеве переохолодження — локальна дія низьких температур) та замерзання (загальне переохолодження)”, - ідеться в повідомленні.
Загальне переохолодження розвивається так: спочатку в постраждалого з’являються лихоманка, слабкість, втома й сонливість, розвивається дрібне (холодове) тремтіння м’язів і “гусяча шкіра”.
Якщо несприятливі фактори продовжують діяти, холодове тремтіння досягає максимуму, з’являється поверхнева гіпотермія (зниження температури або охолодження), а сонливість починає переходити в розлад свідомості.
Якщо ж холодове тремтіння пригнічується, це свідчить про дуже небезпечну гіпотермію, яка може призвести до зупинки дихання та серця. При цьому стан постраждалого вкрай важкий, може бути непритомним. На цьому етапі вкрай важливо терміново надати допомогу — без неї людина може померти.
Місцеве або локальне обмороження також розвивається поступово. Обмороження має чотири ступені.
Так, при першому ступені виникає відчуття оніміння, поколювання, обпечення. Уражена шкіра бліда, після зігрівання набрякає і червоніє, набуває багряно-червоного відтінку. Таке ушкодження зазвичай повністю відновлюється через декілька днів без наслідків.
При другому ступені з'являються пухирці із прозорим вмістом. Після зігрівання шкіри з’являється інтенсивний свербіж і різкий біль в уражених місцях. На відновлення шкіри може знадобитися два тижні.
При третьому ступені починається змертвіння всіх шарів шкіри. Пухирі при цьому наповнені кров’яним вмістом. Загоєння триває довго, понад місяць, та як правило, супроводжується утворенням рубців.
При четвертому ступені відбувається некроз шкіри і м’язів. Це найважчий стан, лікування та реабілітація може тривати довго.
У МОЗ підкреслили, що важливо не допускати виникнення загального переохолодження та місцевого обмороження або їхнього поєднання.
Для цього необхідно обмежити час перебування надворі в холодну, сиру або вітряну погоду.
Також, щоб не отримати переохолодження чи обмороження, слід вдягатися в кілька шарів вільного теплого одягу. Адже повітря, що потрапляє між шарами одягу, діє як ізоляція від холоду. Варто носити вітрозахисний і водонепроникний верхній одяг, щоб захиститися від вітру, снігу та дощу.
Також варто обирати спідню білизну, яка відводить вологу від шкіри. Краще відмовитися від бавовняної, адже вона поглинає вологу.
У МОЗ рекомендують змінювати мокрий одяг якомога швидше.
Також для уникнення холодових травм слід носити головний убір, який повністю закриває вуха. Важкі вовняні або вітрозахисні матеріали є найкращими головними уборами для захисту від холоду.
Окрім цього, слід одягати рукавиці, а не рукавички. Рукавиці забезпечують кращий захист.Також варто носити шкарпетки та устілки, які добре сидять, відводять вологу і забезпечують ізоляцію. Слід подумати також про грілки для рук і ніг. Переконатися, що грілки для ніг не затягують чоботи й не обмежують приплив крові.
У МОЗ радять шукати тепле укриття, якщо ви помітили ознаки обмороження.
Для уникнення холодових травм слід відмовитися від алкоголю. Алкогольні напої змушують організм швидко втрачати тепло.
Окрім цього, слід харчуватися збалансованою їжею й пам’ятати про водний баланс. Це допоможе зігрітися навіть перед тим, як вийти на мороз.
Не варто перебувати довго в одній позі чи нерухомо. Фізичні вправи можуть допомогти зігрітися.
Під час війни, взимку, важливо пам’ятати про основні симптоми переохолодження та розуміти, як надати першу допомогу.
При наданні першої медичної допомоги постраждалому з холодовою травмою слід чітко дотримуватись інструкції, затвердженої МОЗ.
Перед наданням допомоги переконатися у відсутності небезпеки для себе, оточуючих, постраждалого. Тільки тоді можна перейти до наступного кроку.
Слід припинити дію низької температури на постраждалого. Заспокоїти постраждалого та пояснити свої подальші дії.
Потім потрібно викликати екстрену медичну допомогу і дотримуватися вказівок диспетчера.
Якщо постраждалий має ознаки загального переохолодження, слід усунути дію несприятливих факторів зовнішнього середовища, перемістити людину в тепле приміщення. Потім потрібно зняти із неї холодний, вологий одяг. Якщо постраждалий при тямі, йому варто дати безалкогольні теплі напої.
Якщо постраждалий має ознаки відмороження, то слід усунути дію несприятливих факторів зовнішнього середовища, перемістити його в тепле приміщення. Обережно, без зусиль зняти із постраждалого холодний, вологий одяг. Накласти на уражені ділянки тіла чисті, стерильні, сухі марлеві пов’язки без здійснення додаткового тиску на шкіру. За необхідності знерухомити уражені кінцівки. Якщо постраждалий при тямі, дати йому безалкогольні теплі напої.
В МОЗ також закликають не масажувати й не розтирати уражені ділянки, не застосовувати місцево джерела тепла, а також не пошкоджувати наявні на місці обмороження міхурі.
Постраждалого слід накрити термопокривалом чи покривалом і забезпечити постійний нагляд до приїзду бригади екстреної (швидкої) медичної допомоги.
При погіршенні стану постраждалого до приїзду медиків слід повторно зателефонувати диспетчеру екстреної медичної допомоги.
За можливості слід зібрати у постраждалого чи оточуючих інформацію про обставини отримання травми. Всю інформацію потрібно передати фахівцям бригади екстреної (швидкої) медичної допомоги або диспетчеру.
Якщо до приїзду медиків постраждалий знепритомнів, то слід визначити ознаки життя, а якщо їх немає, розпочати серцево-легеневу реанімацію.
Як повідомляв Укрінформ, синоптики прогнозують 8-9 грудня у південній частині України невеликий дощ; температура вночі 1-6° тепла, вдень 5-10°, в Криму до 14°.
На решті території країни пройде невеликий мокрий сніг та дощ, подекуди ймовірне налипання мокрого снігу, ожеледь, на дорогах ожеледиця.
8 грудня вдень у західних, Житомирській та Вінницькій областях без опадів; температура вночі 0-5° морозу.