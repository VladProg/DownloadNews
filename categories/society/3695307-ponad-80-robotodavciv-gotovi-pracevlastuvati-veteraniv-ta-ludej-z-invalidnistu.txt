В Україні понад 80% роботодавців готові брати на роботу ветеранів та людей з інвалідністю, частина з них мають намір скористатися при цьому фінансовою підтримкою від держави.

Як передає Укрінформ, про це повідомляє пресслужба Мінекономіки.
“Уряд планує розширити програми компенсації роботодавцям за працевлаштування наших захисників і захисниць після їх повернення з фронту, а також осіб з інвалідністю внаслідок війни, щоб пришвидшити їх інтеграцію в мирне життя. Нині ми обговорюємо з бізнесом різні варіанти таких програм і за результатами проведеного серед них опитування з'ясували, що понад 80% роботодавців готові брати на роботу осіб з інвалідністю, 90% роботодавців охоче працевлаштують у своїх компаніях ветеранів”, - зазначила заступниця міністра економіки України Тетяна Бережна.
За її словами, частині роботодавців при цьому потрібна буде фінансова підтримка від держави, зокрема у вигляді компенсації витрат на облаштування робочого місця для особи з інвалідністю, оплати навчання таких працівників, надання їм психологічної підтримки.
Зокрема, серед роботодавців, які готові працевлаштувати особу з інвалідністю, понад 50% назвали найбільш ефективною формою фінансової підтримки від держави надання пільг по сплаті ЄСВ як компенсації витрат на облаштування робочого місця, 31% - компенсацію частини заробітної плати такого працівника.
Серед роботодавців, які готові взяти на роботу ветерана, лише 40% висловились за необхідність фінансової підтримки держави для цього. Третина з них вважають, що найкращим варіантом такої підтримки буде компенсація частини зарплати ветерана, 20% - висловились за оплату державою надання психологічної допомоги таким працівникам, 14% - за фінансування їх професійного навчання.
Як повідомлялось, Мінекономіки розглядає можливості масштабування діючих активних програм зайнятості, зокрема щодо збільшення компенсації роботодавцям частини ЄСВ та витрат на оплату праці за працевлаштування ветеранів, осіб з інвалідністю, отриманою внаслідок війни, а також можливість надання роботодавцю компенсації витрат на облаштування робочого місця для особи з інвалідністю.