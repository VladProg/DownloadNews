Президент України Володимир Зеленський через відеозв'язок поспілкувався зі студентами Гааги та Лейдена, студенти інших навчальних закладів слідкували за заходом в режимі онлайн.

Як повідомляє кореспондент Укрінформу в Гаазі, Президента України студенти зустріли бурхливими оплесками.

Під час свого звернення до студентів Зеленський наголосив, що те, яким буде їхнє життя, їхнє майбутнє, залежить тільки від них самих, а також що дуже важливо захищати свій вибір.
“Я хочу присвятити це звернення передусім вам – тим, хто зараз іще зовсім юний і починає свій навчальний рік. Але вже дуже скоро – і повірте, ви навіть не помітите, як швидко мине цей час, – ви й самі, можливо, будете звертатися до інших, хто починає свій навчальний рік. Можливо, це будуть слова, які ви як батьки скажете своїм дітям. Можливо, ви будете працювати в університеті – викладати ті предмети, які зараз лише вивчаєте, і привітаєте нових студентів, які вперше прийшли до вас. І можливо, ви станете лідерами в політиці, чи бізнесі, чи громадській активності, яких запрошують звернутися до студентів у такі урочисті моменти. Це ваше життя, і яким воно буде, що стане вашою долею з часом і що саме ви зможете сказати іншим, залежить тільки від вас, і ні від кого більше”, - сказав Зеленський.
За його словами, нині звідусіль лунають поради і мотиваційні промови.
“І буває, що це навіть слушні поради. Буває, що дослухатися до інших справді потрібно. Але все ж, якщо ви самі не розумієте, яким шляхом ви йдете і які ваші власні межі правильного й неправильного, то все, що у вас є, може просто потонути у плині життя, розчинитись у часі. І це дуже страшно, коли людина озирається нібито на своє життя і не бачить, власне, свого життя – бачить щось чуже”, - зазначив Президент України.
Він констатував, що саме так відбувається і з країнами.
“Кожній країні потрібне вміння говорити так або ні. Як людині. Хоч би якою була ситуація і хоч би що пропонували інші, треба знати межі свого "так" і свого "ні", свій власний інтерес. Кожній країні треба знати, чого вона варта, що саме її в цьому світі. Так само, як і кожній особистості. Бо якщо не розумієш, що твоє, то не зможеш захистити справді свій вибір”, - підкреслив Президент.




Він зауважив, що кожна країна має свій рівень свободи. Десь він більший, десь менший. “Хтось отримав її у спадок. Хтось виборює свободу. Але хоч би якою була країна, ніде свобода не буває подарунком. Її завжди треба захищати. Її завжди треба цінувати та усвідомлювати, що дає свободі силу, постійно додавати свободі гарантій. Щоб не було такого моменту, коли країна втрачає свободу. І так само з кожною людиною: треба розуміти, що дає тобі силу бути вільним, аби завжди бути вільним. І завжди – завжди! – треба вміти шукати причини для єдності. Всім країнам. Як і всім людям”, - наголосив Зеленський.
За його словами, у нинішньому світі роз’єднання відбувається щомиті. "Коли ваші соцмережі створюють лише під вас інформаційну та – що навіть більш важливо – емоційну картину життя. Коли з вашого кола спілкування поступово виростає ваша соціальна “бульбашка”, у якій майже не відчуваєш, як живуть інші – в інших “бульбашках”. І коли ваша робота, ваші звички, ваше місце в житті стають не просто тим, що вирізняє вас серед інших, а тим, що вас повністю закриває від іншого життя. Так і з людьми. Але хіба не так із країнами? Світу дуже не вистачає єдності. Не вистачає вміння відчути іншого та зробити іншого своїм союзником. Не вистачає вміння поставити амбіції на службу спільним цінностям”, - зазначив він.
Президент України також відповів на запитання студентів, зокрема, про спецтрибунал.
“Як називається трибунал – не є важливим. Назва не має значення, головне - це результат. І це найважливіше в цьому питанні. Ваша країна має величезний досвід у цьому питанні. Є багато експертів, і ми перебуваємо з ними в контакті. Але це надзвичайно складна місія - отримати вирок за злочин агресії. Для доведення злочину нам потрібна єдність, про яку я сьогодні говорив”, - сказав він.




Як повідомляв Укрінформ, у Міжнародному центрі із переслідування за злочин агресії проти України, який відкрився в Гаазі 4 липня 2023 року, працюватимуть 20 прокурорів з різних країн.
Фото, відео: І.Драбок