Троє українських підлітків, які розробили додатки для дітей, які втекли від війни в Україні, отримали цьогорічну Міжнародну дитячу премію миру на церемонії в Лондоні в п'ятницю.

Про це повідомляє The Guardian, передає Укрінформ.
18-річна Софія Терещенко, 17-річна Анастасія Феськова та 17-річна Анастасія Демченко отримали премію за розробку двох додатків для дітей-біженців.
Підлітки познайомились в Інтернеті. Натхненні сюжетом з новин про самотню дитину, яка плакала під час перетину українсько-польського кордону, вони розробити два додатки: один для дітей, які покинули свою країну, додаток спрямований на те, щоб допомогти їм зрозуміти, де вони знаходяться і як шукати допомогу; а інший - для дітей старшого віку про те, як інтегруватися в країнах, в яких вони знайшли притулок.
Софія Терещенко втекла з України разом з матір'ю і переїхала в Кембріджшир. Її батько і брат залишилися в Україні. Вона сказала, що її сім'я завжди була дуже дружньою, і що розлука з ними "розбила їй серце".
Приймаючи нагороду особисто, Анастасія Феськова сказала, що настав час "дорослим взяти на себе відповідальність за свої дії, які впливають на дітей".
"Як би ми не хотіли, щоб у всіх дітей було безпечне і мирне дитинство. Ми розуміємо, що реальність інша", - сказала вона.
Міжнародна дитяча премія миру була вперше вручена у 2005 році. У 2013 році її отримала Малала Юсафзай, яка була номінована на неї роком раніше. У 2014 році вона стала лауреатом Нобелівської премії. У 2019 році премію отримала Грета Тунбург за її кліматичний активізм.
Як повідомляв Укрінформ, близько 1 млн українських дітей досі перебувають за кордоном, рятуючись від війни.