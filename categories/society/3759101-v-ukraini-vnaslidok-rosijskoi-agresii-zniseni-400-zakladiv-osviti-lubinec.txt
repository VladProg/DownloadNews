В Україні внаслідок російської агресії повністю знищені 400 закладів освіти, понад три тисячі пошкоджені.

Як передає Укрінформ, про це уповноважений ВР із прав людини Дмитро Лубінець повідомив у Телеграмі, розмістивши відео про умови навчання українців під час війни.
За його словами, сьогодні українські діти через агресію РФ навчаються у нових умовах, зокрема перебуваючи в укриттях. А вчителі іноді навіть проводять заняття з позицій на передовій.
Ворог же продовжує руйнувати заклади освіти: близько 400 повністю знищені, понад три тисячі — пошкоджені. А також — запроваджує свої "стандарти" навчання на тимчасово окупованих територіях.
"Тому, в Міжнародний день захисту освіти від нападів, хочу наголосити: українські діти мають здобувати освіту в мирній країні! А це відео — ілюстрація того, в якій реальності вони вимушені навчатися!", - наголосив Лубінець.
Як повідомляв Укрінформ, за кордоном розпочали навчальний рік 500 тисяч українських дітей.