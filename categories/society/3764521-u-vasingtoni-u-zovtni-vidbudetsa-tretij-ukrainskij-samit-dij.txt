У Вашингтоні 22-24 жовтня відбудеться третій Український саміт дій, учасники якого адвокатуватимуть продовження громадської підтримки України Сполученими Штатами Америки.

Про це повідомила директорка БФ «Разом для України» Евеліна Курілець на пресконференції на тему: «Міжконфесійна співпраця між релігійними громадами в Україні та США заради миру в Україні» в Медіацентрі Україна – Укрінформ.
"Ми проводили Ukraine action summit, уже відбулося два, останній був навесні цього року, а наприкінці жовтня відбудеться третій Ukraine action summit у Вашингтоні, де ми об'єднали велику кількість організацій - не тільки українських, а й сирійських, грузинських - з усього світу, щоб протистояти ворогу", - сказала Курілець.
Вона додала, що люди, які відвідують Ukraine action summit, є громадянами США. Потім вони як виборці мають змогу вільно зустрітися з американськими законодавцями у Сенаті та в Палаті представників і розповісти їм, які українські питання найбільше турбують їх сьогодні.
Як повідомлялося, 23-25 квітня у Конгресі США у Вашингтоні відбувся «Український саміт дій», ініційований благодійним фондом «Razom for Ukraine» та їхніми партнерами з Американської коаліції за Україну.

Форум зібрав понад 300 учасників та підтвердив свій статус найбільшого в США заходу з адвокації громадської підтримки України, а також продемонстрував потужний прояв проукраїнської єдності людей і громадських організацій з усього світу.