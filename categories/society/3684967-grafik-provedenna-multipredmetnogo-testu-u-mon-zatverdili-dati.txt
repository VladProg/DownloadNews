Міністерства освіти і науки України своїм наказом затвердило календарний план організації та проведення цьогорічного національного мультипредметного тесту (НМТ).

Як передає Укрінформ, про це повідомляє Український центр оцінювання якості освіти.
Тестування проходитиме у дві сесії. Основна – з 5 по 23 червня, додаткова 11–24 липня.
Відповідно до наказу від 20 березня, реєстрація для участі в основній сесії НМТ триватиме з 3 квітня до 3 травня.
До 7 травня зареєстрований учасник матиме змогу в персональному кабінеті внести зміни (вибрати інший предмет додаткового блоку чи змінити населений пункт в Україні або за кордоном, у якому він бажає пройти НМТ).
У додатковий період зможуть зареєструватися особи, які не змогли цього зробити раніше з поважних причин або яким було відмовлено в реєстрації.
«Не пізніше ніж за десять календарних днів до початку проведення основної сесії НМТ для зареєстрованих учасників з’явиться можливість завантажити зі своїх персональних сторінок запрошення, де буде зазначено дату, час і місце проведення НМТ. А учасники додаткової сесії НМТ матимуть змогу дізнатися про дату, час і місце проведення тестування не пізніше ніж за три календарних дні до проведення додаткової сесії НМТ», - зазначили в УЦОЯО.
Інформація про результати основної сесії НМТ за шкалою 100–200 балів буде розміщена на персональних сторінках учасників тестування до 28 червня, додаткової сесії – до 29 липня.
Як повідомляв Укрінформ, пробний варіант мультипредметного тесту з історії України вже доступний для вступників.