Електронна система контролю за якістю медичних препаратів – 2D кодування – вже розроблена та імплементується, вона унеможливить підробку лікарських засобів.

Про це в інтерв’ю Укрінформу розповів голова Комітету Верховної Ради з питань здоров'я нації, медичної допомоги та медичного страхування Михайло Радуцький.
“Це питання (йдеться про контроль за якістю медичних препаратів - ред.) буде вирішувати електронна система, яка наразі розроблена та імплементується, – 2D кодування”, - зазначив він.
За словами народного депутата, передбачається, що на кожній партії медикаментів буде унікальний цифровий код, що “міститиме інформацію навіть про людину, яка поставила живий підпис під якістю саме цієї упаковки, партії, яка була відправлена в Україну”.
Окрім того, голова медичного парламентського комітету підкреслив, що українські постачальники і виробники, а також постачальники імпорту, мають створити громадську організацію, яка володітиме програмою обліку цих цифр.
Як повідомлялося, питання запровадження в Україні системи 2D-кодування лікарських засобів обговорюється з 2020 року.