Глава Української греко-католицької церкви Святослав і Прем’єр-міністр Італії Джорджа Мелоні обговорили підтримку України та подолання травм війни.

Як передає Укрінформ, про це ідеться на сайті УГКЦ.
Зустріч відбулась 31 жовтня у Палаццо Кіджі в Римі.
"Українці є історичним прикладом незламності духа та боротьби за європейські цінності", — наголосила очільниця італійського уряду.

Глава церкви подякував Мелоні за підтримку України й гуманітарну допомогу, яку Італія надає українським біженцям не лише у своїй країні, але й переселенцям в Україні.
"Італія виявила неймовірну гостинність та відкритість до нашого народу. З початку повномасштабного вторгнення у вашу країну прибули понад 173 тисячі біженців, і ми знаємо, що ваш уряд прийняв необхідні закони, щоб прийняти наших співвітчизників. Італія однією з перших надала необхідну гуманітарну допомогу, а ваш уряд продовжує підтримку України на міжнародному рівні", — наголосив глава УГКЦ.
Як зауважив Святослав, українське суспільство переживає травми війни, й УГКЦ проголосила своїм пасторальним пріоритетом зцілення цих травм.
Мелоні підкреслила, що підтримка України з боку Італії - це "наш переконаний вибір підтримки справедливої боротьби українського народу у захисті європейських цінностей. Підтримка України належить до національних інтересів Італії. Допомагаючи українському народу, ми створюємо необхідні умови для справедливого миру, в протилежному випадку агресія росії позбавить ваш народ миру та права на свободу".
Очільниця італійського уряду наголосила на необхідності посилити підтримку України на тлі війни на Близькому Сході, яку вона назвала "дочкою війни в Україні".
"Нам потрібно багато працювати, щоб увага до України на міжнародному рівні не послаблювалася", - сказала Мелоні.
Вона також торкнулася теми відновлення України, наголосивши, що Італія вже бере активну участь у деяких проєктах відновлення культурних об’єктів в Одесі.
Сторони домовилися про співпрацю в гуманітарній сфері, соціальних та медичних проєктах, спрямованих на зцілення ран війни.
Глава УГКЦ теж звернув увагу очільниці уряду Італії на деякі проблеми українських мігрантів на Апеннінському півострові, зокрема вимушені переселення біженців з північно-центральних регіонів Італії на південь (нещодавній випадок у Флоренції). Сторони погодилися, що такі переселення завдають додаткових травм українським біженцям та не сприяють інтеграції в італійське суспільство.
Як повідомляв Укрінформ, глава Української греко-католицької церкви провів проповідь для вірян в Неаполі з нагоди святкування 25-річчя парафії.