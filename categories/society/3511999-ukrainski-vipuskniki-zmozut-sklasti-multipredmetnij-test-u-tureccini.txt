Офіційні представники Турецької Республіки підтвердили готовність до створення умов для проведення Національного мультипредметного тесту для українських випускників.

Про це повідомляє Український центр оцінювання якості освіти, передає Укрінформ.
Під час додаткової сесії тестування можна буде пройти у м. Анкара.
Так, абітурієнтів, які з 20 травня до 07 червня підтвердили участь у НМТ і хотіли б пройти тестування в Туреччині, рекомендовано дотримуватись наступного алгоритму:
із 21 червня до 07 липня – пропустити другий етап вибору місця проходження тестування під час основної сесії;
із 08 до 18 липня – підтвердити участь у додатковій сесії тестування і вибрати м. Анкара;
із 01 до 10 серпня – надати остаточну інформацію про бажання пройти НМТ у м. Анкара.
До 12 серпня абітурієнти мають отримати запрошення-перепустку з місцем розташування тимчасового екзаменаційного центру для проходження НМТ і датою та часом початку тестування. І зрештою 16-20 серпня – взяти участь у додатковій сесії НМТ.
Як повідомлялося, станом на кінець травня національний мультипредметний тест планувалося провести у 23 країнах: Австрії, Бельгії, Болгарії, Великої Британії, Данії, Естонії, Ірландії, Іспанії, Італії, Латвії, Литви, Молдови, Нідерландів, Німеччини, Польщі, Португалії, Румунії, Словаччини,Угорщини, Франції, Хорватії, Чехії та Швеції.
Згодом до країн, які підтвердили готовність для створення умов до проведення українським випускникам національного мультипредметного тесту, долучилися Сполучені Штати Америки, Фінляндія і Словенія.