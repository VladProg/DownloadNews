Підтримка Офісу прокурора Міжнародного кримінального суду необхідна для реалізації поставлених перед ним завдань.

Про це в коментарі кореспондентові Укрінформу в Гаазі сказав прокурор МКС Карім Хан.
“Ця підтримка необхідна для реалізації мого бачення Офісу, який буде зручним, ефективним і таким, що відповідає поставленим завданням. Внесок матиме неоціненне значення для модернізації технологічних переваг Офісу, поліпшення спеціалізованих навичок і зміцнення оперативного потенціалу, оскільки ми продовжуємо проводити за численними напрямками розслідування в Україні, а також у низці інших ситуацій”, - сказав Хан.
Він подякував країнам за надану підтримку у межах міжнародної конференції у Лондоні.
“Я вдячний Сполученому Королівству та Нідерландам за зусилля щодо підтримки Офісу, результатом яких стала вчорашня конференція в Лондоні. Я щиро дякую всім державам, які щедро пообіцяли різноманітні внески та допомогу”, - сказав прокурор МКС.
Як повідомляв Укрінформ, 20 березня у Лондоні міністри юстиції понад 40 країн у межах міжнародної конференції з питань воєнних злочинів зобов’язались виділити 4,9 мільйона доларів на підтримку розслідувань Міжнародного кримінального суду в Україні та його роботи з притягнення росії до відповідальності.
17 березня МКС видав ордер на арешт президента рф володимира путіна та уповноваженої президента рф з прав дитини марії львової-бєлової, звинувативши їх у відповідальності за викрадення дітей з України.