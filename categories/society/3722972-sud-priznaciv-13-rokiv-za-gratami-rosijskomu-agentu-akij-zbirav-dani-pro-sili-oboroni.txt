Суд за матеріалами Служби безпеки України призначив покарання у вигляді 13 років позбавлення волі колаборанту з Донецької області, який під виглядом переселенця переховувався на заході країни.

Як передає Укрінформ, про це повідомила СБУ.
Встановлено, що на початку повномасштабної війни засуджений передавав росіянам локації Сил оборони України на Лиманському напрямку. "Зв’язковим" при цьому був бойовик терористичної організації "днр", який перебував на тимчасово захопленій частині Донецької області. Для комунікації вони використовували російські соціальні мережі й месенджери.
Після звільнення від загарбників територій на Лиманському напрямку ворожий агент вирішив втекти у Львівську область, де намагався заховатися серед місцевих жителів.
У ході розслідування з'ясувалося, що фігурант планував відновити свої контакти з російськими загарбниками, зокрема для передачі ворогу розвідданих, зібраних уже на заході країни.
СБУ затримала колаборанта наприкінці 2022 року.

Як уточнили в Офісі генерального прокурора, засуджений збирав дані про місця дислокації, пересування і маскування підрозділів Збройних сил України у прифронтовому Лимані Донецької області.
У текстових повідомленнях ворожий інформатор зазначав адреси перебування українських військ у місті.
Зловмисник визнаний винним за ч. 7 ст. 111-1 (колабораційна діяльність) Кримінального кодексу України. Крім ув'язнення, суд позбавив його права обіймати посади в органах державної влади та місцевого самоврядування на 13 років.
До набрання вироком законної сили колаборант перебуватиме під вартою.
Як повідомляв Укрінформ, до 15 років позбавлення волі засудили жителя Одеси, який здавав росіянам місця дислокації систем протиповітряної оборони України.