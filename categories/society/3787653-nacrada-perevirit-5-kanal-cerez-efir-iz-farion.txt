Національна рада з питань телебачення та радіомовлення призначила позапланову перевірку 5 каналу через трансляцію програми «Рандеву з Яніною Соколовою», де гостем була колишня народна депутатка Ірина Фаріон.

Таке рішення прийняли на засіданні Нацради 16 листопада, передає Укрінформ.
«До Національної ради з питань телебачення та радіомовлення надійшли листи Уповноваженого Верховної Ради з прав людини та Служби безпеки України з інформацію про трансляцію програми «Рандеву з Яніною Соколовою» 4 листопада, де гостем була колишня народна депутатка, мовознавиця Ірина Фаріон», - сказав член Нацради Максим Онопрієнко,
За його словами, це стало приводом до проведення моніторингу.
Він зауважив, що за результатами проведення моніторингу програма має ознаки порушення закону «Про медіа», який забороняє поширення дискримінаційних висловлювань щодо національності, віку, статі та інших ознак.
Строк проведення перевірки з 7 по 15 грудня 2023 року.
Як повідомляв Укрінформ, мовознавиця, докторка філологічних наук, викладачка Львівської політехніки, екснародний депутат України Ірина Фаріон звинуватила військових, зокрема бійців «Азову». у тому, що вони спілкуються російською мовою. Її висловлювання викликали обурення в суспільстві.
Заступник голови Комітету Верховної Ради з питань нацбезпеки, оборони та розвідки Єгор Чернєв заявив, що висловлювання Фаріон становлять загрозу національній безпеці, і закликав СБУ перевірити їх.
Пізніше Фаріон розмістила у своєму Телеграм-каналі скриншот листа зі словами підтримки від студента з Криму Максима Глєбова. При цьому вона не приховала імені хлопця та місто, де він навчається.
Згодом на проросійському ресурсі «Крымский СМЕРШ» з’явилося відео, на якому Глєбов просить вибачення за лист, який написав Фаріон, та стверджує, що відмовився від своїх поглядів.
Представниця Президента України в АРК Таміла Ташева заявила про необхідність притягнення до відповідальності Фаріон за викладення на загал листа від проукраїнського студента в тимчасово окупованому Криму.
Уповноважений Верховної Ради з прав людини Дмитро Лубінець звернувся до СБУ у зв’язку з фактом розголошення конфіденційної інформації Фаріон.
Сама Фаріон назвала "провокацією" ситуацію зі студентом у Криму, лист якого вона оприлюднила.
15 листопада колишню народну депутатку Ірину Фаріон звільнили з посади професорки Національного університету «Львівська політехніка».