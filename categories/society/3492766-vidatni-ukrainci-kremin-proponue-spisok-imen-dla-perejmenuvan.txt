Уповноважений із захисту державної мови Тарас Кремінь опублікував рекомендований список українських діячів, чиї імена можна використовувати під час перейменувань.

Як передає Укрінформ, про це Кремінь повідомив у Фейсбуці.
"З початком повномасштабної війни росії проти України актуалізувалась тема перейменування географічних об‘єктів та об'єктів топоніміки населених пунктів - вулиць, провулків, проїздів, проспектів, площ, майданів, набережних, мостів, скверів, бульварів, зупинок громадського транспорту (метро). Сьогодні перед місцевою владою стоїть завдання якнайшвидшого подолання наслідків колонізаторського минулого", - зазначив мовний омбудсмен.
З метою удосконалення і пришвидшення перейменування ідеологічних маркерів, які залишились у спадок від минулих епох, Кремінь у співпраці з провідними установами Національної академії наук України - Інститутом літератури імені Тараса Шевченка, Інститутом мовознавства імені Олександра Потебні, Інститутом української мови, за участі Національної академії педагогічних наук України склав попередній список видатних українців, які зробили визначальний внесок у розвиток та утвердження української мови як державної, відстоювали національні інтереси, своєю творчістю наближали той день, коли українською заговорить світ.
У списку не враховані діячі, чиї імена вже є в географічних назвах чи об’єктах топоніміки.
“Зрозуміло, що ініціатива має виходити від жителів тих населених пунктів, в яких будуть перейменовувати географічні назви та об’єкти топоніміки. Завдання місцевої влади - дослухатися громади, академічних установ, провідних університетів. Певен, що цей узгоджений список буде в нагоді всім, в тому числі, за кордоном, хто вже зараз хоче увічнити в назвах вулиць, бібліотек чи скверів імена будівничих - захисників української мови, культури, нації. Користуйтеся, змінюйте свої громади. Перефразовуючи відомий крилатий вислів: чиїми іменами названі вулиці та сквери, того і країна”, - підкреслив Кремінь.
Він запросив громадян долучитися до впорядкування такого списку і надсилати на адресу уповноваженого протягом місяця (до 26 червня) імена тих захисників мови, хто мав бути увічненим в Україні. Остаточні рекомендації до перейменувань чи назв нових об’єктів топоніміки офіс мовного омбудсмена оприлюднить до Дня Конституції України.
“Зважаючи на те, що ст. 10 Конституції України визначено, що державною мовою в Україні є українська мова, пропоную поширити практику найменувань вулиць і площ на честь Основного Закону”, - додав Кремінь.
Пропозиції можна надсилати на адресу: toponimika@mova-ombudsman.gov.ua
З рекомендованим списком імен видатних творців, дослідників і популяризаторів української мови можна ознайомитись на сайті уповноваженого.
Як повідомляв Укрінформ, Комітет Верховної Ради з питань гуманітарної та інформаційної політики рекомендує парламенту ухвалити законопроєкт №7253, який забороняє надавати географічним об’єктам назви, що возвеличують росію, її дати, місця, події та діячів, що здійснювали агресію проти України чи інших держав.