Близько мільйона користувачів уже комунікують із Пенсійним фондом через мобільний застосунок, тож у відомстві ще раз нагадали про різні способи авторизації в ньому.

Як передає Укрінформ, рекомендації оприлюднені на сайті ПФУ.
Щоб скористатися застосунком «Пенсійний фонд», необхідно завантажити його з App Store чи Google Play на свій пристрій.
Мобільний застосунок пропонує три варіанти авторизації: за логіном, за електронним цифровим підписом та за допомогою системи GovID.
Зазначається, що авторизація за GovID - це легкий та доступний спосіб. Він дозволяє використовувати всі можливості особистого кабінету, крім тих, де користувачу необхідно накладати на документи цифровий підпис.
Для авторизації слід обрати опцію «Увійти за допомогою Bank ID НБУ» (натиснути стрілочку), далі - обрати з переліку банк, в якому маєте рахунок, і натиснути «Продовжити».
Наступний крок - авторизація в банківській установі та надання згоду на передачу банком персональних даних (натиснути «Підтвердити»).
Перевіривши особисті дані, слід надати згоду на поширення персональних даних (встановивши відповідну позначку) та натиснути «Продовжити».
Для іншого способу авторизації - за КЕП (ЕЦП) - необхідно обрати Акредитований центр сертифікації ключів, відшукати сертифікат ключа електронного підпису на пристрої та ввести особистий пароль. Для зручності застосунок пропонує ознайомитись з інформацією про алгоритм копіювання КЕП у застосунок.
У ПФУ наголосили, що цей тип авторизації дозволяє використовувати всі можливості особистого кабінету на вебпорталі електронних послуг Пенсійного фонду України, надсилати заяви, документи та вносити (за необхідності) особисті дані.
Можливий також третій варіант авторизації - за логіном. Для цього майбутньому користувачеві необхідно ввести особистий логін та пароль, попередньо отримавши його в територіальному підрозділі Фонду.
Цей тип авторизації дозволяє користувачу використовувати лише знеособлені електронні сервіси Фонду.
"На сьогодні близько одного мільйона користувачів (станом на 1 квітня – 950 тисяч користувачів) активно використовують застосунок, щоб комунікувати з Фондом, користуватись впровадженими сервісами – отримувати інформацію про страховий стаж, заробітну плату та інше", - підсумували у відомстві.
Як повідомлялось, Пенсійний фонд України із часу впровадження сервісу «Електронна трудова книжка» вже отримав 4,189 млн сканкопій паперових трудових книжок.