Подружжя Володимира та Олени Зеленських після початку повномасштабного російського вторгнення в Україну не бачилося 2,5 місяця.

Про це розповіла дружина Президента Олена Зеленська у спільному із Володимиром Зеленським інтерв'ю всеукраїнському телемарафону, передає Укрінформ.
“Зараз нелегко. Ніхто не знав тоді (під час інавгурації Зеленського - ред.) три роки тому, що нас очікує найстрашніше випробування — це війна, яка почалася. Я не можу сказати, що щось дуже змінилося з початком цієї війни. Він як був надійним чоловіком і людиною, так і ним і залишився. Його налаштування не змінилися. Його точка зору не змінюється. І родина, як і всі українські родини, зараз роз’єднана", - сказала перша леді.
Вона розповіла, що не бачилася з чоловіком два з половиною місяці, спілкувалися тільки телефоном. "Ніхто у мене чоловіка не забере, навіть війна. Але так, він живе на роботі. Ми його майже не бачимо", - зазначила Зеленська.
Дружина Президента подякувала журналістам за ще одну можливість побачитися з чоловіком. "Це така чудова нагода попити разом чаю. Магія телебачення. Дуже вам дякую за це”, - сказала Зеленська.
“Не можу сказати, що наша родина дуже змінилася. Ми тримаємося. Все добре. У нашій родині так само лад. На жаль, ми не можемо посидіти, повечеряти всією родиною, обговорити всі справи. Чекаємо, як і всі, що можна буде об’єднатися скоро”, - додала вона.
Як повідомляв Укрінформ, 24 лютого президент РФ володимир путін оголосив початок широкомасштабного вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Європейський Союз, США, інші країни світу застосували потужні санкції проти країни-агресора.