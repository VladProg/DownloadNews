Люди, які набували громадянства України впродовж двох років, мають підтвердити знання Конституції України та історії України.

Про це в ефірі телемарафону повідомив міністр Кабінету Міністрів Олег Немчінов, передає кореспондент Укрінформу.
"Проєкт закону про умови набуття громадянства України передбачає, що люди, які набувають громадянство України в тому числі, які мають значні заслуги перед Українською державою, які боронять Україну у лавах ЗСУ, які мають державні нагороди, їхні діти тощо після отримання українського громадянства впродовж двох років мають підтвердити знання Конституції України та історії України. Непідтвердження цих знань може привести до позбавлення громадянства», - пояснив Немчінов.
Відповідаючи на запитання щодо достатнього рівня знання української мови при набутті громадянства, Немчинов зробив припущення, що мережа центрів, які проводять тестування, вже створена, і саме вони проводитимуть тестування на знання мови.
«Зараз у нас є відлагоджена процедура підтвердження такого (знання мови – ред.) для державних службовців, а також для осіб, які займають публічні посади. Я думаю, тут буде найпростіше, тому що є ціла мережа центрів, які проводять таке тестування. І скоріше за все на них буде покладено обов’язок проводити це тестування», - сказав він.
Він додав, що при набутті громадянства треба мати достатній рівень знання мови.
Немчінов зауважив, що володіння українською мовою вже було умовою, але це не було закріплено якимись законними актами. Відповідно набуло необхідності розширення цього поняття. Тому, за дорученням Президента України, уряд 27 липня проголосував на своєму засіданні проєкт такого законодавчого акту, а 28 липня, в день Української Державності, що символічним, цей проєкт закону було зареєстровано у Верховній Раді.
Наразі це законопроєкт, зазначив Немчінов, а після його ухвалення уряд має велику дорожню карту по розробці цілої низки підзаконних актів. Зокрема, хто прийматиме іспит. і в якій формі буде вирішено підзаконними актами.
Як повідомляв Укрінформ із посиланням на Прем’єр-міністра Дениса Шмигаля, Кабінет Міністрів вніс до Верховної Ради проєкт закону про умови набуття громадянства України.