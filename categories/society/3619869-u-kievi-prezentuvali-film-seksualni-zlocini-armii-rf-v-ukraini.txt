У Національному музеї історії України у Другій світовій війні в рамках Всеукраїнської кампанії «16 днів проти насильства» відбувся Форум «Україна 2022: Жінки, мир, безпека», на якому презентували фільм «Сексуальні злочини армії рф в Україні»,

Про це повідомляє кореспондент Укрінформу.

Метою Форуму було привернути увагу української та світової спільноти до воєнних злочинів військовослужбовців рф в Україні, зокрема сексуальних.
Під час форуму відбулася презентація трьох серій фільму «Сексуальні злочини армії рф в Україні».






Презентція фільму «Сексуальні злочини армії рф в Україні» / Фото: Євген Котенко































«Серія фільмів «Сексуальні злочини армії рф в Україні» створена Молодіжним центром Атлантичної Ради України спільно з Національною академією Служби безпеки України і Командуванням Сухопутних військ ЗСУ, за підтримки Урядової уповноваженої з питань ґендерної політики. Проєкт грунтується на свідченнях осіб, які постраждали від сексуального насильства російських військових, очевидців цих злочинів, на даних недержавних громадських організацій», - розповіла одна з керівників проєкту, радниця з ґендерних питань Командувача Сухопутних військ ЗСУ Оксана Григор'єва.
Її колега, професор Національної академії СБУ Лариса Компанцева наголосила, що «сексуальне насильство, скоєне російськими військовослужбовцями, не має розглядатися як випадковість або прикрий наслідок ведення війни. Його цілеспрямоване використання і підтримка з боку військового та політичного керівництва рф уже є відомим фактом для українських громадян».
Також вона додала, що історії, представлені у фільмах, є реальними і надані з дозволу потерпілих або їхніх родичів чи опікунів.
«Документальний матеріал ми почали збирати одразу після звільнення міст Київщини, але за вісім місяців роботи над фільмом бачимо, що цивільних жертв стає все більше. І на нових звільнених територіях кожного разу відкриваються такі ж самі злочини росіян над цивільними людьми, над жінками і дітьми. Нашою метою є достукатись до громадськості і міжнародної спільноти, щоб якось, хай частково, люди у світі зрозуміли, з яким ворогом нам доводиться вести боротьбу», - підкреслив один з режисерів проєкту Тарас Боровок.
Після перегляду фільму відбулися експертні обговорення питань юридичної кваліфікації сексуальних злочинів рф в Україні, збирання первинних доказів цих злочинів на визволених територіях, психологічної допомоги постраждалим.
Як повідомляв Укрінформ із посиланням на Міністерство внутрішніх справ, спеціалізовані мобільні групи виявляють сексуальні злочини російських військових. Наймолодшій потерпілій від сексуального насильства під час війни чотири роки, найстаршій - 82.