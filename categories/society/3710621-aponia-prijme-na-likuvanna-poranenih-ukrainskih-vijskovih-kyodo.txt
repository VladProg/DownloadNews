Японія прийме для лікування поранених українських військових в рамках зусиль з підтримки України та її боротьби проти вторгнення Росії.

Про це повідомляє Kyodo з посиланням на джерела, передає Укрінформ.
За словами обізнаних джерел, кілька українських військових буде прийнято до Центрального шпиталю Сил самооборони в Токіо для надання медичної допомоги та фізіотерапії вже наступного місяця.
Зазначається, що уряд Японії прагне продемонструвати сильнішу прихильність Україні перед початком саміту Великої сімки, який розпочнеться 19 травня. Джерело в японському уряді повідомило, що план прийняття поранених військових є відповіддю на запит України.
План Японії щодо лікування поранених військових може бути обговорений під час зустрічі міністра оборони Ясукадзу Хамади з послом України в Японії Сергієм Корсунським у четвер, пише агентство.
Як повідомляв Укрінформ, у квітні міністерство відновлення та Японське агентство міжнародного співробітництва (JICA) підписали грантову угоду про виділення 400 млн доларів. Кошти будуть спрямовані на відновлення критичної інфраструктури України, пошкодженої внаслідок війни.
З початку цього року Україна та Японія вже домовились про виділення на потреби відновлення держави понад 600 мільйонів доларів.