Пілотний проєкт Міністерства цифрової трансформації «смарт-мобілізація» має на меті мінімізувати корупційні ризики та спростить мобілізаційні процедури.

Про це повідомив народний депутат, член Комітету Верховної Ради з питань нацбезпеки, оборони та розвідки, представник Президента у ВР Федір Веніславський під час пресконференції в Медіацентрі Україна-Укрінформ».
«Пропозиція Мінцифри - це дійсно чудова ініціатива. Я вважаю, що загалом в сфері цифровізації Україна демонструє дуже гарні приклади для інших країн світу. Буквально на минулому тижні у нас були представники оборонного комітету парламенту Швеції і вони висловлювали своє захоплення тим, що навіть під час війни Україна впроваджує цифрові технології, в тому ж числі, у питання мобілізації», - зазначив він.
Політик наголосив, що будь-які цифрові технології мають дві ключові цілі.
«Перше - уникнути чи мінімізувати корупційні ризики. Як тільки ми дистанціюємо людину, яка повинна виконувати якийсь обов'язок або отримати якусь послугу, і того, хто таку послугу надає, одразу зникає спокуса корупційних ризиків», - пояснив Веніславський.
За його словами, другою складовою є максимальне спрощення мобілізаційних процедур, адже за допомогою ініціативи Мінцифри військовозобов'язаний призовник зможе через свій персональний електронний кабінет вказати максимально повну інформацію з точки зору його освіти, професії, сімейного стану, стану здоров'я, вказати ті підстави, які можуть бути використані як підстави для відстрочки від призову по мобілізації, вказати ту військовооблікову спеціальність, до якої має хист.
«Це буде максимально повно враховувати саме індивідуальні особливості того чи іншого військовозобов'язаного. Відповідно, якщо людина бажає служити, наприклад, в аеромобільних військах, а її направляють в інший вид військ, то це і дискомфорт для нього, і не зовсім коректно», - зауважив представник Президента у ВР.
Народний депутат підкреслив, що пілотний проєкт Мінцифри має на меті максимально врахувати те, чого бажають військовозобов'язані, які будуть проходити військову службу, і полегшити бюрократичні процедури з точки зору діяльності ТЦК.
«Я безперечно підтримую таку ініціативу. Думаю, що вона має дуже гарні перспективи для поширення на всю систему мобілізації після того, як буде оцінено і проаналізовано результати її діяльності», - резюмував Веніславський.
Як повідомляв Укрінформ, в Україні планують запустити «смарт-мобілізацію», тобто коли людина сама обирає військову спеціальність, на яку вона хоче мобілізуватися.