Громадяни України в Польщі отримали можливість відновити втрачене або викрадене посвідчення водія.

Як передає Укрінформ, про це Міністерство внутрішніх справ повідомляє у Фейсбуці.
Як зауважили в МВС, раніше українські водії могли обміняти лише наявне посвідчення водія, зараз же обмін можливий і у зв’язку з втратою чи викраденням. “Це вже друга країна, після Туреччини, у якій доступна така послуга”, - додали у міністерстві.
Відновити втрачене або викрадене посвідчення водія можна у Варшаві, Вроцлаві, Гданську та Кракові.
Для отримання послуги громадянам необхідно звернутися до ДП “Документ”. Записатися можна онлайн на сайті або в порядку “живої” черги.
Для обміну посвідчення водія необхідно надати такі документи: паспорт громадянина України із зазначеним зареєстрованим місцем проживання; довідку платника податків; документ, що підтверджує зміну особистих даних (за необхідності).
Також у МВС повідомили адреси, за якими доступна послуга:
Варшава - Єрусалимські алеї, 179 (ТЦ Blue City 2-й поверх);
Вроцлав - Грюнвальдська площа 22, 50−363 (0 поверх);
Краків - Галерея Краківська (2 поверх, вхід тільки з паркінгу сектор С);
Гданськ - Алея Грюнвальдська, 415.
Як повідомляв Укрінформ, громадяни України в Польщі отримали можливість замовити доставку водійського посвідчення Укрпоштою.