Посольство України звернулося до українців, які перебувають зараз в Ізраїлі, з рекомендаціями щодо безпеки на тлі ситуації в країні.

Про це повідомляється на сторінці посольства у Фейсбуці, передає Укрінформ.
«У зв’язку з масованими ракетно-мінометними обстрілами Ізраїлю громадянам України рекомендується зберігати пильність і уважно відслідковувати повідомленням місцевих компетентних органів Ізраїлю для підвищення рівня обізнаності щодо власної безпеки. У випадку обстрілів може бути активована сирена попередження. Посольство закликає громадян України уважно ставитись до всіх таких попереджень та дотримуватись інструкцій місцевої влади», - йдеться у повідомленні.
У разі перебування у населених пунктах країни, які знаходяться у безпосередній близькості від Сектору Газа, під час включення сигналу повітряної тривоги рекомендується невідкладно скористатися бомбосховищами.
Для отримання додаткової інформації посольство рекомендує слідкувати за веб-сайтом командування внутрішнього фронту армії оборони Ізраїлю.
«У разі потрапляння у надзвичайні ситуації громадянам України необхідно звертатися до Посольства України в Державі Ізраїль за телефоном екстреного зв’язку: + 972-546-676-782; української дипустанови в м. Рамалла за телефоном: +972-59-823-93-99», - йдеться у повідомленні.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. У результаті атаки ХАМАС вже постраждало близько 200 осіб, ще шестеро осіб загинули.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.