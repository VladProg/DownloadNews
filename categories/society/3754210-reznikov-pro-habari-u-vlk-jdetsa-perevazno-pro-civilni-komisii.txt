В Україні функціонує 760 цивільних військово-лікарських комісій (ВЛК) і тільки 103 військових, а випадки корупції спостерігаються переважно в цивільних структурах.

Про це міністр оборони України Олексій Резніков сказав на брифінгу в понеділок.
«В Україні існує 760 цивільних ВЛК і тільки 103 - військових. Причому, ті 103 військові знаходяться в госпіталях і займаються підтвердженням вже після поранення втрати можливості продовжувати службу», - зазначив Резніков.
Він додав, що спокуси в отриманні хабаря у військово-лікарських комісіях дійсно є, але це стосується переважно цивільних ВЛК, а не військових.
Також міністр вважає, що цифровізація та електронні реєстри, які з’являться в роботі ВЛК, викорінять корупційну складову.
Як повідомляв Укрінформ, 25 серпня Кабінет Міністрів ухвалив рішення про впровадження електронного документообігу під час та після проходження військово-лікарської комісії.