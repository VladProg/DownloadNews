Громадяни зможуть перевіряти наявність медикаментів у лікарнях через електронну систему управління запасами лікарських засобів та медичних виробів e-Stock.

Про це голова Комітету Верховної Ради з питань здоров'я нації, медичної допомоги та медичного страхування Михайло Радуцький розповів у інтерв’ю Укрінформу.
На його думку, система e-Stock може стати “медичною “Дією”.
Народний депутат зазначив, що кожна лікарня, яка долучилась до e-Stock, може розміщувати на платформі свої потреби, зокрема, які саме ліки необхідні, в якій кількості та в які терміни. Він додав, що система також може створювати аналітику, які ліки мають найбільший попит серед медиків та пацієнтів, за допомогою інформації від Національної служби здоров'я України, від платформи eHealth.
“Наприклад: МОЗ вирішило, що треба закупити “Анальгин”, а статистика показує, що даний препарат лікарями практично вже не використовується, а їм потрібен, умовно, “Парацетамол”, - навів приклад голова Комітету ВР з питань здоров'я нації, медичної допомоги та медичного страхування.
Своєю чергою серед переваг відповідного сервісу для громадян Радуцький відзначив те, що на e-Stock можна буде перевірити наявність медикаментів, скільки їх у залишках, за який час вони можуть бути доставлені до конкретного лікарського закладу.
“Чому це важливо? Бо часто деякі лікарі, головні лікарі, медсестри, домовляючись із непорядними аптечними підприємствами, продають ліки, які держава закупила через аптеку в лікарні, і кажуть: “у нас немає, бо держава не закупила, але в нашій аптеці є, придбайте там”. Це злочин, але таке часто відбувається, на жаль. Е-Stock створена якраз для боротьби з таким явищем”, - пояснив Радуцький.
Як повідомляв Укрінформ, на початку 2023 року Кабінет Міністрів схвалив постанову, якою передбачено впровадження в експериментальному режимі електронної системи управління запасами лікарських засобів та медичних виробів “e-Stock”.