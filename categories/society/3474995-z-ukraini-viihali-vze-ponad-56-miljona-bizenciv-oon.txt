Кількість біженців з України, які внаслідок російського вторгнення змушені були покинути свої домівки та поїхати за кордон, перевищила 5,6 мільйона осіб.

Такі дані наводить Управління Верховного комісара ООН у справах біженців (УВКБ), передає Укрінформ.
Зазначається, що станом на 3 травня територію України покинули 5 657 185 осіб.
Більшість із них поїхала до Польщі — понад 3 млн людей. До Румунії виїхали понад 846 тис. осіб, до росії – понад 703 тис., Угорщини — більше 539 тис., до Молдови — понад 449 тис., до Словаччини — більше 385 тис. і до білорусі — понад 25 тис. осіб.
Водночас, 1 410 500 українців з 28 лютого повернулися додому з-за кордону.
За останньою оцінкою Міжнародної організації з міграції ООН (МОМ), ще 7,7 мільйона громадян України вважаються внутрішньо переміщеними особами. Тобто вони залишилися в країні, але були змушені виїхати з власного будинку.
Як повідомлялось, 24 лютого 2022 року росія продовжила військову агресію проти України, що почалася у 2014 році, та розпочала масовані бомбардування мирних українських міст та селищ. російські військові розв’язали масовий терор на тимчасово окупованих територіях. Збройні сили України та Сили територіальної оборони чинять запеклий опір російським загарбникам та завдають їм величезних втрат.