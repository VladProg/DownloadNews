Цього року допомогу на оздоровлення та відпочинок дітей збільшили до ₴14 тисяч.

Про це в ефірі загальнонаціонального марафону «Єдині новини» повідомила міністр соціальної політики Оксана Жолнович, передає Укрінформ.
«На цей сезон ми переформатували допомогу на оздоровлення і відпочинок дітей. По-перше, збільшили її розмір. Цього року сума становить 5 прожиткових мінімумів, це близько 14 000 грн», - поінформувала міністр.

Відео: телемарафон "Єдині новини"
Крім того, батьки матимуть змогу самостійно обрати кількість днів для відпочинку дитини в межах виділеної суми. Це може бути дорожча путівка на меншу кількість днів або дешевша путівка, проте на більшу кількість днів відпочинку, пояснила Жолнович.
Цього року оздоровитися зможуть близько 3 тисяч дітей із інвалідністю або із багатодітних родин, що мешкають у прифронтових зонах або таких, в яких можуть розпочатися активні бойові дії.
«У нас є списки всіх таких родин. Кожній з них або через портал «Дія», або через смс-повідомлення, або на електронну пошту буде надіслана інформація про те, що вони мають право на таке оздоровлення. Від них вимагається тільки відкрити у Приватбанку спеціальний рахунок, на який будуть зараховані кошти», - зазначила Жолнович.
Як повідомлялося, у Києві проживають 1454 дитини, які мають статус постраждалих унаслідок воєнних дій та збройних конфліктів.