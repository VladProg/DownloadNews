Міністерство з питань реінтеграції тимчасово окупованих територій закликало родичів зниклих безвісти пам’ятати про інформаційну безпеку в соціальних мережах.

Про це повідомляє Укрінформ із посиланням на сайт відомства.
«Досі трапляються випадки, коли родичі поширюють у соцмережах фото зниклих безвісти осіб та вказують їхні персональні дані. Зокрема, у відкритий доступ виставляють інформацію про військові частини та звання зниклих», - йдеться у повідомленні.
В Офісі Уповноваженого з питань осіб, зниклих безвісти за особливих обставин, при цьому нагадують про те, що публікуючи інформацію про своїх рідних у соцмережах, люди фактично передають всі дані до рук ворога.
Водночас цією інформацією можуть користуватися й шахраї. Правоохоронці неодноразово фіксували факти вимагання коштів за «передачу тіл».
«Жодних коштів за повернення тіл держава з родин не бере. Якщо хтось пропонує вам повернути людину за винагороду, відразу звертайтеся до Національної поліції», - підкреслили у Мінреінтеграції.
Як повідомлялося, за даними Уповноваженого з питань осіб, зниклих безвісти за особливих обставин, Олега Котенка, 60-65% з-поміж тих, з ким зник зв'язок, перебувають у полоні.