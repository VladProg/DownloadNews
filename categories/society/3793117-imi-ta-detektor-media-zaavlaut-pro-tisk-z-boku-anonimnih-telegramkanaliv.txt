Інститут масової інформації (ІМІ) та видання «Детектор медіа» готують заяву до правоохоронних органів у зв’язку із тиском і перешкоджанням професійній журналістській діяльності, організованими групою анонімних телеграм-каналів.

Про це ІМІ повідомив у Фейсбуці, передає Укрінформ.
Як зазначається, анонімні телеграм-канали ведуть організовану кампанію очорнення Детектора медіа й Інституту масової інформації. Почалася вона з допису одного з фігурантів викривального дослідження ІМІ – анонімного телеграм-каналу «Батальйон «Монако», кількість підписників якого становить понад 1 млн.
Надалі до кампанії долучилися інші анонімні телеграм-канали, серед яких – «Доброго вечора, ми з України» (більш ніж 0,5 млн), «Джокер» (160 тисяч) та інші. Активно поширювала її також «Труха» (понад 2,5 млн підписників) разом зі своєю регіональною мережею.
Згадані телеграм-канали стверджують, буцімто Детектор медіа «платить рублями» російським сервісам і «спонсорує війну». Водночас вони використовують скриншот дослідження ІМІ про фейки й маніпуляції анонімних телеграм-каналів, які заробляють «джинсою», рекламою азартних ігор і маніпулюють чутливими темами, зокрема загрозою російських обстрілів.
«Батальйон «Монако» опублікував так зване опитування, де пропонує аудиторії обрати спосіб розправи з Детектором медіа й ІМІ. Деякі анонімні коментатори пропонують ліквідувати організації, спалити їхні офіси тощо.
Щодо вищезгаданих «звинувачень», в Інституті масової інформації підкреслюють, що створений росіянами безкоштовний варіант сервісу TGStat у своїх дослідженнях вони використали як допоміжний, а не основний інструмент для аналізу.
«Цей сервіс дозволяє дослідникам отримати доступ до статистики найбільшої вибірки каналів месенджера Telegram, теж створеного росіянином Павлом Дуровим», – пояснили в організації.
Водночас наголошується, що ІМІ використовує власні автоматизовані методи, збирає і систематизує дані телеграм-каналів за допомогою програмування.
Безкоштовні дані сервісу TGStat дослідники використовували лише для визначення рейтингу телеграм-каналів в українському сегменті, адже це дозволяє краще проаналізувати російську дезінформацію, що поширюється в Україні переважно через них.
Використовував TGStat ІМІ також у попередніх дослідженнях, як це робили й інші дослідники дезінформації, щоб оцінити кількість аудиторії, показник залученості до контенту певного каналу. Статистику можна переглянути безкоштовно за умови звичайного залогінення.
Заяву до правоохоронних органів спільно з Детектором медіа Інститут масової інформації готує за частиною 2 ст. 171 Кримінального кодексу України, що передбачає відповідальність за переслідування журналіста через виконання професійних обов’язків.
«Відповідно до ч. 1 ст. 94 Цивільного кодексу України, юридична особа має право на недоторканність її ділової репутації. Якщо ті, хто поширив цю недостовірну інформацію, спрямовану на підрив ділової репутації ДМ та ІМІ, не спростують її на своїх сторінках, ми також вживемо окремі дії в юридичній площині для захисту своїх прав», – заявили в Інституті.
Організації звертаються до Президента як до гаранта дотримання конституційних прав і свобод за частиною 1 статті 102 Конституції України із закликом узяти на контроль справу розслідування тиску та залякування на адресу незалежних медіа, зареєстрованих згідно із законом.
Як повідомляв Укрінформ, днями секретар Ради національної безпеки і оборони України Олексій Данілов заявив, що не користується месенджером «Телеграм», бо вважає його дуже небезпечним та вразливим.