Уповноважений із захисту державної мови Тарас Кремінь у 2023 році отримав 3 407 скарг щодо мовних порушень, у сфері освіти було 307 скарг.

Про це він повідомив під час засідання круглого столу на тему: «Ціннісна українізація в освіті: сучасність і стратегії на майбутнє», організованому в Укрінформі.
“Станом на сьогодні ми маємо майже 3 500 скарг. На жаль, деякі стосуються сфери освіти”, - сказав Кремінь.
За його словами, трапляються системні порушення мовного закону у закладах освіти. І вони не є поодинокими.
“У нас, на превеликий жаль, є проблеми з низкою університетів. Зараз чомусь згадують тільки Дніпровський університет, але у нас є таких університетів у столиці, і в Одесі, і в Харкові та в інших куточках України достатньо. Тому що крім послуговування недержавною мовою, дехто з представників професорсько-викладацького складу продовжує використовувати матеріали, додаткову інформацію, літературу недержавною мовою”, - додав уповноважений із захисту державної мови.
Кремінь зазначив, буває таке, коли реагують саме здобувачі освіти. “Я маю на увазі студентство, і, звичайно, звертаються до нас, до адміністрації університетів, до органів Національної поліції”, - додав він.
Як повідомляв Укрінформ, торік громадяни подали уповноваженому із захисту державної мови 2 846 звернень про порушення їхнього права на отримання інформації державною мовою, 1 112 з яких стосувалися галузі обслуговування та надання відомостей про товари та послуги.