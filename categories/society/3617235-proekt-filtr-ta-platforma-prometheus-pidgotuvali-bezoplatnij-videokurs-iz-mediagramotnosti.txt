Національний проєкт "Фільтр" разом із платформою онлайн-освіти Prometheus підготували безоплатний відеокурс "Медіаграмотність: як не піддаватися маніпуляціям?".

Про це повідомляє Укрінформ з посиланням на пресслужбу Міністерства культури та інформаційної політики в Телеграмі.
Зокрема, на курсі учасники дізнаються, чому і як медіаграмотність допомагає в ухваленні найкращих рішень; ознайомляться з найкращими практиками для розвитку критичного мислення; опанують алгоритм перевірки якості контенту українських та закордонних медіа; навчаться досліджувати експертність авторів, джерел інформації, зокрема телеграм-каналів; засвоять цифрові інструменти для швидкої та ефективної перевірки достовірності фото та відео.
Крім того, можна буде: ознайомитися з ключовими наративами й тактиками російської пропаганди, аби протидіяти їм; навчитися визначати маніпулятивний медіаконтент, розрізняти дезінформацію, шкідливі пропагандистські наративи; дізнатися, як самостійно створювати якісний контент та уникати блокувань у соцмережах.
Зареєструватися можна за посиланням.
Курс розроблено Національним проєктом з медіаграмотності "Фільтр" Міністерства культури та інформаційної політики. Курс проводиться за підтримки посольства США в Україні. Погляди авторів курсу не обов’язково збігаються з офіційною позицією уряду США.
Як повідомлялося, у столичному парку "Перемога" відкрили Лабіринт медіаграмотності "Не віррр – перевірр".