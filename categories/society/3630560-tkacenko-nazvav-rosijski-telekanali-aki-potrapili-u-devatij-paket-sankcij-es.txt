Під дев'ятий пакет санкцій, який Єврокомісія голосуватиме наступного тижня, потраплять чотири російські телеканали.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Сподіваємось, що серед них будуть нтв\нтв мир, росія 1, рен тв та первый канал. Про заборону саме цих каналів ми вже тривалий час ведемо перемовини з нашими міжнародними партнерами", - зазначив Ткаченко.
Міністр підкреслив, що ці медіа являють собою знаряддя зброї та масової дезінформації, які сіють хаос в інформаційному просторі всього світу.
"І нам є що запропонувати їм на заміну", - підкреслив він.
Як повідомляв Укрінформ, 6 жовтня Європейський Союз остаточно ухвалив восьмий пакет санкцій проти росії через спробу незаконної анексії Донецької, Луганської, Запорізької та Херсонської областей України. Наразі Єврокомісія підготувала дев'ятий пакет санкцій проти рф.