Уряд розширив перелік обов’язкових адміністративних послуг у ЦНАПах для учасників бойових дій, членів їхніх сімей, людей з інвалідністю внаслідок війни, а також родичів загиблих захисників і захисниць.

Як передає Укрінформ, про це Міністерство цифрової трансформації України повідомляє у Телеграмі.
"Уряд розширив перелік обов’язкових адміністративних послуг. Відтепер учасники бойових дій, члени їхніх сімей, люди з інвалідністю внаслідок війни, а також родичі загиблих захисників і захисниць зможуть звернутися до ЦНАПу у своєму населеному пункті та отримати ще більше необхідних адмінпослуг", - ідеться у повідомленні.
Зокрема, вони зможуть: офіційно встановити свій статус; отримати чи замінити посвідчення; продовжити дію документів; одержати витяг з Єдиного державного реєстру ветеранів війни; отримати грошову допомогу чи компенсацію.
"Від першого дня роботи Мінцифра модернізує та розширює мережу ЦНАПів, щоб українці могли швидко отримати якісні держпослуги незалежно від місця проживання. Зараз один із пріоритетів — максимально спростити процес одержання ветеранських сервісів. Працюємо над цим разом з Мінветеранів", - наголосили в Мінцифри.
Як повідомляв Укрінформ, Міністерство соціальної політики розпочинає низку проєктів для надавачів соціальних послуг у недержавному секторі, що працюють із ветеранами.