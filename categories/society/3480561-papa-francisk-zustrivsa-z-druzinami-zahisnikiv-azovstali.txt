Папа Римський Франциск у середу, 11 травня, у Римі провів зустріч з двома дружинами українських захисників, які нині знаходяться на заводі «Азовсталь» у Маріуполі.

Як передає Укрінформ, про це повідомляє ANSA.
Жінки Катаріна та Юлія нещодавно написали понтифіку про своїх чоловіків і отримали несподіване запрошення на зустріч.
«Будемо сподіватися, що ця зустріч дасть нам шанс врятувати їм життя», — сказали вони перед зустріччю.
Папа Римський прийняв дружин українських бійців, які нині перебувають на «Азовсталі», наприкінці своєї щотижневої загальної аудієнції у середу.
Як повідомлялося, агресія росії спричинила у Маріуполі одну з найбільших гуманітарних катастроф. Віцепрем'єр-міністр - міністр з питань реінтеграції тимчасово окупованих територій Ірина Верещук 7 травня заявила, що всіх жінок, дітей та людей похилого віку з меткомбінату «Азовсталь» евакуйовано, і цю частину маріупольської гуманітарної операції завершено.
Територію меткомбінату росіяни постійно піддають обстрілам з усіх видів озброєння, зокрема, з літаків і корабельної артилерії, та раз у раз намагаються штурмувати. Тримають оборону українські військові. Серед них кілька сотень поранених, при цьому медикаментів гостро бракує і люди помирають у муках.
Президент Володимир Зеленський повідомив, що українська влада працює над дипломатичними варіантами для порятунку українських військових, які перебувають на території Металургійного комбінату «Азовсталь».
Маріуполь продовжують боронити бійці полку «Азов», Національної гвардії, українська морська піхота, мотострілки.
Фото: Фейсбук Тетяна Даниленко