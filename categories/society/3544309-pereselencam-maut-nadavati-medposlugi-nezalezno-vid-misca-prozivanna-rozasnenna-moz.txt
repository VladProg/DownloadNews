Внутрішньо переміщеним особам мають надавати медичні послуги незалежно від місця проживання чи реєстрації.

Про це повідомляє МОЗ, передає Укрінформ.
"Переселенці мають право отримувати первинну медичну допомогу за місцем проживання та без декларацій, відсутність реєстрації чи декларації з лікарем не є підставою для відмови у наданні первинної медичної допомоги", - йдеться у повідомленні.
У МОЗ наголошують, що понад 15% українців через війну змушені були покинути свої домівки та стали внутрішньо переміщеними особами. Стреси, обмежений доступ до медичних послуг, незадовільні побутові умови можуть викликати як загострення наявних хронічних хвороб, так і появу нових. Особливо важливим для збереження здоров’я в умовах воєнного стану є вчасне звернення до лікарів по медичну допомогу й отримання медпослуг належного рівня.
Внутрішньо переміщені особи (ВПО) можуть бути прийняті у будь-якій лікарні, якщо вона здатна забезпечити лікування в умовах війни.
У лікаря, який надає первинну медичну допомогу (терапевт/педіатр/сімейний лікар), можна отримати: динамічне спостереження за станом здоров'я, діагностику та лікування захворювань, базові тести та аналізи, направлення до лікарів вузької спеціалізації чи на обстеження, паліативну допомогу, рецепти за програмою «Доступні ліки»‎ та інсулін (якщо це повторний рецепт), щеплення відповідно до календаря профілактичних щеплень.
У МОЗ наголосили, що медзаклади, які працюють за програмою медичних гарантій (ПМГ), повинні надавати необхідну медичну допомогу безоплатно. Адже Програма медичних гарантій–2022 продовжує діяти, 38 пакетів ПМГ, серед яких — лікування інсульту та інфаркту, дослідження для раннього виявлення онкології, медична допомога породіллям, медична допомога новонародженим у складних неонатальних випадках та ін. — продовжують працювати й під час воєнного стану.
Щоб отримати вузькоспеціалізовану допомогу, як і раніше потрібно отримати направлення до вузького спеціаліста. Відмовити у направленні лікар первинної медичної допомоги може лише в одному випадку: якщо вважає, що консультація/обстеження вузького спеціаліста не є потрібними.
Програма «Доступні ліки» теж діє. Пацієнти, які потребують амбулаторного лікування серцево-судинних захворювань, цукрового діабету першого/другого типу, нецукрового діабету, бронхіальної астми, розладів психіки та поведінки, епілепсії, можуть отримати лікарські засоби, що входять до програми, безоплатно або з невеликою доплатою.
За бажання, якщо був втрачений зв’язок зі своїм сімейним лікарем, можна укласти нову декларацію з іншим лікарем за місцем проживання. Як це зробити – детальніше за посиланням.
Якщо така можливість відсутня через перевищення ліміту в лікарів обраного вами медзакладу, оператор контакт-центру НСЗУ (за номером 16-77) допоможе отримати інформацію про інші медзаклади, у тому числі приватні, та лікарів-ФОП, з якими можна підписати декларацію.
Якщо ж ви зіткнулись з ситуацією, коли в лікарні відмовляють у безоплатних ліках чи послугах – зверніться з офіційною скаргою до головного лікаря (медичного директора) закладу про неправомірні дії медика.
Якщо відмовляють на рівні керівництва лікарні, напишіть скаргу до Департаменту охорони здоров’я у вашому місті чи регіоні або до власника медзакладу – відповідного органу місцевої влади (зазвичай у назві лікарні зазначено, хто є її власником).
Якщо не вдається розв'язати проблему на місцевому рівні, подайте скаргу в НСЗУ через контакт-центр 16-77 або листом на поштову адресу: м. Київ, пр-т Степана Бандери, 19, індекс 04073, або на електронну адресу info@nszu.gov.ua.
Як повідомляв Укрінформ, із 1 серпня в Україні відпуск антибактеріальних препаратів здійснюється і за електронним рецептом. Для його отримання декларація з лікарем первинної ланки не є обов'язковою.