Через відставку судді Шевченківського райсуду столиці Лідії Щебуняєвої слухатиметься заново справа за фактом закликів до геноциду українців проти російського пропагандиста Армена Гаспаряда, а також справа проти російського політтехнолога Тимофія Сергейцева.

Про це повідомив у коментарі Укрінформу прокурор Офісу генпрокурора Олександр Сафарян.
“Після відставки судді Щебуняєвої розгляд справи Гаспаряна розпочнеться спочатку зі стадії підготовчого засідання”, - сказав він.
Прокурор розповів, що 26 квітня мало відбутися перше судове засідання з розгляду цієї справи по суті, але через відставку судді 25 квітня засідання не відбулося.
За словами Сафаряна, відколи 2 серпня минулого року справа Гаспаряна надійшла на розгляд Шевченківського райсуду і була розподілена на суддю Щебуняєву, відбулося лише декілька судових засідань. Зокрема, 4 серпня суддя призначила підготовче судове засідання на 18 жовтня, але воно не відбулося. Надалі засідання у цій справі не проходили з низки причин: перебування судді в нарадчій кімнаті в іншій справі, перебування у відпустці і зайнятість адвоката в іншому провадженні.
Підготовче засідання, на якому суд дозволив заочне засудження Гаспаряна, а також тримання його під вартою, відбулося лише 6 березня.
Прокурор розповів, що разом зі справою Гаспаряна 2 серпня минулого року до Шевченківського райсуду також надійшов обвинувальний акт відносно російського політтехнолога Тимофія Сергейцева, який є автором статті “Что россия должна сделать с Украиной”, яка була опублікована на сайті РІА “Новости”.
Після авторозподілу його справа також потрапила на розгляд судді Щебуняєвої.
4 серпня суддя призначила підготовче засідання у справі Сергейцева на 6 жовтня, проте воно так і не відбулося. Надалі справа через відсутність судді або адвоката також не розглядалася.
“Розгляд по Сергейцеву не відбувався. Адвокат не приходив. Останній раз засідання не відбулося, тому що захисник був у лікарні”, - сказав прокурор.
Наразі обидві справи відносно пропагандистів Гаспаряна і Сергейцева через систему авторозподілу мають надійти до інших суддів Шевченківського райсуду і їх розгляд має відбутися спочатку, тобто зі стадії підготовчих засідань.
Як повідомлялося, 12 квітня 2022 року Офіс генпрокурора оголосив російському пропагандисту Армену Гаспаряну про підозру у публічних закликах до геноциду українського народу.
За даними слідства, підозрюваний, який є автором книги “Денацификация Украины. Страна невыученных уроков”, у своєму творі системно просував твердження про неспроможність Української держави до подальшого існування, неповноцінність і другосортність української нації.
Так, атор закликав владу рф провести так звану «денацифікацію» України, у тому числі - шляхом проведення воєнних дій на її території та забезпечення повного зовнішнього контролю. Підозрюваний вказав на необхідність початку “денацифікації”, а по суті - геноциду українського народу з кордонів так званих “днр” та “лнр”, просуваючись далі по всій території України.
Серед ідей Гаспаряна - фільтраційні і концентраційні табори для українців та навіть їх повне знищення.
Твердження з книги “Денацификация Украины. Страна невыученных уроков” неодноразово використовувались вищим політичним та військовим керівництвом рф для виправдовування військової агресії проти України. Зокрема, призначена експертиза показала, що промова путіна 24 лютого 2022 року про початок війни була написана людиною, яка надихнулась ідеями Гаспаряна або самим Гаспаряном.
Також, відповідно даних слідства, управління справами президента рф закупило книгу “Денацификация Украины. Страна невыученных уроков” для вивчення та використання посадовими особами.
7 травня 2022 року Офіс генпрокурора повідомив Тимофію Сергейцеву про підозру за заклики до геноциду українського народу та вчинення дій, спрямованих на повалення конституційного ладу в Україні.
За даними слідства, на сайті російського видання РІА «Новости» 3 квітня була розміщена його стаття “Что россия должна сделать с Украиной”. Автор закликав фізично знищити частину українського народу. На його думку, на території України необхідно створити умови, які б призвели до часткового знищення українців, а також ліквідувати державність України та взагалі позбавити державу такої назви.
Крім того, пропагандист висловлювався про приєднання майже всієї території України, окрім п’яти західних областей, до складу російської федерації із поширенням на неї дії російського законодавства.
Підозрюваний закликав судити всіх українців за їхню патріотичну позицію, піддати їх ідеологічним репресіям і повністю переписати навчальну літературу для дітей за російським зразком.
Справи відносно Гаспаряна і Сергейцева розслідували працівники ГСУ Служби безпеки України.
Вища рада правосуддя під час засідання 25 квітня задовольнила заяву про відставку судді Шевченківського райсуду столиці Лідії Щебуняєвої.