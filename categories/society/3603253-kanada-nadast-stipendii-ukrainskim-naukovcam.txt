Канада надасть стипендії та допомогу у працевлаштуванні двом десяткам українських науковців, які вимушені залишити Україну через російське вторгнення.

Як повідомляє кореспондент Укрінформу, про це поінформували в офісі прем’єр-міністра Канади Джастіна Трюдо.
“Аби пом’якшити руйнівний вплив російського вторгнення на українські інновації, знання й таланти, прем’єр-міністр оголосив про створення Канадсько-українського наукового партнерства, у рамках якого до роботи й проживання в Канаді буде запрошено 20 науковців з України”, - заявили у Трюдо.
Зазначається, що ця ініціатива “допоможе Україні зберегти та відбудувати свої наукові та дослідні можливості”. “Канадсько-українське наукове партнерство відкрите для науковців та аспірантів, які виїхали або виїжджають з України через російське вторгнення. Йдеться про висококваліфікованих осіб, які мають досвід у галузі природних ресурсів, та студентів, які хочуть перевестися до канадських академічних установ для продовження своїх досліджень”, - пояснили в офісі прем’єр-міністра Канади.
Охочим взяти участь у відборі на програму слід подати заявку на сайті.