У четвер, 24 серпня, Україна святкує 32-у річницю Незалежності.

День Незалежності України - щорічне свято в Україні, яке відзначають 24 серпня з нагоди ухвалення у 1991 році Акта проголошення незалежності України. Цей документ, ухвалений позачерговою сесією Верховної Ради УРСР, проголосив створення самостійної української держави.
Акт початку дев'яностих - не єдина спроба узаконити незалежність України: протягом буремного 20 ст. різні регіони України оголошували про створення самоврядних держав. Три з них припадали на 1918 рік, зокрема, у січні цього року Українська Народна Республіка оголосила свій Четвертий Універсал.
"Однині Українська Народна Республіка стає самостійною, ні від кого незалежною Вільною Суверенною Державою Українського Народу. Зо всіма сусідніми державами як-то: Росія, Польща, Австрія, Румунія, Туреччина та інші, ми хочемо жити в згоді і приязні, але ні одна з них не може втручатися в життя Самостійної Української Республіки, — власть у ній буде належати тільки Народові України", - йдеться в документі.
У той же рік проголосили незалежність Кубанська й Західноукраїнська народні республіки. Всі ці державні утворення проіснували недовго: Кубань та УНР більшовики захопили у 1920 році, а державність на заході України не витримала польсько-української війни, тож в липні 1919 року землі Буковини, Галичини й Закарпаття анексували тодішні Польща, Румунія і Чехословаччина.
У 1939 році на території України постала ще одна держава - Карпатська Україна, яка за рік до того здобула автономію у складі Чехословаччини. Однак цей факт не давав спокою Угорщині з її територіальними претензіями. У ніч з 13 на 14 березня угорські частини із гітлерівськими військами вдерлися до Карпатської України і буквально на наступний день Сейм оголосив про незалежність Карпатської України. Але вже 18 березня угорські війська окупували цей регіон.
Але на цьому українська державність не припинила своє існування, оскільки органи цих держав працювали в еміграції.
Чергове проголошення відновлення незалежності Української держави відбулося 30 червня 1941 року у Львові, на той час окупованому німецькими військами. Акт відновлення Української держави виголосив перший заступник провідника ОУН Степана Бандери Ярослав Стецько. Але у плани німців не входило створення самостійної України, тож у вересні 1941 року відбулися арешти та розстріли членів ОУН з боку німців.
І лише за 50 років українці втілили п'яту, найуспішнішу, спробу побудувати власну самоврядну державу: 24 серпня 1991 року Україна здобула довгоочікувану незалежність, яку ми зараз боронимо від нащадків більшовиків.
***
Президент Володимир Зеленський привітав українців із Днем Незалежності.
"Сьогодні ми відзначаємо 32-гу річницю нашої незалежності – незалежності України. Це цінність для кожного з нас. І за це ми боремось. І в цій боротьбі важливий кожен. Бо ця боротьба за те, що важливо кожному. Це – незалежна Україна", - йдеться у правітанні.

***
Прем'єр-міністр Денис Шмигаль привітав співвітчизників із нагоди Дня Незалежності України та зазначив, що нині у війні з російським окупантом наш народ знову бореться за існування України, за незалежність та за майбутнє.

***
Головнокомандувач Збройних сил України Валерій Залужний привітав країну з Днем Незалежності.
"Країна нескорених, непохитних, незламних! Країна гордих, героїчних та хоробрих. Де свобода і гідність завжди були ключовими цінностями. Вільна країна. Це факти, об які розібʼються ворожі задуми", – наголосив головнокомандувач ЗСУ.

Відео: Офіційний канал Головнокомандувача Збройних Сил України
***
Голова Верховної Ради України Руслан Стефанчук привітав українців з Днем Незалежності.
«День Незалежності України! Незалежності, за яку ми боремось і з якою роками не може змиритися ворог! Незалежності, яку ми захищаємо! Незалежності, яку нікому не віддамо!», - зазначив він.
Спікер українського парламенту зауважив, що півтора року тому, розпочавши повномасштабну війну, Росія прагнула підкорити, зламати та знищити Україну.
«Світ побачив справжнє обличчя тероризму. Але водночас побачив справжню силу вільної та незалежної нації. Українців, які стали на захист своєї країни», - наголосив Стефанчук.
Голова ВР зазначив, що українці знають що таке біль, втрата та горе, «але ми знаємо, що таке подвиг, героїзм і самовідданість».
«Ми знаємо, що таке скорбота. Одна на всіх, на всю країну, коли наші воїни віддають свої життя й коли гинуть мирні люди», - зауважив він.
Спікер українського парламенту водночас акцентував, що українці знають, що таке радість, коли синьо-жовтий прапор повертається у визволені міста й населені пункти.
«Ми знаємо, що таке справжня єдність. Яка спочатку згуртувала нас, а тепер увесь світ — довкола нас. І сьогодні, попри повномасштабну війну, ми відзначаємо 32-ту річницю Незалежності з усвідомленням того, що за право жити у вільній країні ми боремося. І будемо боротись. За майбутнє.
У вільній, суверенній і незалежній Україні», - резюмував Голова ВР.


***
Саме наше покоління має закінчити війну з Російською Федерацією раз і назавжди перемогою України.
Про це командувач Сухопутних військ Збройних сил України генерал-полковник Олександр Сирський наголосив у Телеграмі з нагоди Дня Незалежності.
"Незалежність. За неї віками боролися наші предки. За незалежність випало воювати і нашому поколінню. Саме ми маємо закінчити цю війну раз і назавжди нашою перемогою", – підкреслив командувач.
Як зауважив він, "загартовані вогнем і сталлю, свою 32-гу річницю Незалежності ми зустрічаємо в запеклих боях. Крок за кроком визволяємо наші міста й села від московських окупантів".
"Слава героям, полеглим за Україну! Ми пам’ятаємо і не пробачимо ворогу жодної краплини крові. Слава героям, які сьогодні в строю! Які своєю звитягою пишуть новітню історію. І не тільки нашу, а й всього світу", – наголосив Сирський.
"Україна була, є і буде! З Днем Незалежності! Слава Україні!", – додав він.
***
У Міністерстві культури та інформаційної політики привітали українців з Днем Незалежності
"Цей день є особливим для кожного українця. Він — про гордість, гідність і сміливість. 24 серпня ми вже 32 роки поспіль відзначаємо День Незалежності — день, коли ми вкотре нагадуємо світові, за що сьогодні точаться бої на наших землях. Цей день — про героїв, які присвятили своє життя майбутньому нашої незалежної України. Кожен день вони боряться за свободу та справедливість, віддають все, щоб ми могли жити у вільній країні", - йдеться у привітанні.
У міністерстві наголосили, що українці добре знають ціну незалежності, та наша боротьба триває.
***
Міністр закордонних справ Дмитро Кулеба привітав всіх українців із Днем Незалежності.
«Незалежно від того, перебуваєте ви в Європі, Північній чи Південній Америці, Азії, Африці, Австралії чи на Близькому Сході, ви є частиною України. Ми разом боремося за найцінніше. Наша завойована у битві незалежність», - наголосив Кулеба.
***
Міністр оборони Олексій Резніков заявив, що сьогодні весь цивілізований світ допомагає Україні відстояти свою незалежність.
«Сьогодні весь цивілізований світ допомагає відстояти нашу незалежність. Проголосимо разом: слава Україні! Слава Героям!» – зазначив Резніков.
За його словами, сьогодні Україна відзначає найважливіший день у році для всіх українців – День Незалежності.
«Зараз, як ніколи, ми визнаємо, що незалежність України є неминучим результатом боротьби багатьох поколінь, які боролися за нашу свободу. І в наш час на нас випав обов’язок захищати цю свободу. Якою б важкою не була наша боротьба, ми однозначно переконані, що наша свобода ніколи не може бути відібрана в нас, оскільки вона глибоко вкорінена в нашій історії, традиції та в жертвах тих, хто був перед нами»,– додав міністр.