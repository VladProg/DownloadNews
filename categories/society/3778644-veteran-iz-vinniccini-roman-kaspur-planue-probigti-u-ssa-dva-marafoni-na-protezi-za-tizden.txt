Ветеран із Вінниччини Роман Кашпур візьме участь у Нью-Йоркському марафоні та Марафоні морської піхоти США. Він планує пробігти 42-кіломтерову дистанцію на протезі двічі упродовж тижня.

Про це Кашпур повідомив у Фейсбуці, передає Укрінформ.

Ветеран написав, що опісля свого першого марафонського забігу у Лондоні він запланував взяти участь у Нью-Йоркському марафоні і загалом взяти участь в усіх шести топ-марафонах світу. Цей забіг заплановано на 5 листопада. Але його запросили пробігти ще й на Марафоні морської піхоти США.
«Американська мрія - з українським характером. Отже у Лондоні місію виконано. Тепер можна і про Нью-Йорк думати. Але надійшов дзвінок від Вадима Свириденка: «У Вашингтоні в останню неділю жовтня щорічно проходить Марафон морської піхоти. Ми приймаємо участь щороку, минулого року не приймали, сам розумієш - почалась повномасштабна війна і було всім не до того! Цього року нас запрошують і зараз ми формуємо команду», - написав Кашпур.
За його словами, Марафон морської піхоти цьогоріч має відбутися 29 жовтня у Вашингтоні. Спочатку передбачалося, що на ньому можна буде взяти участь у забігу на 10 км, і це мало стати свого роду «розігрівом» перед Нью-Йоркським марафоном. Але згодом організатори повідомили, що учасникам з України доведеться пробігти усі 42 км. Відтак, погодившись на участь у ньому, ветерану доведеться здолати марафонську дистанцію на протезі двічі за тиждень.
«Два марафони за 7 днів - буде нелегко, але що поробиш - назад дороги немає!», - написав він.
Роман Кашпур планує пронести під час забігів спочатку 29-го жовтня у столиці США, Вашингтоні, а потім 5-го листопада у місті Нью-Йорк стяг свого військового підрозділу (Військова частина А3955), підписаний головнокомандувачем ЗСУ Валерієм Залужним.
«Ціль цього виклику залишається незмінною: мотивація важкопоранених побратимів та посестер. Я хочу показати, що життя триває не дивлячись ні на що. А також в мене є величезний шанс допомагати важкопораненим не тільки прикладом, а і конкретною справою! Тому під час моїх марафонів у США я буду збирати кошти, котрі підуть у Благодійний фонд «Громадянин»/Citizen Charity foundation для протезування бійця із позивним «Малий», котрий потребує протезування верхньої кінцівки», - зазначив Кашпур.
Він також повідомив, що разом із ним у Нью-Йорку уперше візьме участь у марафоні його дружина Юлія Маслікова-Кашпур.
Як повідомлялося, ветеран із Вінниччини Роман Кашпур, який втратив на війні кінцівку, 23 квітня пробіг на протезі 43-й Лондонський марафон (TCS London Marathon), а 28 травня - пробіг Брюссельський напівмарафон.
Він першим з українських ветеранів здолав повну марафонську дистанцію на протезі.
Роман Кашпур пішов воювати добровольцем у 19 років, а вже у 22-ому поблизу Марʼїнки підірвався на міні, втратив кінцівку. Після поранення знайшов себе у спорті. Менш ніж через рік після ампутації переміг в «Іграх героїв». У грудні 2021 року встановив рекорд України, протягнувши 16-тонний літак Ан-26 на відстань 6,4 м за 44 секунди.
Після повномасштабного вторгнення знову пішов боронити країну, через пів року повернувся додому у місто Хмільник і зайнявся волонтерством та спортом.
Фото: Рома Кашпур, Facebook