Низка українських наукових установ увійшли до переліку найкращих за міжнародним рейтингом.

Як передає Укрінформ, про це міністр освіти і науки України Сергій Шкарлет повідомив у Телеграмі.
Центр світових рейтингів університетів (CWUR) оприлюднив перелік установ 2022-2023 років. До рейтингу потрапили майже 20 тисяч закладів, найкращі з них увійшли до списку Global 2000.
"Дуже приємно, що п‘ять потужних українських наукових установ і один університет потрапили до переліку найкращих у світі. Серед них Харківський фізико-технічний інститут, який був під обстрілами російських окупантів у березні і мужньо вистояв, захистивши Україну і весь світ від екологічної катастрофи", - зазначив Шкарлет.
Другою українською установою в рейтингу, за його даними, є Інститут сцинтиляційних матеріалів НАН України, науковці якого беруть активну участь у найбільших міжнародних проєктах з фізики високих енергій у США, Японії, країнах Європи тощо.
Також до рейтингу увійшли Інститут ядерних досліджень, Інститут кібернетики імені В. М. Глушкова, Інститут теоретичної фізики імені Н. Н. Боголюбова та Київський національний університет імені Тараса Шевченка.
"Попри складнощі, спричиненні воєнними діями з боку російської федерації, наші освітяни і науковці продовжують працювати. Нам, безумовно, є чим пишатися. Ми впевнено доводимо, що конкурентоспроможні на міжнародній арені, а досягнення в науці роблять державу міцною у всіх сферах", - наголосив очільник МОН.

Як повідомляв Укрінформ, в Україні внаслідок вторгнення рф повністю зруйновані або пошкоджені понад тисяча закладів освіти.
Фото: nas.gov.ua