На виплати пенсій для жителів звільнених територій Донецької, Луганської, Харківської та Херсонської областей спрямовано 11,2 млрд гривень.

Як передає Укрінформ, про це Міністерство з питань реінтеграції тимчасово окупованих територій України повідомляє в Телеграмі.
“Станом на сьогодні на виплати пенсій у Донецькій, Луганській, Харківській і Херсонській областях спрямовано 11,2 млрд гривень. Виплати проводяться як через Укрпошту, так і через уповноважені банки,” - ідеться в повідомленні.
Зокрема, на виплати пенсіонерам зі звільнених територій Донеччини виділено 4,6 млрд гривень. У Святогірську, Лимані, Яровій, Яцківці та Лозовому вже проведено виїзні прийоми громадян.
На звільненій Луганщині для пенсійних виплат через уповноважені банки спрямовано 1,8 млрд гривень. Зазначається, що Укрпошта поки що не має технічної можливості проводити там виплати.
У Херсонській області в жовтні національний оператор поштового зв’язку відновив можливість доставляти пенсії у 72 звільнені населені пункти. Раніше було проведено виїзні прийоми громадян у Кочубеївській і Нововоронцовській територіальних громадах, минулого тижня – у селищі Велика Олександрівка.
У Великій Олександрівці наприкінці минулого тижня відновило роботу перше у регіоні стаціонарне відділення Укрпошти. Воно стане опорним, на базі якого працюватиме пересувне відділення для обслуговування найближчих населених пунктів.
Укрпошта планує до середини листопада відкрити стаціонарні відділення ще у п`яти населених пунктах Херсонщини.
В Мінреінтеграції також нагадали, що в Харківській області на початку жовтня було відновлено технічну можливість доставляти та виплачувати пенсії у 18 населених пунктах Ізюмського та Чугуївського районів. Зокрема, у вересні відновили роботу 7 сервісних центрів Пенсійного фонду України в Балаклії, Ізюмі, Барвінковому, Вовчанську, Чкаловському, Шевченковому та Великому Бурлуку.
Як повідомляв Укрінформ, станом на жовтень жителям звільнених від російських загарбників територій уже виплачені загалом 27 мільйонів гривень фінансової допомоги від Міжнародного комітету Червоного Хреста та 3,2 мільйона гривень — від Міжнародної організації з міграції ООН.
Фото: Мінреінтеграції