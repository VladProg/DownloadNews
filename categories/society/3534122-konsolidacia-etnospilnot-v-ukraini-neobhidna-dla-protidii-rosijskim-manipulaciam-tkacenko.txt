Міністр культури та інформаційної політики Олександр Ткаченко обговорив із представниками етнічних спільнот вимоги до членства України в ЄС в контексті реформування правової бази для національних меншин.

Про це він повідомив у Телеграмі, передає Укрінформ.
«В Україні живуть представники більше 100 національностей. Вони є невід'ємною частиною нашої держави. Тому ухвалення закону про національні спільноти, який буде дбати про інтереси, права та обов'язки кожного, є вкрай важливим як з точку зору внутрішніх процесів, так і в межах нашої євроінтеграції. Маніпуляції росіян стосуються нашої ідентичності, мови, релігії та національних меншин, тож позиція представників етноспільнот надзвичайно важлива як консолідована протидія цій війні», - написав він.
Також Ткаченко зазначив, що в межах зустрічі відбулося чергове обговорення проєкту закону, під час якого учасники висловили свої думки та побажання.
За словами міністра, «всі присутні підкреслили важливість солідарності, яку відчули в опорі збройному нападу рф на Україну».
Як повідомлялося раніше, уповноважений ВР з прав людини Дмитро Лубінець провів нараду з питань додержання прав національних спільнот під час війни та налагодження подальшої співпраці.
Фото: Олександр Ткаченко, Telegram