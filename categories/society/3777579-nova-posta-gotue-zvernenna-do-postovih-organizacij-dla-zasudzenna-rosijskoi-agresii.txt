Компанія “Нова пошта” готує звернення до поштових організацій для засудження російських ударів по цивільних об’єктах.

Про це сказав під час перебування в Харкові співвласник компанії Володимир Поперешнюк, передає кореспондент Укрінформу.
“Це терористичний акт. Це воєнний злочин - бити по цивільних спорудах, убивати людей. Реакція суспільства мене вразила - всім це болить. І ми б хотіли, щоб ця реакція була не тільки всередині країни, а щоб вона вийшла назовні. Ми готуємо запити до різних поштових організацій, щоб вони засудили цей терористичний акт. Щоб світ про це говорив”, - підкреслив Поперешнюк.
За його словами, мережа “Нової пошти” за час повномасштабної війни зазнала чотирьох великих цілеспрямованих ударів, які завдали значних руйнувань сортувальним центрам (у Полтаві, Дніпрі та двічі в Коротичі на Харківщині), ще близько сотні відділень у країні були пошкоджені внаслідок непрямих влучань.
Термінал у Коротичі росіяни атакували в квітні минулого року, тоді загинув водій. У Дніпрі співробітник помер у лікарні від поранень.
“Те, що відбулося на Харківщині, - найбільший удар і найбільша втрата наших людей на наших об’єктах”, - сказав Поперешнюк.
Він зауважив, що загибель колег вплинула на колектив, людям надають підтримку, психологічну допомогу.
Як повідомлялося, близько 22:15 суботи, 21 жовтня, російська армія вдарила двома ракетами типу С-300 по терміналу "Нової пошти" в смт Коротич Харківської області. Загинули шестеро осіб, ще 17 зазнали поранень.
За інформацією ОВА, семеро поранених - у тяжкому стані, з них п’ятеро перебувають у реанімації (двоє вкрай тяжкі, вони підключені до апаратів ШВЛ).