Російські загарбники вивозили з України літніх громадян і представників уразливих категорій на територію РФ, де їх позбавляли громадянства, примушували ставати донорами крові, а після невдалих медичних процедур не надавали допомоги.

Про це йдеться у розслідуванні видання Telegraph, передає Укрінформ.
За словами тих українців, хто зміг повернутися додому, в РФ до них «зневажливо ставилися» і знущалися.
Зокрема, у публікації розповідається історія 65-річного паралізованого Олега Андрєєва, якого окупанти вивезли до Росії, а згодом за сприяння благодійної організації Helping to Leave чоловіка вдалося повернути в Україну, до дочки.


Фото: The Telegraph

Андрєєв розповів, що російські військові знайшли його у згорілому будинку після потужного обстрілу. Чоловіка привезли в інтернат в окупованій Макіївці. За словами Андрєєва, персонал закладу ставився зневажливо: «У них майже не було нічого людського».
Його інвалідний візок забрав російський військовий, а там у кишеньці лишилися документи чоловіка, включаючи паспорт. Чоловікові не дали можливості повідомити доньку, що він живий.
Пальці ніг Андрєєву довелося ампутувати через сильне обмороження. Лікар погодився провести операцію лише тоді, коли біль став нестерпним. Але оперативне втручання було невдалим.
Єдине лікування, яке отримував чоловік, - зеленка, знеболювальних не давали взагалі.
Чоловік каже, що медперсонал глузував і принижував його, а також відібрав 70% від його пенсії.
В організації Helping to Leave стверджують, що випадки, коли пацієнти у російських медзакладах настільки занедбані, що помирають ще до їх ймовірного повернення додому, не є рідкісними.
«З одного боку будівлі ви бачите поля, а з іншого – могили», – розповіла представниця організації Неллі Ісаєва.
Вона стверджує, що у багатьох пацієнтів з інвалідністю відбирали паспорти і примусово надавали російське громадянство.
У п’ятьох осіб з інвалідністю віком від 20 до 35 років вилучили паспорти, коли відправляли до Воронежа з окупованої Каховки.
За словами двох чоловіків, медперсонал планував визнати їх психічно хворими. Водночас чоловіків попередили, що у разі спроби втечі їм загрожує «суворе покарання».
Ісаєва також зазначила, що їй довелося працювати над порятунком жінки з України, яку змусили здати кров, ймовірно, щоб допомогти пораненим російським солдатам.
Як повідомляв Укрінформ, російська влада у 2022 році передала під "попередню опіку" громадянам РФ щонайменше 1148 дітей, викрадених з України, що втричі більше, ніж у Росії заявляли публічно.