Гендерний підхід, впроваджений Міністерством внутрішніх справ, зумовив 66-тисячне представництво жінок на різних посадах у системі міністерства.

Як передає Укрінформ, про це заявила заступниця міністра внутрішніх справ Катерина Павліченко в ефірі телемарафону, повідомляє пресслужба МВС у Телеграмі.
"МВС вже кілька років поспіль впроваджує гендерний підхід, забезпечує рівні права та можливості для жінок і чоловіків під час несення служби. Завдяки цьому в системі МВС сьогодні працюють і несуть службу понад 66 тисяч жінок. Жінки представлені службовицями ЗСУ, а також працівницями системи МВС: поліцейськими, нацгвардійками, рятівницями, прикордонницями", - сказала вона.
Заступниця міністра також зазначила, що жінки входять до складу спеціалізованих поліцейських мобільних груп із виявлення сексуальних злочинів, вчинених російськими окупантами на території України.
Павлюченко переконана, що "жінки на службі – це збалансованість підрозділу та підвищення довіри з боку населення".

Вона запевнила, що МВС продовжуватиме роботу у напрямку гендерної рівності. Раніше у відомстві наголошували, що залучення жінок-правоохоронниць до миротворчих операцій є важливим показником такої рівності.