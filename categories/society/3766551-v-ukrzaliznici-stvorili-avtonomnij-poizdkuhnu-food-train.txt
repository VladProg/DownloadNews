АТ «Укрзалізниця» за підтримки фонду Говарда Баффета створило автономний поїзд-кухню, який готовий заступити на чергування в прифронтових районах з ушкодженою інфраструктурою.

Про це повідомляє пресслужба УЗ, передає Укрінформ.
«Разом із фондом Говарда Баффета запустили ще один унікальний проєкт, який не має аналогів. Food train вже пройшов тестову перевірку, і найближчим часом спільна команда Укрзалізниці та фонду заступить на постійне чергування в найскладніших прифронтових районах України, де тепло та їжа є критично важливими для життя”, — повідомив голова правління УЗ Євген Лященко.
Food Train здатен працювати повністю автономно 5-7 діб, виготовляючи понад 10 тисяч порцій їжі щодня. При цьому для виготовлення такої кількості порцій треба лише 14 кухарів та 7 залізничників для підтримки операційної діяльності поїзда.
Сам поїзд складається з 6 вагонів - генераторного з потужністю до 400 кВт і власною заправною станцією, вагона-холодильника, двох вагонів з холодною та гарячою кухнею, вагона для персоналу поїзда і кухарів та багажного вагона на 27 тис. л води з фільтраційною та насосною станціями.

В Укрзалізниці зазначають, що всі вагони пройшли капітальний ремонт і повну модернізацію на підприємствах УЗ, а сам поїзд пройшов тестування і готовий вирушити в будь-яку точку країни, щоб гарантовано й автономно годувати українців на територіях із серйозними пошкодженнями логістичних та електромереж, газо- й водопостачання.
Як повідомлялося, АТ «Укрзалізниця» переводить оформлення групових замовлень квитків в електронний формат.