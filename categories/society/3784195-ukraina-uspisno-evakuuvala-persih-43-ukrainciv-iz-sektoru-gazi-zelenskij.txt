Україна успішно евакуювала першу групу з 43 українців із сектору Гази.

Про це Президент України Володимир Зеленський повідомив у соцмережі Х, передає Укрінформ.
"Україна успішно евакуювала першу групу з 43 громадян України з Гази", – зазначив Зеленський.
Він поінформував, що зараз евакуйовані українці перебувають у безпеці – в Єгипті, де українські дипломати надають їм необхідну допомогу.
"Ми також допомогли евакуювати 36 громадян Молдови. І ми раді допомогти нашому дружньому сусіду", – додав глава Української держави.
Зеленський підкреслив, що евакуація триває. "Наші посольства в Ізраїлі та Єгипті, а також інші відповідні інституції наполегливо працюють, щоб вивезти більше наших громадян із Гази", – запевнив Президент України.
Як повідомлялося, посол України в Ізраїлі Євген Корнійчук заявив, що дозвіл на евакуацію з території сектору Гази вже отримав 101 громадянин України.