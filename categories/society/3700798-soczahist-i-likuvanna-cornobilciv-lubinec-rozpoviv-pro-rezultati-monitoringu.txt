Держава Україна не повною мірою виконує гарантії щодо соціального захисту та медичного забезпечення учасників ліквідації наслідків аварії на Чорнобильській АЕС.

Про це у Телеграмі поінформував Уповноважений ВР із прав людини Дмитро Лубінець, передає Укрінформ.
За його словами, захист прав і свобод осіб, постраждалих внаслідок Чорнобильської катастрофи, є одним із пріоритетних напрямків Офісу Омбудсмана.
«Результати здійснюваного моніторингу засвідчили, що, на жаль, держава не повною мірою виконує гарантії щодо соціального захисту та медичного забезпечення учасників ліквідації наслідків аварії на ЧАЕС, визначені, зокрема, Законом України «Про статус і соціальний захист громадян, які постраждали внаслідок Чорнобильської катастрофи», - йдеться у дописі.
Омбудсман звертає увагу, що не виконується рішення Конституційного Суду від 17 липня 2018 року № 6-р/2018 у справі про пільги та соцгарантії для громадян, які постраждали внаслідок аварії на ЧАЕС, а також - недофінансовуються відповідні бюджетні програми для цієї категорії громадян.
Лубінець зазначив, що в Україні в умовах воєнного стану кількість звернень осіб, які постраждали внаслідок Чорнобильської катастрофи, є незначною, «бо вони, як ніхто, розуміють необхідність першочергового реагування саме на виклики, пов’язані з повномасштабним вторгненням рф».
Уповноважений уточнив, що так було і в дні Чорнобильської трагедії, коли всі сили були спрямовані на подолання її наслідків.
«Утім, не потрібно забувати, що завдяки самопожертві людей, які брали участь у ліквідації наслідків аварії, ціною власного життя і здоров’я, вдалося її локалізувати та врятувати не лише нашу країну, а й увесь світ від руйнівного радіаційного забруднення», - зазначив він.
За словами Лубінця, прикро усвідомлювати, що через 37 років рф знову ставить світ на межу нових, ще більш потужних катастроф. За його словами, на сьогодні залишається окупованою військами держави-терориста рф Запорізька АЕС.
«Вкотре закликаю міжнародне співтовариство не допустити повторення жахливої трагедії та забезпечити притягнення держави-терориста до відповідальності за постійне нехтування ядерною безпекою», - додав глава Офісу Омбудсмана.
Як повідомлялося, аварія на четвертому блоці Чорнобильської АЕС сталася 26 квітня 1986 року. До виконання робіт, пов’язаних з усуненням самої аварії та її наслідків, були залучені понад 600 тисяч громадян.