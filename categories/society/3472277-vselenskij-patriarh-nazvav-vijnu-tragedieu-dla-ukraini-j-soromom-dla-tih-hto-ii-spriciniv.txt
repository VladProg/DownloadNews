Вселенський патріарх Варфоломій вважає, що війна, розпочата росією проти України, є трагедією Українського народу та соромом для тих, хто її спричинив. Діям російського політичного керівництва дадуть оцінку як відповідні інституції, так і сама історія.

Про це він сказав в інтерв’ю грецькому виданню Kathimerini.
«Те, що відбувається в Україні, – це трагедія, це сором, що клеймить тих, хто це спричинив, тих, хто, як виявилося, не має страху перед Богом. Здається, Страсний тиждень не закінчився для змученого війною Українського народу, для матерів, для обох сторін, які оплакують своїх дітей. І все ж Христос Воскрес», – сказав Вселенський патріарх.
Його Всесвятість наголосив, що Матір-Церква болісно переживає події та переконана в тому, що війна не є виходом, вона не може бути навіть крайнім заходом при будь-яких суперечностях, єдиний вихід - це діалог.
«Способом вирішення будь-яких суперечок має бути діалог і лише діалог. Я не хотів би коментувати ставлення та вибір російського політичного керівництва... я впевнений, що в майбутньому ці дії будуть оцінювати інші особи та інституції і, звісно, сама історія, сторінки якої нині написані кров’ю невинних жертв цієї війни», - сказав Варфоломій.
Вселенський патріарх, відповідаючи на запитання про дії московського патріарха кирила, вказав на недоречність його проповідей про «священну війну».
«Перед загибеллю невинних людей, бомбардуванням мирного населення, під час зрівняння із землею цілих міст, перед обличчям цієї людської трагедії не можна в проповіді характеризувати війну як «священну». Це щось дуже сумне. Це завдає нам глибокого горя і болю. Але це завдає більше болю самим українцям. Тому що ви не можете претендувати на те, щоб бути братом іншого народу і благословляти війну, яку веде ваша держава», - сказав Варфоломій.
Як повідомляв Укрінформ, Вселенський патріарх Варфоломій 28-29 березня відвідав з візитом Польщу, де молився за постраждалих від невиправданої збройної агресії росії.
Вселенський Патріархат 1 березня засудив безпідставне російське вторгнення в суверенну Українську державу та висловив солідарність з Українським народом.