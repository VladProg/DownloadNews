Звільнений з російського полону захисник Лев Пашко (позивний "Хорус") у палаті госпіталю, де проходить лікування, освідчився своїй дівчині Діані.

Як передає Укрінформ, відповідне відео оприлюднила Національна гвардія України у Фейсбуці.
"Наш легендарний український Хорус, Герой України, якого нещодавно було звільнено з полону, освідчився своїй коханій. Вітаємо молодят", - прокоментували подію у Нацгвардії.

Лев Пашко (позивний Хорус); народився 21 травня 1999 у м. Київ. Він - український військовослужбовець, лейтенант Національної гвардії України, учасник російсько-української війни. Герой України.
Як повідомлялося, 21 вересня в результаті обміну вдалося повернути з російського полону понад 200 українських захисників, у тому числі 124 офіцерів, а також 10 іноземців. російській стороні повернули підозрюваного у державній зраді народного депутата Віктора Медведчука та ще 55 військових рф. Серед визволених - 188 захисників "Азовсталі", з яких 108 «азовців», нацгвардійці, морпіхи, прикордонники, поліцейські, тероборонівці, працівники СБУ.
Фото: НГУ