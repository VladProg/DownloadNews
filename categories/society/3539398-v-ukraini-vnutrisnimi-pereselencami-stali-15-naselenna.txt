Кількість внутрішньо переміщених осіб в Україні наразі становить понад 6,6 млн людей, тобто 15 відсотків від загального населення України.

Про це заявила представниця Міжнародної організації з міграції Варвара Жлуктенко під час брифінгу на тему: «Актуальна інформація про погіршення гуманітарної ситуації в Україні та допомогу міжнародних організацій для підтримки людей, які постраждали від війни» в Медіацентрі Україна - Укрінформ.
«Згідно з даними останнього загальнонаціонального репрезентативного опитування, яке Міжнародна організація з міграції провела з 12 до 23 липня, наразі в Україні понад 6,6 млн осіб є внутрішньо переміщеними. Ця цифра становить 15 відсотків від загального населення України. Вона дещо зросла у порівнянні з кінцем червня – тоді МОМ нарахувала близько 6,3 млн внутрішньо переміщених осіб», - сказала Жлуктенко.
Вона зазначила, що люди продовжують виїжджати зі сходу, півдня та півночі України. Водночас, за її словами, 5,5 млн раніше переміщених осіб повернулися додому.
«Абсолютна більшість з них були переміщені в Україні, а 16 відсотків повернулися з-за кордону. Основними регіонами, куди повертаються люди, є Київ та Київська область, а також Харківщина, Одещина та Чернігівщина», - поінформувала представниця МОМ.
Вона констатувала, що ситуація з працевлаштуванням внутрішньо переміщених осіб є доволі критичною, і це спонукає людей повертатися додому.
Як повідомляв Укрінформ, за даними МОМ, станом на 10 травня кількість внутрішньо переміщених осіб в Україні становила понад 8 млн чоловік.