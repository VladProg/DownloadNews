Українці побоюються масових обстрілів та проблем з енерго- чи теплопостачанням в найближчі місяці.

Про це свідчать результати опитування, проведеного Фондом «Демократичні ініціативи» імені Ілька Кучеріва спільно з Центром політичної соціології, передає Укрінформ.
Відповідно до результатів опитування, 60% населення країни очікує у найближчі місяці масових обстрілів міст, 45% - відключень електро-, тепло- чи водо- постачання, 40% - зростання цін на необхідні товари.
Інші вірогідні, на думку українців, безпекові загрози - корупція в органах влади (34%) та новий наступ російських військ (30%). Майже чверть респондентів прогнозують найближчим часом погіршення ситуації з забрудненням довкілля та застосування ядерної зброї з боку РФ.

Для фінансово незахищених верств населення, порівняно з фінансово забезпеченими респондентами, актуальними є загроза дефіциту важливих для життя товарів (+19%) та різке зростання цін на такі групи товарів (+11%).
Водночас, як зазначається у дослідженні, бачення трьох основних безпекових загроз є спільним по країні незалежно від макрорегіона проживання респондента.
Окрім цього, для українців, які живуть у західних та центральних областях, гострим є питання корупції та нового наступу росіян. На сході країни сильніше переймаються застосуванням ядерної зброї та забрудненням довкілля, а у південних областях громадяни серйозно стурбовані поширенням хвороб чи епідемій, що теж варто вважати наслідком повені після знищення греблі Каховської ГЕС.
Водночас припинення військової та економічної підтримки з боку Заходу вважають вірогідним лише 15% і 11% респондентів відповідно.
Також респонденти часто зазначали матеріально-фінансові загрози та загрози життю та здоров’ю.
Для 45% опитаних українців найближчим часом для їх родин гостро стоятиме загроза погіршення здоров’я чи втрати життя внаслідок ведення бойових дій.
Близько 33% українців побоюється втрати джерел доходу. Серед інших проблем, які хвилюють близько чверть громадян: розлука з членами родини та мобілізації одного з членів сім’ї.
Водночас, як зазначається у дослідженні, громадяни, які залежать від соціального забезпечення, менше стурбовані можливою втратою джерел доходу, порівняно з іншими. Водночас для них є більш актуальною загроза голоду та недоступності лікування і медичної допомоги.
Загалом, як свідчать дані опитування, нині в Україні близько 10% населення опинилося за межею бідності. 41% опитаних вистачає лише на задоволення мінімальних потреб для виживання. Порівняно з груднем 2022 року ситуація не змінилася. При цьому у найгіршому фінансово-матеріальному становищі опинилися безробітні українці, які через вік чи стан здоров’я не можуть працевлаштуватися. Серед таких респондентів 21% живе за межею бідності порівняно з 12% безробітних і 4% працевлаштованих. Водночас серед найбіднішої групи громадян 52% не зможе знайти роботу через вік чи стан здоров’я.

Опитування було проведене Фондом «Демократичні ініціативи» імені Ілька Кучеріва спільно з Центром політичної соціології методом face-to-face протягом 5–15 червня 2023 р. Опитано 2001 респондента віком від 18 років у всіх регіонах України, контрольованих Україною, де не ведуться бойові дії. Максимальна випадкова похибка вибірки не перевищує 2,3%.