270 тисяч учасників Національного мультипредметного тесту отримали сповіщення про успішну реєстрацію, ще семи тисячам потрібно до 7 травня виправити помилки.

Про це розповіла директорка Українського центру оцінювання якості освіти Тетяна Вакуленко в ефірі телемарафону «Єдині новини», повідомляє Укрінформ.
«Минулого року було зареєстровано 214 тисяч вступників, то цього року ми вже маємо понад 276 тисяч персональних кабінетів і майже 270 тисяч учасників отримали повідомлення про успішну реєстрацію», - сказала вона.
За її словами, майже сім тисяч учасників отримали повідомлення про помилки в даних під час реєстрації і їх не виправили.
«Ми просимо учасників до 7 травня обов’язково ці помилки виправити, інакше вони вважатимуться такими, які не зареєстровані, ми будемо змушені їм відмовити», - підкреслила Вакуленко.
Очільниця УЦОЯО також розповіла, що за кордоном НМТ можна буде скласти у 32 країнах і там уже зареєструвалося більше як 26 тисяч учасників.
Як повідомляв Укрінформ, реєстрація для участі в цьогорічному Національному мультипредметному тесті розпочалася 3 квітня і триватиме до 3 травня.
Фото: Unsplash