У результаті воєнних дій російського агресора вже зафіксовано понад 100 випадків екоциду в Україні.

Як передає Укрінформ, про це уповноважена з прав людини Верховної Ради України Людмила Денісова повідомляє у Телеграмі.
Денісова зазначила, що згідно із статтею 441 Кримінального кодексу України екоцид – це масове знищення рослинного або тваринного світу, отруєння атмосфери або водних ресурсів, а також вчинення інших дій, що можуть спричинити екологічну катастрофу.
За її словами, найбільш небезпечними для довкілля є атаки рф на українські АЕС, інфраструктурні та промислові об’єкти, заповідники та екосистеми, водні ресурси.
«Наразі зафіксовано понад 100 випадків екоциду та більше 1200 фактів негативного впливу на навколишнє середовище (розрив снарядів, горіння лісів, хімічне забруднення тощо). Цілеспрямоване знищення природи та забруднення довкілля в результаті воєнних дій російського агресора будуть мати довгострокові наслідки не тільки для України, а й для багатьох країн світу», - заявила Денісова.
Вона також зазначила, що екоцид тягне за собою зникнення флори, вимирання фауни, отруєння атмосфери або водних ресурсів. Оскільки його дія може поширюватись на територію чималої кількості держав, тому необхідно ввести єдиний та ефективний механізм протистояння цьому злочину.
Денісова зауважила, що дії рф в Україні порушують не лише національне, а й міжнародне право та звичаї. У першу чергу це порушення Статуту ООН, а також частини третьої статті 38 І Протоколу Женевської конвенції, якою заборонено застосовувати методи або засоби ведення воєнних дій, які мають на меті завдати або, як можна очікувати, завдадуть широкої, довгочасної і серйозної шкоди природному середовищу.
Уповноважена закликала Комісію ООН з розслідування порушень прав людини під час військового вторгнення рф в Україну врахувати ці факти порушень рф прав людини в Україні.
Як повідомляв Укрінформ, в.о. міністра захисту довкілля та природних ресурсів Руслан Стрілець заявив, що Україна може стати першою країною у світі, яка отримає репарації за шкоду довкіллю, нанесену російськими військами.