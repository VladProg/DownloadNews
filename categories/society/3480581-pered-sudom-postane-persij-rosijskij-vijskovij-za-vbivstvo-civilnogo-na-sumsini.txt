Перший російський військовий постане перед судом за вбивство мирного жителя у Сумській області.

Як передає Укрінформ, про це генеральний прокурор Ірина Венедіктова повідомила у Фейсбуці.
За її словами, Офіс генпрокурора скерував до суду обвинувальний акт відносно командира відділення військової частини 32010 "4 танкова Кантемирівська дивізія московської області" Вадима Шишимаріна.

Слідство встановило, що цей 21-річний росіянин 28 лютого вбив беззбройного жителя смт. Чупахівка Сумської області, який вів узбіччям велосипед.
Перед цим колону, в якій був сержант Шишимарін, розбили Збройні сили України. Втікаючи, він із ще чотирма співслужбовцями обстріляли з автоматів приватний автомобіль та привласнили його.
На вкраденій машині із пробитими ними ж колесами загарбники заїхали в село. Дорогою побачили чоловіка, який повертався додому і говорив телефоном. Один із росіян наказав сержанту вбити цивільного, щоб той не повідомив про них українським захисникам. Шишимарін здійснив декілька прицільних пострілів через відкрите вікно автомобіля з автомата Калашникова у голову 62-річного чоловіка.
Шишимарін перебуває під вартою. Прокурори і слідчі СБУ зібрали достатньо доказів його причетності до порушення законів та звичаїв війни, поєднаних з умисним вбивством (ч. 2 ст. 438 Кримінального кодексу України). За ці дії йому загрожує від 10 до 15 років позбавлення волі або довічне ув’язнення.
Як повідомляв Укрінформ, за воєнні злочини росії в Україні відкрито понад 9 тисяч проваджень, процес притягнення злочинців до відповідальності розпочався.