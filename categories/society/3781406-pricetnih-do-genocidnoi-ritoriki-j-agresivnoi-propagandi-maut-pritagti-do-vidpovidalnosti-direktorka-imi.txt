Особи, причетні до геноцидної риторики й агресивної пропаганди, мають бути притягнені до відповідальності як на національному, так і на міжнародному рівнях.

Про це заявила директорка Інституту масової інформації Оксана Романюк на брифінгу в Медіацентрі Україна-Укрінформ.
“Я пропоную все ж таки називати те, що робить Росія, не пропагандою, а використовувати специфічні терміни для цього — агресивна пропаганда як елемент злочину агресії і підбурювання до війни і геноцидна риторика... Ми вважаємо, що це злочин, і хочемо, щоб люди, причетні до цього злочину, були притягнені до відповідальності не лише на національному рівні, а й на міжнародному”, - сказала вона.

Романюк зауважила, що в українському контексті агресивна пропаганда розглядається як елемент підбурювання до війни.
“Ми дивимося на неї з точки зору статті 437 Кримінального кодексу України — це якраз планування, підготовка цієї агресивної війни і статті 438 — це, власне, сам злочин агресії, ведення агресивної війни”, - уточнила вона.
Водночас, за словами директорки ІМІ, у питанні встановлення злочину геноциду ситуація складніша.
“Ми хочемо розглядати цю геноцидну риторику як компонент злочину геноциду в частині, наприклад, прямих закликів до обстрілів інфраструктури. Я думаю, що всі бачили заклики пропагандистів нищити дітей, гвалтувати жінок і так далі. Насправді, ми спираємося на визначення з обвинувального акта щодо Фелісьєна Кабуги. Це руандійський олігарх, засновник “Радіо тисячі пагорбів”, і його справа зараз прийнята до розгляду Міжнародним кримінальним судом у Гаазі, що дає нам надію на те, що російські пропагандисти теж сядуть на лаву трибуналу, тому що паралелі дуже очевидні”, - наголосила Романюк.
Зокрема, вона відзначила прямі заклики до дегуманізації, використання евфемізмів, пом’якшувальних слів для того, щоб складалося враження, що росіяни не скоюють злочини в Україні, а виконують роботу, необхідну для "процвітання" суспільства.

Ще одним елементом, за її словами, є сакралізація війни, і до цього дуже залучена Російська православна церква. Водночас у російських медіа активно використовується мова ворожнечі.
“Ще однією ознакою ми вважаємо недотримання балансу в контексті медіа. Ми нещодавно проведи моніторинг і були просто вражені тим, що Україні присвячено відсотків 40 всього новинного контенту кремлівських медіа!.. Вони менше пишуть про російські проблеми! У них величезна країна, купа проблем, а вони про Україну висвітлюють: що Україні не дають зброю, що нас всі союзники покинули“, - заявила директорка ІМІ.
В Україні створено робочу групу, до якої входять представники правоохоронних органів і громадянського суспільства, вже зібрана досить велика база даних.
"Ми активно працюємо з правоохоронними органами... (які) дуже активно залучені в доведення якраз цього злочину стосовно пропагандистів. І зараз перед нами стоять два завдання. Перше — ми показуємо системність цього злочину, що це не окремі повідомлення окремих журналістів, а абсолютно точна, цілеспрямована фінансована Кремлем частина російської агресії проти України. І цікаво побачити той момент, коли вона розпочалася. Я припускаю, що вона тривала весь час, але, можливо, нам вдасться зафіксувати якийсь поворотний етап у медійному просторі... І другий момент — це безпосередня прив’язка до результату цих закликів у реальному житті”, - заявила Романюк.
Як повідомлялося, кількість дезінформаційних повідомлень з боку Росії з початком повномасштабного вторгнення зросла вдвічі.