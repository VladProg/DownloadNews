Зміни до урядової постанови поширюють дію проєкту єОздоровлення на всю Україну. Проєкт передбачає оплату послуг з оздоровлення та відпочинку дітей, що потребують особливої соціальної уваги і підтримки.

Про це повідомляє Міністерство соціальної політики, передає Укрінформ.
У міністерстві нагадали, що завдяки проєкту батьки дитини, яка виховується в малозабезпеченій сім’ї та належить до таких категорій як дитина з інвалідністю (здатна до самообслуговування) або дитина з багатодітної сім’ї, вперше змогли отримувати кошти від держави на оздоровлення дитини.
Ці кошти зараховуються на банківський рахунок одного з батьків, і витрачати їх можна виключно на придбання путівки до дитячого табору.
На початку реалізації проєкту фокус допомоги був спрямований на дітей із регіонів, що були в тимчасовій окупації, знаходяться в зоні активних бойових дій чи на кордоні з Російською Федерацією.
"Наразі до постанови внесено зміни, які розширюють його (проєкту - ред.) дію на дітей з усієї України, які виховуються в малозабезпеченій родині і належать до таких категорій як дитина з інвалідністю (здатна до самообслуговування) або дитина з багатодітної сім’ї. Відтепер, незалежно від місця проживання такої дитини, її родина отримала право і можливість скористатися державною програмою єОздоровлення", - наголосили у міністерстві.
Зазначається, що на відпочинок чи оздоровлення кожної дитини буде надано 14 165 грн.
При цьому батьки дітей, які відповідають зазначеним критеріям, отримають сповіщення про право на отримання коштів електронним повідомленням або телефоном від працівника органу соціального захисту.
Щоб скористатися послугою, одному з батьків дитини треба звернутись до ПриватБанку, отримати картку із спеціальним режимом використання й дочекатися зарахування коштів. Далі – самостійно обрати заклад для відпочинку чи оздоровлення дитини, з переліку закладів з Державного реєстру майнових об’єктів оздоровлення та відпочинку дітей.
Як повідомлялось, 1 червня 2023 року розпочав дію пілотний проєкт – єОздоровлення. У рамках проєкту був запроваджений механізм “гроші ходять за дитиною” – для оплати послуг з оздоровлення та відпочинку дітей, що потребують особливої соціальної уваги і підтримки.