Німеччина твердо стоїть на боці України і разом з іншими друзями Києва в усьому світі вірить, що українці здолають тінь розв'язаної росією війни.

Про це заявив канцлер ФРН Олаф Шольц у відеопривітанні до Дня Незалежності України, передає кореспондент Укрінформу.
«Любі українки й українці! Ваша країна здолає темну тінь війни. Тому що ваша країна сильна й мужня. І тому що у вас є друзі в Європі та в усьому світі. Ми пишаємося, що маємо честь належати до ваших друзів, сьогодні й у нашому спільному європейському майбутньому», - заявив канцлер.
Політик зазначив, що у скруті сусіди допомагають одне одному, тому Німеччина стоїть на боці України. За його словами, ФРН і надалі постачатиме зброю - від самохідних гаубиць до систем протиповітряної оборони.
Крім того, продовжиться навчання українських військових на найсучаснішому європейському озброєнні. В цьому контексті Шольц повідомив, що планує зустрітися найближчим часом із українськими військовими, які зараз проходять у ФРН навчання щодо роботи із зенітними самохідними установками. Окрім того, німецькі шпиталі прийматимуть на лікування поранених бійців з України.

Канцлер запевнив, що Німеччина з партнерами продовжуватимуть політику санкцій, допомагатиме в експорті українського збіжжя, відбудові зруйнованих міст і сіл, надаватиме фінансову підтримку Україні. Наприкінці жовтня в Берліні буде скликано міжнародну конференцію з відбудови, на якій визначатимуться напрямки розвитку України.
За словами Шольца, Німеччина вже прийняла майже мільйон українських біженців, і кордони залишатимуться відкритими для тих, хто потребуватиме захисту.
Він наголосив, що Україна має своє міцне місце у вільній Європі як член Європейського Союзу в майбутньому, адже саме зараз українці захищають свободу й правову державу, плюралізм і демократію - "те, що формує нашу Європу".
Своє вітання канцлер завершив словами «Слава Україні!»
Привітала українів і міністерка закордонних справ Німеччини Анналена Бербок.
Вона заявила у своєму Твітер-каналі, що російська федерація намагається знищити все, що уособлює собою для українців 24 серпня, День омріяної ними Незалежності.
«росія намагається своєю жорстокою загарбницькою війною знищити все те, що власне означає собою 24 серпня: безпеку, мир і свободу України; право України, як і будь-якої іншої держави світу, самостійно визначати своє майбутнє», - заявила Бербок.
Вона зазначила, що українці з неймовірною мужністю борються за це, але також за спільні цінності всієї Європи та європейський мирний порядок. «У цьому ми в Німеччині твердо стоїмо на вашому боці. Сьогодні, в День Незалежності, та кожного дня в майбутньому», - підкреслила глава німецького МЗС.
Політик зауважила, що цього року цей день громадяни України святкують не так, як зазвичай, в колі друзів, багато хто – за межами Батьківщини. Сьогодні багато українців розлучені з родинами, батьки – зі своїми дітьми. Українці, як і їх друзі в Німеччині, оплакують тисячі життів, які були віддані в боротьбі, підкреслила Бербок.
Україна 24 серпня відзначає День Незалежності.