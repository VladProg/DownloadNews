Унаслідок ДТП на північному сході Австрії загинули четверо громадян України, усі члени однієї родини – дідусь з бабусею та немовля віком 7 місяців і трирічна дитина.

Про це власному кореспонденту Укрінформу повідомила консул посольства України в Австрії Мирослава Зінкевич
"Можу підтвердити, що у ДТП загинули четверо громадян України, це двоє дорослих та двоє дітей віком 7 місяців та три роки", - сказала вона.
За словами консула, в мікроавтобусі загалом було сім людей, усі члени однієї родини. Загинули в аварії дідусь та бабуся та двоє їх маленьких онуків. Батько з дружиною та ще одна дитина отримали легші травми. Зараз вони перебувають у лікарні, їм надається необхідна психологічна допомога.
Як повідомили Укрінформу у пресслужбі МЗС України, водій та інші двоє пасажирів — всі теж українці — були доставлені до лікарні. Зараз вони перебувають під наглядом лікарів. Усі учасники аварії мали дозволи на проживання в Польщі.
Українське посольство взаємодіє із австрійськими правоохоронцями в контексті розслідування ДТП, а також підтримує зв‘язок із лікарями.
За повідомленнями австрійських ЗМІ, жахлива ДТП сталася у суботу на автобані A5 поблизу населеного пункту Гавайншталь, що у федеральній землі Нижня Австрія. Мікроавтобус з сімома пасажирами понесло вправо, він пробив перила мосту та, перекинувшись, впав на іншу дорогу внизу. Зазначалося, що водій, який вижив після аварії, стверджував, що він на секунду заснув.
В мікроавтобусі з польськими номерними знаками перебувала українська родина, яка мала посвідку на проживання в Польщі.
Фото: noe.orf.at