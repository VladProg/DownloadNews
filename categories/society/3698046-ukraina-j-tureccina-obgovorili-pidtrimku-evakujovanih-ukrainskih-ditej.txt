Представники урядів України та Туреччини обговорили питання підтримки евакуйованих до цієї країни українських дітей.

Як повідомляє Укрінформ із посилання на сайт Міністерства з питань реінтеграції тимчасово окупованих територій, міжнародна українсько-турецька нарада відбулася в онлайн-режимі.
«Українська сторона висловила подяку турецькому народу за всебічну підтримку наших дітей. Разом з тим учасники наради підкреслили, що Україна прагне брати проактивну участь в усіх питаннях, що стосуються захисту прав українських дітей», - йдеться у повідомленні.
З початку повномасштабного вторгнення Туреччина прихистила понад тисячу українських дітей. Серед них – діти-сироти, позбавлені батьківського піклування й інші вразливі категорії дітей.
Представники Туреччини підкреслили прагнення і надалі створювати найкращі умови для наших маленьких громадян.
«Наша мрія – щоб діти зростали під мирним небом і не знали що таке війна і природні катаклізми», – наголосив заступник міністра сім’ї та соціальних послуг Туреччини Ісмаїл Ергюнес.
Учасники заходу домовилися про візит української делегації до Турецької Республіки, який має відбутися найближчим часом. Турецька сторона висловила готовність і надалі надавати гуманітарну та політичну підтримку Україні.
Від української делегації у нараді взяли участь представники Мінреінтеграції, Мінсоцполітики, МЗС, Уповноваженого Верховної Ради з прав людини, Нацсоцсервісної служби. Від турецької - заступник міністра сім’ї та соціальних послуг Ергюнес та представники інших турецьких відомств у справах дітей.