Днями на підконтрольну Україні територію з тимчасово захопленої росіянами Луганської області повернувся 14-річний хлопець.

Як передає Укрінформ, про це у Телеграмі повідомляє Міністерство з питань реінтеграції тимчасово окупованих територій.
У квітні цього року до Мінреінтеграції звернулася Анастасія з проханням допомогти повернути з тимчасово захопленої території Луганської області її 14-річного брата Павла. Свого часу вона переїхала з Лисичанська до Дніпра. Брат залишився на Луганщині.
"Нещодавно хлопець став круглим сиротою. Його помістили у притулок в Луганську", - зазначили в міністерстві.
Анастасія дізналася про це і вирішила якнайшвидше його забрати. Опіку оформила за спрощеною процедурою, яка діє в Україні на період воєнного стану.

"Днями Анастасія і Павло разом повернулися в Україну. Загалом весь процес повернення зайняв близько місяця", - ідеться в повідомленні.
Мінреінтеграції подякувало громадській спілці "Українська мережа за права дитини" за сприяння у поверненні ще однієї української дитини.
Як нагадали у міністерстві, "якщо ви стали свідком незаконного переміщення дітей на тимчасово окуповану територію або територію рф, обов’язково повідомте про це профільному фахівцю Мінреінтеграції Наталії Ємець за телефоном: (050) 562-03-13. Також можна зателефонувати на гарячу лінію Національного інформаційного бюро 16-48".
Як повідомляв Укрінформ, станом на 1 червня ідентифіковані щонайменше 20 тисяч дітей, депортованих Російською Федерацією. Понад 4,5 тисячі з них мають статус сироти або позбавлені батьківського піклування.