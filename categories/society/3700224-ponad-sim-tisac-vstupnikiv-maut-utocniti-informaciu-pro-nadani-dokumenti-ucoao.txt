Понад 7 000 вступників, які реєструвалися на проходження Національного мультипредметного тесту, мають уточнити інформацію про надані документи.

Про це повідомляє Український центр оцінювання якості освіти, передає Укрінформ.
"За результатами оброблення реєстраційних документів понад 7 тисяч вступників / вступниць отримали від регіональних центрів оцінювання якості освіти в персональних кабінетах повідомлення про потребу в доопрацюванні наданої ними інформації та/або копій документів і не усунули недоліків", - йдеться у повідомленні.
В УЦОЯО нагадують, що виправити помилки і повторно надіслати копії документів на перевірку до регіонального центру потрібно не пізніше 7 травня.
Після надсилання документів на оброблення УЦОЯО рекомендує заглядати до персонального кабінету, щоб не пропустити важливого повідомлення.
Окремо в Центрі звернули увагу на те, що у випадку, якщо вступник не усуне недоліків, йому буде відмовлено в реєстрації для участі в НМТ.
Як повідомляв Укрінформ, реєстрація для участі в цьогорічному Національному мультипредметному тесті розпочалася 3 квітня і триватиме до 3 травня. Станом на 21 квітня, для участі в НМТ створено понад 211 тисяч персональних кабінетів, близько 188 тисяч осіб уже отримали повідомлення про успішну реєстрацію і можливість сформувати сертифікат НМТ 2023 року.
Бажання проходити тестування в тимчасових екзаменаційних центрах, які будуть створені в Україні, виявили 169 573 особи, а за кордоном ー 18 364.