Кабінет Міністрів схвалив механізм примусової евакуації дітей із зон активних бойових дій.

Як передає Укрінформ, про це повідомляє Міністерство з питань реінтеграції тимчасово окупованих територій у Телеграмі.
Зазначається, що це рішення було ініційоване та розроблене Координаційним штабом з питань проведення обов’язкової евакуації населення. Питання захисту життя дітей та їх негайної евакуації з особливо небезпечних територій взяла під особистий контроль віцепрем’єр-міністр - міністр із питань реінтеграції тимчасово окупованих територій Ірина Верещук.
Підставою для проведення обов’язкової евакуації відтепер є рішення обласних військових адміністрацій, погоджене з органами військового командування та Координаційним штабом з питань проведення обов’язкової евакуації населення.
Обов’язкова евакуація у примусовий спосіб дітей здійснюватиметься за супроводом одного з батьків, особи, яка їх замінює, або іншого законного представника.
Діти, які опинилися у зоні проведення бойових дій, не можуть самі про себе подбати. Тому вся відповідальність за них – на дорослих. Відмова батьків чи опікунів евакуювати дитину не допускається. Адже йдеться про її життя.
«Обов’язок держави – оберігати життя і здоров’я дитини. Прийняте сьогодні рішення має спонукати батьків більш зважено підходити до питання евакуації їхніх дітей. Якщо дорослі не спроможні подбати про безпеку дитини, то це має зробити держава», – прокоментувала рішення Верещук.
Наразі під відповідні критерії застосування примусової евакуації дітей із зон бойових дій підпадає тільки Бахмут.
Як повідомлялося, Прем'єр-міністр Денис Шмигаль раніше заявив, що у Кабінеті Міністрів працюють над механізмом примусового вивезення дітей з принаймні одним із батьків із зон бойових дій.