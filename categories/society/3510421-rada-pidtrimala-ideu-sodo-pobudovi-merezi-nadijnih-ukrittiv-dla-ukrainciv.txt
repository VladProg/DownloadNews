Верховна Рада прийняла за основу зі скороченням строку підготовки проєкт закону про внесення змін до деяких законодавчих актів України щодо забезпечення вимог цивільного захисту під час планування та забудови територій.

Про це народний депутат зі "Слуги народу", голова підкомітету з питань Регламенту ВР Павло Фролов написав у Телеграмі, передає Укрінформ.

«Законопроєктом 7398, прийнятим за основу, запропонували побудувати мережу надійних укриттів, які захищатимуть людей від повітряних чи хімічних атак, зокрема, включати до складу містобудівної документації на регіональному та місцевому рівнях та відповідно до проєктної документації на будівництво об’єктів з середніми (СС2) та значними (СС3) наслідками - розділ щодо інженерно-технічних заходів цивільного захисту, а при недотриманні цих вимог – відмовляти у видачі сертифіката про прийняття в експлуатацію закінченого будівництвом об'єкта», - зазначив нардеп.

За його словами, парламент прийняв за основу законопроєкт 7310, яким запропоновано спростити провадження у справах про встановлення факту народження або смерті особи на території, на якій діє воєнний чи надзвичайний стан, та передбачити негайне виконання судових рішень, а також звільнити від судового збору заявників.
ВР також схвалила законопроєкт 7293, яким пропонується врегулювати функціонування професійно-технічної освіти, зокрема, дозволити здобувати її без одночасного здобуття повної загальної середньої освіти, здобувати профосвіту за іншими професіями безоплатно впродовж життя через три роки після попередньої освіти за наявності страхового стажу від двох років та вільних місць після зарахування здобувачів першої профосвіти, спрямовувати освітні програми на здобуття як повних, так і часткових професійних кваліфікацій, скасувати прив’язку до реєстрації місця проживання особи до території відповідної тергромади.
Крім того, парламент підтримав законопроєкт 7325, яким зупинено на час дії воєнного стану положення законів щодо загальної середньої освіти в частині граничної верхньої межі кількості учнів у класі, зміни типу, ліквідації закладу у сільській місцевості, прав засновника державного чи комунального закладу продовжити без проведення конкурсу строк дії строкового трудового договору (контракту) з керівником на строк не більш ніж на 6 місяців з дня припинення чи скасування воєнного стану, а також визначення Кабінетом Міністрів під час воєнного стану тривалості навчального року, дати його початку та/або закінчення.