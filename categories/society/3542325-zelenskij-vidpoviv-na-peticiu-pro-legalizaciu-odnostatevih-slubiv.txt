Президент України Володимир Зеленський відповів на петицію щодо легілазації одностатевих шлюбів, зокрема, він звернувся до Прем‘єр-міністра Дениса Шмигаля з проханням розглянути порушене в петиції питання.

Про це йдеться у відповіді Президента України на електронну петицію № 22/144562-еп "Легалізація одностатевих шлюбів", розміщену на вебсайті Офіційного інтернет-представництва Президента України, передає Укрінформ.
Президент відзначив, що у сучасному світі рівень демократичності суспільства вимірюється у тому числі через політику держави, спрямовану на забезпечення рівних прав для усіх громадян.
Проте, як зазначається у відповіді, за Конституцією України шлюб ґрунтується на вільній згоді жінки і чоловіка (стаття 51).
Наголошується, що в умовах воєнного або надзвичайного стану Конституція України не може бути змінена (стаття 157 Конституції України).
"Водночас уряд напрацьовував варіанти рішень стосовно легалізації в Україні зареєстрованого цивільного партнерства у рамках роботи з утвердження та забезпечення прав і свобод людини. Відповідно до статті 116 Конституції України Кабінет Міністрів України вживає заходів щодо забезпечення прав і свобод людини і громадянина. Ураховуючи зазначене, я звернувся до Прем’єр-міністра України з проханням розглянути порушене в електронній петиції питання та поінформувати про відповідні результати", - йдеться у відповіді.
Петиція № 22/144562-еп "Легалізація одностатевих шлюбів" була розміщенна сайті Президента 3 червня 2022 року Анастасією Совенко. Станом на 3 серпня ії підтримало 28 592 особи з необхідних 25 тисяч.
Фото: ОП