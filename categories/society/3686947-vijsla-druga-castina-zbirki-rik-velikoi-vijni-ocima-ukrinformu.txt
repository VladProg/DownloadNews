Українське національне інформаційне агентство “Укрінформ” до 105-ї річниці від дня свого заснування випустило другу частину збірки "Рік великої війни очима Укрінформу", до якої увійшли журналістські матеріали, опубліковані на сайті агентства у 2022 році.

"Уже другий рік для нас, як один нескінченний лютневий ранок 24-го. Рік найгіркіших втрат і незламності української нації. Ми продовжуємо втрачати найцінніше - найкращих з нас. Водночас повертаємо свою історію, віру в себе, людяність і світло. Ми стали сильнішими і не хочемо забути жодного з того, що почули і побачили”, - зазначив у вступному слові до збірки генеральний директор Укрінформу Олександр Харченко.

За його словами, про українців, які втримали державність у перші найважчі місяці війни має знати світ та наступні покоління українців.
“Перемога буде, обов’язково. І складатиметься вона й з мільйонів таких історій, про людей, які й самі не знали про свою надсилу. Ця збірка про те, що українці навчилися жити за формулою Черчілля - робити те, що необхідно, не боятися майбутнього і ніколи, ніколи не здаватися. Ми маємо мужність продовжувати боротьбу і тому переможемо. У нас немає страху перед ворогом, є віра у ЗСУ, у нашу Перемогу. Вистояли цей пекельний рік війни - вистоїмо до Перемоги”, - зазначає гендиректор Укрінформу.
Друга частина збірки містить найкращі, на думку членів редколегії, репортажі, інтерв'ю, статті і фотографії штатних і позаштатних кореспондентів національного агентства, які розповідають про колег-журналістів, які пішли воювати на фронт, про життя мирних людей під постійними обстрілами у прифронтових містах та селищах, про те, як російські варвари нищать все, що плекалося та оберігалося багатьма поколіннями українців, а ще про тих, хто чекав на окупацію України і пристосувався до ворожої влади.
Збірку видано в цифровому форматі, вона доступна за посиланням.

Збірка містить 16 текстів Ірини Дружук, Оксани Климончук, Тетяни Когутич, Ольги Звонарьової, Лани Самохвалової, Алли Мірошниченко, Юлії Лучицької, Ірини Чириці, Михайла Аксанюка, Ірини Староселець, Віталія Ткачука та Валентини Рингель.