Офіс уповноваженого Верховної Ради України з прав людини отримав від благодійного фонду Orphans Feeding Foundation автобуси для повернення депортованих Росією дітей.

Як передає Укрінформ, про це омбудсмен Дмитро Лубінець повідомив у Телеграмі.
“Офіс омбудсмена тепер має три автобуси, які ми використовуватимемо для повернення депортованих дітей”, - зазначив він.
За словами Лубінця, співзасновниця фонду Orphans Feeding Foundation Маріам Ламберт приїхала особисто, аби передати транспорт.

Як зауважив уповноважений, Офіс омбудсмена має з фондом спільні проєкти, які спрямовані на підтримку українців, зокрема дітей. З початку повномасштабного вторгнення РФ організація надає важливу для українців гуманітарну допомогу.
“Щиро вдячний пані Маріам за підтримку! Ми надзвичайно це цінуємо!” - наголосив Лубінець.
Також він закликав донатити на фонд і ставати частиною доброї справи.
Як повідомляв Укрінформ, Лубінець і президент Португалії Марселу Ребелу де Соуза обговорили питання повернення депортованих Росією дітей.