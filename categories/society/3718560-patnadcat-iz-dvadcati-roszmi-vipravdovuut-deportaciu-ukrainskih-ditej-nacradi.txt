Більш ніж половина промоніторених російських медіа виправдовували депортацію українських дітей у своїх передачах та новинних повідомленнях.

Про це повідомляє пресслужба Національної ради з питань телебачення і радіомовлення, передає Укрінформ.

Аналіз охопив 20 медіа, зокрема, російські державні телеканали - «Планета РТР», «Россия 24», «НТВ-Мир», «360», онлайн-медіа - «Известия», «Московский комсомолец», «vesti.ru», «РИА», «Радио Sputnik», «Ведомости», «Парламентская газета», «АиФ», «КоммерсантЪ», «Lenta.ru», «ТАСС», «SM.News», «bloknot.ru», «Общественная Служба Новостей» і онлайн-версію радіостанції «Радио Sputnik» за період від повномасштабного вторгнення до травня 2023 року.
Національна рада брала до уваги записи передач і новинні повідомлення.
За результатами моніторингу, 15 із зазначених медіа поширювали інформацію, яка виправдовує неправомірні дії Росії у контексті депортації українських дітей, 11 – розповсюджували контент, який дискредитує Україну в контексті захисту українських дітей від наслідків війни та депортації.





Також встановлено, що 17 медіа поширювали інформацію, яка дискредитує західні держави, союзників України та організацій-партнерів у контексті захисту від наслідків війни, водночас 10 медіа вдавалися до дискредитації України і західних країн і виправдання дій Росії.
Серед поширюваних наративів російської пропаганди у контексті депортації дітей з України національний медіарегулятор виявив меседжі про те, що "викрадення Росією українських дітей – абсурдна містифікація", "ордер на арешт, виданий МКС проти Путіна, ставить нові виклики шансам на мир", "таємне товариство педофілів мститься Путіну за ордером МКС", "ордер МКС на арешт Путіна видали через те, що західні санкції не діють", "евакуація дітей з України відбувається згідно з гуманітарним правом".

"У риториці російських високопосадовців виправдовування злочинної депортації українських дітей росією відбувається через формування уявлення, що росія насправді має лише добрі наміри і прагне врятувати українських дітей від вигаданої загрози – нацизму та/або фашизму", - підсумовує Нацрада.
Зазначається, що аналітичний звіт за результатами проведеного Нацрадою аналізу матеріалів російських ЗМІ буде надісланий до Міністерства закордонних справ, Уповноваженого ВР з прав людини, радниці – уповноваженої Президента України з прав дитини та дитячої реабілітації, міжнародних організацій.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук заявила, що наразі ідентифіковано щонайменше 20 тис. дітей, депортованих Росією, понад 4,5 тис. з яких мають статус сироти або позбавлені батьківського піклування.