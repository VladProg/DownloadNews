Робота МКІП з перевірки використання об’єктів у Почаївській лаврі тільки почалася, однак міністерство робить все для того, аби викорінити незаконне панування російської церкви в Україні.

Як передає Укрінформ, про це в ефірі телемарафону «Єдині новини» повідомив міністр культури та інформаційної політики Олександр Ткаченко.
«У нас створені комісії по перевірці використання об’єктів як у Печерській лаврі, так і на території Чернігівського заповідника, де вже призупинені дії угод щодо використання деяких об’єктів заповідника. Але кожен окремий випадок – це кожен окремий випадок», – наголосив Ткаченко.
За його словами, в Чернігові МКІП перебуває у «цивілізованому діалозі» з представниками УПЦ МП, а в Почаєві робота тільки почалася.
«Там інша ситуація, порівняно з Києво-Печерською лаврою, тому що є Кременецький заповідник, є Почаївська лавра, є взаємовідносини між ними. В Кременецькому заповіднику припинився термін угоди про використання. У нас також знаходиться справа в місцевому суді стосовно того, чому нас не допускають до цього храму, але це процес. Ми розпочали досить елегантну роботу з приводу викорінення незаконного панування російської церкви в Україні впродовж більш ніж 300 років», – розповів міністр.
Як повідомляв Укрінформ, 7 квітня Комітет Верховної Ради з питань гуманітарної та інформаційної політики рекомендував парламенту ухвалити проєкт постанови про звернення до Кабміну із пропозицією розірвати з УПЦ МП договір оренди комплексів споруд Почаївської успенської лаври.