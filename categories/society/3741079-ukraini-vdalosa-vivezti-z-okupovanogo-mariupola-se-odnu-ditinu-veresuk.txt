Україні вдалося вивезти з окупованого Росією Маріуполя ще одного хлопця, який росте без батьків.

Про це віцепрем'єр-міністр - міністр з питань реінтеграції тимчасово окупованих територій Ірина Верещук повідомила у Телеграмі, передає Укрінформ.
«Сьогодні день почався гарною новиною. Ще одного хлопця вивезли з окупованого Маріуполя. Владислав росте без батьків. У лютому минулого року опинився в окупації, але не полишав надії й зусиль. Його шлях був довгим і непростим, але зрештою він тут, з нами в Києві», - зазначила Верещук.
Вона подякувала волонтерам і всім тим, завдяки кому Владислав нині перебуває у безпеці.
Як повідомлялося, станом на 20 липня в Україну від початку повномасштабного вторгнення Росії вдалося повернути 385 дітей, проте 19 592 дитини вважаються примусово переміщеними або депортованими на територію ворога.