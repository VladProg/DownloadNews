Дружина Президента України Олена Зеленська на форумі “Жінки у конфліктах”, який відкрився у Нью-Йорку на полях 77-ї сесії Генасамблеї ООН, наголосила, що українським жінкам потрібен не абстрактний «мир», а саме перемога над злом, яке це вчинило.

Про це йдеться в дописі першої леді України у Фейсбуці, передає Укрінформ.

«Що найбільше потрібно зараз українським жінкам?» – запитали в мене на форумі «Жінки у конфліктах», який відкрився у Нью-Йорку на платформі 77-ї сесії Генасамблеї ООН. Моя відповідь однозначна: українські жінки найбільше потребують перемоги. Кажу це, коли в щойно звільненому Ізюмі ми знаходимо поховання вбитих росією цілих родин. ДСНС-ники та поліцейські, які здійснюють ексгумацію, плачуть, бо це неможливо витримати.
Тому так: українським жінкам потрібен не абстрактний «мир», а саме перемога над злом, яке це вчинило. Щоб воно більше не могло вбити жодну дитину, жодну матір”, - наголосила Зеленська.
Перша леді України повідомила, що форум «Жінки у конфліктах» зібрав не лише посадовців, а й активісток з усього світу.
Зокрема, Зеленська розповіла про іракську правозахисницю й лауреатку Нобелівської премії миру Надію Мурад, яка пережила насильство в полоні ІДІЛ, але знайшла в собі сили говорити про це й допомагати іншим жінкам.
“Вона перетворила розпач на силу й голос. Послання, яке вона передає постраждалим від російського насильства жінкам в Україні: ви прекрасні та сильні попри все. На думку психологів, жінка, яка пережила насильство, може свідчити, лише коли почувається в цілковитій безпеці. Тож нам треба створити таку безпеку для наших жінок. Щоб вони відчули, що нарешті можуть говорити, і їх почують. Що попри все попереду в них прекрасне повноцінне життя”, - сказала Зеленська.
Як повідомлялося, 20 - 26 вересня у Нью-Йорку триває тиждень високого рівня в рамках 77-ї сесії Генасамблеї ООН, де виступають лідери держав, глави урядів, керівники зовнішньополітичних відомств країн-членів.