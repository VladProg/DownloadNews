У Збройних силах України для журналістів запроваджують прескарту нового зразка зі строком дії до 6 місяців.

Як передає Укрінформ, про це Генеральний штаб ЗСУ повідомляє у Телеграмі.
«З метою оптимізації процесу акредитації, а також покращення взаємодії з представниками засобів масової інформації під час роботи в районах бойових дій були внесені зміни до наказу Головнокомандувача Збройних Сил України №73 від 03.03.2022 року «Про організацію взаємодії між Збройними Силами України, іншими складовими сил оборони та представниками засобів масової інформації на час дії правового режиму воєнного стану», - ідеться у повідомленні.
В зазначеному документі враховані пропозиції представників Національної спілки журналістів України, профільних медіаорганізацій, а також журналістів й фіксерів, які безпосередньо працюють в районах бойових дій.
«Зокрема, запроваджено прескарту нового зразка зі строком дії до 6 місяців», - зазначили у Генштабі.
Попередні прескарти будуть чинні до 1 травня 2023 року. Акредитація представників ЗМІ, які уже мали прескарти ЗСУ буде здійснюватися за спрощеною процедурою.
Як повідомляв Укрінформ, журналістів знову почнуть запрошувати на засідання парламенту, коли зникне загроза атаки.