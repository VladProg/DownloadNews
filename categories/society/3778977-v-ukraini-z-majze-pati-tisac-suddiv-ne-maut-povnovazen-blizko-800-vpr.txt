Із майже 5 000 суддів близько 800 не мають на сьогодні повноважень.

Як передає Укрінформ, про це повідомив заступник голови Вищої ради правосуддя Дмитро Лук’янов у виступі на міжнародній конференції «Правосуддя у справах про міжнародні злочини в національних судах», інформують у ВРП.
Зокрема, Лук’янов зазначив, що основний тягар відновлення справедливості для жертв міжнародних злочинів, притягнення до відповідальності усіх винних буде лежати саме на національній судовій системі.
Однак, зауважив він, наша судова система не повною мірою готова до ефективного розгляду всіх справ категорії «міжнародні злочини» (злочин геноциду, злочини проти людяності, воєнні злочини, злочин агресії).

За словами Лук’янова, проблеми, які ми маємо вирішити на цьому шляху, дуже різні.
Так, заступник голови ВРП виокремив кадрові проблеми.
«Наразі із 4966 суддів близько 800 суддів не мають повноважень. І відтік кадрів продовжується – за 2023 рік звільнилося 278 суддів (в середньому 35 суддів щомісяця). Проте набір нових суддів не буде таким швидким, як звільнення. Значною є нестача криміналістів. Найгірша ситуація в апеляційних судах. Необхідно запроваджувати окрему спеціалізацію суддів для розгляду такої категорії справ та проводити навчання з усіма суддями, в яких буде визначена відповідна спеціалізація для розгляду міжнародних злочинів», - ідеться в повідомленні.
Окрім того, Лук’янов звернув увагу на організаційні проблеми.
За його словами, потрібні приміщення судів, у яких можуть проходити ці процеси із забезпеченням безпеки всіх учасників та в яких наявні необхідні умови зберігання справ.
Зазначається, що на сьогодні діючих судів в Україні – 595. Не здійснюється правосуддя у 79 судах, 96 будівель судів пошкоджено, 12 – зруйновано повністю. За час війни змінено підсудність 112 судів, відновлено лише 10 судів.

«Нормативні проблеми. Нам заважає відсутність уніфікованого з Римським статутом Міжнародного кримінального суду Кримінального кодексу України. У Кодексі відсутня така категорія як злочини проти людяності; до основних статей щодо воєнних злочинів протягом дев’яти років війни не вносилися зміни; наявний різний склад злочинів у Кримінальному кодексі України та Римському статуті», - ідеться в повідомленні.
Лук’янов зауважив, що за 9 років винесено лише 31 вирок за статтею 438 «Порушення законів та звичаїв війни», з яких 18 – у порядку заочного засудження, за відсутності обвинуваченого (in absentia), та 9 – за скороченою судовою процедурою, без дослідження доказів у порядку статті 349 Кримінального процесуального кодексу України. Таким чином, інформують у ВРП, «є лише чотири вироки, винесені судами під час повного судового розгляду за участю обвинувачених та з дослідженням доказів їх вини».
Захід організований Програмою USAID «Справедливість для всіх» спільно з Консультативною місією Європейського Союзу в Україні, Моніторинговою місією ООН в Україні, Проєктом ЄС «ПравоJustice», Інститутом Т.М.К. Ассера та Global Rights Compliance для обговорення ролі національної системи правосуддя в притягненні до відповідальності винних у воєнних злочинах, а також визначення подальших кроків для забезпечення справедливого, неупередженого та ефективного розгляду в судах України справ щодо воєнних злочинів.
Як повідомляв Укрінформ, за даними Генерального прокурора України Андрія Костіна, в Україні зареєстрували майже 107 тисяч російських воєнних злочинів.
Фото: Програма USAID «Справедливість для всіх»