Бориспільський міськрайонний суд арештував земельні ділянки і мисливське господарство, яке зареєстроване на дружину лідера забороненої партії «ОПЗЖ».

Про це інформує пресслужба Київської обласної прокуратури, передає Укрінформ.

“За клопотанням Бориспільської окружної прокуратури Бориспільським міськрайонним судом накладено арешт на земельні ділянки лісогосподарського призначення площею 9,5 га та цілісний майновий комплекс - базу мисливства та спортивно - любительської ловлі площею 3021 кв. метра”, - йдеться у повідомленні.
Як зазначається, вартість майна становить понад ₴303 мільйони.
Наразі триває процедура прийняття арештованого майна в управління АРМА.
Мова йде про земельні ділянки з майновим комплексом, які знаходяться у власності та користуванні товариств, фактичними кінцевими бенефіціарними власниками яких є дружина екснародного депутата - лідера забороненої в Україні партії «ОПЗЖ», а також ексміністр доходів і зборів часів президента-втікача. Колишній міністр переоформив компанію-власника майна на третіх осіб.
Як повідомляв Укрінформ, 27 лютого 2022 року стало відомо, що народний депутат від ОПЗЖ Віктор Медведчук, підозрюваний у державній зраді та сприянні діяльності терористичної організації, втік із-під домашнього арешту.
12 квітня в результаті спецоперації, проведеної Службою безпеки України, втікача затримали.
13 квітня Личаківський районний суд Львова заарештував 154 об’єкти рухомого і нерухомого майна Медведчука та його дружини Оксани Марченко, а 16 квітня обрав Медведчуку запобіжний захід у вигляді тримання під вартою.
Фото: Київська обласна прокуратура