Майже 200 тис. абітурієнтів підтвердили намір скласти національний мультипредметний тест (НМТ), з них близько 21 тис. - за кордоном.

Про це у Телеграмі повідомив міністр освіти та науки Сергій Шкарлет, передає Укрінформ.
"Станом на 3 червня 2022 року, за даними УЦОЯО, майже 200 тис. потенційних учасників НМТ підтвердили намір пройти тестування. В Україні тест готові складати понад 176 тис. осіб, за кордоном – близько 21 тис.", - написав Шкарлет.
За даними МОН, рейтинг найпопулярніших міст для складання НТМ в Україні: Київ – 15 823 випускники; Львів – 7 438; Дніпро – 7 203; Одеса – 5 322; Вінниця – 5 126; Запоріжжя – 5 110.
За кордоном: Берлін (Німеччина) – 3 157 випускників; Мюнхен (Німеччина) – 2 565; Варшава (Польща) – 2 104; Прага (Чехія) – 1 884; Краків (Польща) – 1 572.
Шкарлет зазначив, що остаточно визначитися з вибором міста, країни, а також за потреби змінити населений пункт учасники зможуть на другому етапі, що розпочнеться 21 червня і триватиме до 7 липня.
Можливість завантажити запрошення-перепустку з’явиться після проходження двох етапів підтвердження участі в НМТ (після 12 липня). У ньому буде зазначено дату, час і місце проходження основної сесії.
Від 10 до 20 червня буде відкрито реєстрацію на додаткову сесію НМТ.
Як повідомляв Укрінформ, у 2022 році через військову агресію росії скасовано зовнішнє незалежне оцінювання. Замість нього вступники будуть складати мультипредметний тест, до якого включили три предмети: українську мову, математику, історію України. Також при вступі до вишів діятимуть сертифікати ЗНО 2019 - 2021 років.