Дружина Президента Олена Зеленська заявила, що війна неабияк посилила інтерес українців до усиновлення.

Як передає Укрінформ, про це Зеленська написала у Телеграмі.
"Усиновлення — надзвичайно відповідальний процес, який під час війни додатково ускладнився. Бо діти втрачають батьків і внаслідок їх загибелі, і з інших причин. Водночас війна неабияк посилила інтерес українців до усиновлення. Бо ми як ніколи згуртовані у своєму бажанні допомогти та піклуватися про тих, хто потребує допомоги", - зазначила Зеленська.
Тож, за її словами, дуже важливо, що уряд адаптував процедуру усиновлення до умов та реалій воєнного часу — і наразі вона знову доступна.
"Вичерпна інформація про те, як нині відбувається процес усиновлення — у брошурі, яку підготували експерти проєкту уряду Канади «SURGe» у співпраці з Радницею-уповноваженою Президента України з прав дитини й дитячої реабілітації та Міністерством соціальної політики України", - підкреслила Зеленська.

Як повідомляв Укрінформ, Дружина Президента Олена Зеленська у відеозверненні до учасників Німецько-українського бізнес-форуму з відбудови України в Берліні запросила німецький бізнес долучитися до роботи її фундації та відбудови нашої держави.
Фото: ОП