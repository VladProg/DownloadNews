На деокупованих територіях Херсонщини зруйновано 22 заклади освіти, а пошкоджено там загалом 84 заклади освіти.

Про це в ефірі телемарафону "Єдині новини" сказав міністр освіти та науки Сергій Шкарлет, передає Укрінформ.
"На деокупованій території (Херсонщини – ред.) на п’ятницю у нас було 16 територіальних громад, в яких знаходилося 137 шкіл, в тому числі 59 в місті Херсон, 130 дитячих садочків, 75 з них у Херсоні, 12 закладів профтехосвіти і 9 з них у Херсоні. У нас зруйновано 22 заклади, з них 14 шкіл, інші мають пошкодження від 50 до 90%. ...Всього 84 заклади пошкоджено, з них 48 шкіл, 23 садочки, п'ять профтехів, два заклади вищої освіти. Маємо надскладні руйнування", – сказав Шкарлет.
Міністр додав, що найбільших пошкоджень заклади освіти зазнали в сільській місцевості, матеріальна база закладів розграбована.
Поки, за словами Шкарлета, оцінка технічного стану будівель ускладнена, тому що більша частина деокупованих територій розташована на відстані вогневого ураження.
За можливості місцева влада здійснює необхідні заходи разом із національною поліцією і намагається зберегти будівлі від подальшого руйнування – проводиться закриття вікон, даху, очищення приміщень від уламків тощо.
Як повідомляв Укрінформ, 11 листопада Президент Володимир Зеленський заявив, що Херсон повертається під контроль України.
12 листопада в Офісі Президента повідомили, що в Херсоні та області вже розпочали роботу голова обласної військової адміністрації Ярослав Янушевич, співробітники Національної поліції та Служби безпеки України.
Херсон був окупований росіянами 2 березня, а звільнений українською армією 11 листопада.