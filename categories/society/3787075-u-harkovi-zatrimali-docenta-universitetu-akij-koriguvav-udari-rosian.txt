Контррозвідка Служби безпеки України викрила у Харкові агента Головного управління Генерального штабу Збройних сил Росії (відомого як ГРУ), який коригував ворожі ракетно-артилерійські удари по військовій та критичній інфраструктурі міста.

Як передає Укрінформ, про це повідомляє СБУ.
“Зловмисником виявився 49-річний доцент одного з харківських університетів, якого російська воєнна розвідка дистанційно завербувала після початку повномасштабного вторгнення”, - ідеться у повідомленні.

Серед основних завдань ворожого агента була фіксація наслідків ракетних та артилерійських ударів по одному з оборонних підприємств, яке багато разів піддавалося обстрілам.
Також зловмисник відслідковував маршрути переміщення підрозділів Збройних сил України та локації логістичних складів, у тому числі з боєприпасами та амуніцією воїнів.
Ще одним завданням було відстеження діяльності іноземних волонтерських організацій у Харкові.
Співробітники СБУ викрили агента воєнної розвідки РФ і затримали його у власному помешканні в обласному центрі.

За матеріалами слідства, він передавав розвіддані до російського ГРУ через месенджер у вигляді текстових повідомлень та відміток на електронних картах.
Під час обшуків у помешканні затриманого вилучили мобільний телефон і комп’ютерну техніку із доказами співпраці із агресором.
На підставі зібраних матеріалів слідчі СБУ повідомили російському агенту про підозру за ч. 2 ст. 111 Кримінального кодексу України (державна зрада, вчинена в умовах воєнного стану).
Він перебуває під вартою. Триває розслідування. Зловмиснику загрожує довічне ув’язнення.
Як повідомляв Укрінформ, у Миколаєві затримали російського агента, який збирав дані про військові аеродроми.