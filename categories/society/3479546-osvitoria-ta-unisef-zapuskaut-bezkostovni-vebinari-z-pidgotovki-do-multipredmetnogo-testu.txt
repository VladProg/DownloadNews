Громадська спілка "Освіторія" та ЮНІСЕФ для українських вступників з 12 травня запускають на платформі iLearn щоденні безкоштовні вебінари з підготовки до національного мультипредметного тесту.

Як передає Укрінформ, про це Офіс Омбудсмана України повідомляє у Телеграмі.
«У рамках вебінарів вступники зможуть дізнатися більше інформації про деталі вступної кампанії у 2022 році, окремі аспекти підготовки та складання НМТ, виконання тестових завдань, поради від досвідчених еспертів щодо розподілу часу під час складання тесту, на які теми потрібно звернути більше уваги тощо», - ідеться у повідомленні.
На платформі iLearn можна попрактикуватися виконувати короткі тематичні тести з української мови, математики, історії України.
Вони, як і демонстраційний НМТ, будуть корисними для кожного вступника.
Перший вебінар відбудеться вже 12 травня о 17.00.
Вебінар можна буде переглянути на платформі iLearn або на YouTube-каналі.
Як повідомляв Укрінформ, демонстраційний варіант національного мультипредметного тесту з 26 квітня оприлюднений на сайті Українського центру оцінювання якості освіти.