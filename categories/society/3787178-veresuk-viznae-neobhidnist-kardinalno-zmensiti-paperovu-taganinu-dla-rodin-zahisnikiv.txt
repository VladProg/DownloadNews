Влада має кардинально зменшити паперову тяганину для родин українських захисників.

На цьому віцепрем'єр-міністр - міністр з питань реінтеграції тимчасово окупованих територій Ірина Верещук наголосила на нараді з питань ветеранської політики, повідомляє Укрінформ із посиланням на сайт Мінреінтеграції.
«Необхідно створити чіткий перелік державних органів, яким буде надаватися інформація з державних реєстрів. Тому такі зміни потрібно якнайшвидше погодити», – наголосила віцепрем’єрка.
Вона констатувала, що бюрократичні процеси затримують оформлення документів. За словами Верещук, треба удосконалити й оптимізувати роботу територіальних центрів комплектування та соціальної підтримки. Зокрема, пришвидшити ці процеси можна шляхом збільшення кількості кадрів.
Водночас задля злагодженої роботи необхідно впровадити електронний документообіг. Так, у районних і обласних ТЦК та СП незабаром з’являться робочі місця для електронного документообігу, зазначила Верещук.
На засіданні також розглянули питання комунікації між ТЦК та СП і військовими частинами. Підкреслювалося, що люди змушені по пів року чекати документи, які потрібні для пакету на одноразову грошову допомогу у разі загибелі (смерті) військовослужбовців ЗСУ. Через високе навантаження на районні ТЦК сім’ї загиблих захисників довго очікують на опрацювання документів.
За даними Мінреінтеграції, Верещук доручила Генеральному штабу ЗСУ опрацювати конкретні випадки затримки відповіді щодо документів з боку військових частин.
Зазначається, що учасники наради також акцентували увагу на питанні надання доступу районним та обласним Територіальним центрам комплектування та соціальної підтримки до державних реєстрів актів цивільного стану з метою отримання відповідної інформації для підготовки документів стосовно загиблих/полонених/зниклих безвісти військовослужбовців.
Задля цього розробляється проєкт змін до постанов Кабінету міністрів від 30 листопада 2016 року № 884 "Про затвердження порядку виплати грошового забезпечення сім’ям військовослужбовців, захоплених у полон або заручниками, а також інтернованих у нейтральних державах або безвісно відсутніх" та від 28 лютого 2022 року № 168 "Питання деяких виплат військовослужбовцям, особам рядового і начальницького складу, поліцейським та їх сім’ям під час дії воєнного стану".
Як повідомляв Укрінформ, близько 28 тисяч жителів України внесено до Єдиного реєстру осіб, зниклих безвісти за особливих обставин.