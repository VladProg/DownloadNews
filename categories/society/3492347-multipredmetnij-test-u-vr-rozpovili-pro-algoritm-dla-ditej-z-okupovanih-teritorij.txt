Для учнів, які опинилися на тимчасово окупованих територіях, для складання національного мультипредметного тесту треба буде виїхати на підконтрольні території.

Про це на брифінгу “Робота шкіл та вступна кампанія в умовах війни” в медіацентрі Україна — Укрінформ розповів народний депутат, голова Комітету Верховної Ради з питань освіти, науки та інновацій Сергій Бабак.
“Ми зрозуміли одразу з початком бойових дій, що зовнішнє незалежне оцінювання в тому вигляді як воно було цього року проведено бути не може. Але разом з тим розуміємо ризики його скасування, що може дати потенційну нерівність при вступі. Тож його насправді не скасували, а зробили спрощеним: замість кількох дисциплін, діти будуть складати один національний мультипредметний тест. Він буде складатися з трьох частин - українська мова, математика, історія України. Це один тест, але його можна буде здавати не за один день, а протягом декількох сесій. Поки що заплановано 3 сесії, разом 28 днів, коли можна буде скласти цей тест. Не встиг в один день, не встиг записатися, не встиг доїхати до центру тестування, будь ласка, записуйся на наступний день або на якийсь інший”, - наголосив Бабак.
Окремо він зупинився на складнощах для дітей, які опинилися на тимчасово окупованих територіях.
“Для учнів, які опинилися на тимчасово окупованих територіях це найбільша проблема, адже для складання мультипредметного тесту треба буде виїхати на підконтрольні території. Інакше, на жаль, ми не зможемо провести верифікацію кожної дитини. Ми всі розраховуємо на швидку деокупацію цих територій і плануємо робити додаткові сесії. Поки що такий алгоритм планується, але фінального рішення наразі немає. Тут дуже важко передбачити всі обставини й іншого рішення, на жаль, немає”, - наголосив Бабак.
Як повідомлялося, що всі випускники у будь-якому разі отримають свідоцтва про повну загальну середню освіту, а наступного року документ про освіту буде в електронному вигляді в “Дії”.