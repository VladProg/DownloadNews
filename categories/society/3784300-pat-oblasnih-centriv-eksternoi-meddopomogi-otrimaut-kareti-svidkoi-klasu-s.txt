Обласні центри екстреної медичної допомоги та медицини катастроф п'яти областей отримають нові автівки класу С.

Про це на брифінгу з нагоди передачі Україні від ПРООН 5 автівок екстреної меддопомоги, які були придбані за кошти уряду Канади, сказав міністр охорони здоров'я Віктор Ляшко, повідомляє кореспондент Укрінформу.
«Ми вдячні уряду Канади, ПРООН, які передають чергову партію автомобілів класу С для бригад екстреної меддопомоги прифронтових територій. Перед цим ми отримували від ПРООН та уряду Канади 10 автівок «швидкої» класу В, які вже на маршруті. Ми вдячні всім партнерам, які роблять усе можливе, щоб українська система охорони здоров'я функціонувала», - сказав Ляшко.
Він зауважив, що Росія прицільно атакує медичні об'єкти, в тому числі й автівки екстреної меддопомоги.
Зараз, додав міністр, уже понад 500 автомобілів екстреної меддопомоги або пошкоджені, або викрадені, або перебувають на окупованій території. Також багато автівок сьогодні працює на «нулі», допомагаючи рятувати українських військових. За його словами, Україна постійно вимушена поновлювати парк автівок «екстренки».
Як зазначив на брифінгу постійний представник ПРООН в Україні Яко Сільє, автівки будуть передані обласним центрам екстреної меддопомоги та медицини катастроф. Зокрема, машини отримали центри Чернігівської, Миколаївської, Дніпропетровської, Запорізької, Харківської областей.






Обласні центри екстреної медичної допомоги п'яти областей отримають нові автівки класу С / Фото: Геннадій Мінченко, Укрінформ











































Він додав, що машини та обладнання закуповували окремо, а вже в Україні укомплектовували машини під запити медиків.
«Вони особливо сконструйовані і обладнуються так, як це потрібно Україні з урахуванням того, що тут ведеться війна. Ці автомобілі були спеціально підібрані під потреби екстреної медицини. Інші автомобілі (які раніше ПРООН передавав Україні - ред.) спеціально підбиралися для того, щоб відвідувати пацієнтів, які не можуть відвідати лікаря чи лікарню», - розповів Сільє.
Загальна вартість автівки з комплектацією становить близько 420 тис. доларів США. Автомобілі спеціально розроблені для проведення життєво важливих невідкладних медичних процедур та транспортування пацієнтів у важких або критичних станах.
Як зауважила посол Канади в Україні Наталка Цмоць, Канада з 24 лютого 2022 року надала Україні допомоги на понад 9 млрд канадських доларів. Дуже багато проєктів, які Канада реалізувала в Україні до повномасштабного вторгнення, були переорієнтовані з урахуванням нагальних потреб, зазначила вона.
Як повідомлялося, раніше ПРООН в Україні було передано 10 автомобілів типу В, які були передані закладам охорони здоровʼя для допомоги постраждалим від війни громадам Сумської, Чернігівської, Миколаївської, Запорізької, Дніпропетровської та Харківської областей.