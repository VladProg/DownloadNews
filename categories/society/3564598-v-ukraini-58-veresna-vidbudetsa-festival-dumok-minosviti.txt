В Україні 5-8 вересня в онлайн-форматі відбудеться “Фестиваль думок”, у межах якого передбачені дискусії на суспільно важливі теми.

Як передає Укрінформ, про це повідомляє Міністерство освіти і науки України.
У МОН поінформували, що теми обговорення “Фестивалю думок” будуть цікаві активній молоді, освітянам, історикам, соціологам, працівникам сфери культури.
Дискусії відбуватимуться щоденно з 17:00 до 18:30.
Так, 5 вересня, у понеділок пройде дискусія для молоді та молодіжних працівників на тему “Молодь і війна: як страх перетворити на силу?”. Реєстрація на дискусію.
Дискусія для культурних активістів, освітян, журналістів, представників громадських організацій “Чому і кому потрібен театр під час війни?” відбудеться 6 вересня, у вівторок. Реєстрація на дискусію.
Дискусія для вчителів, студентів, представників медіа, істориків, психологів, культурологів, громадян, зацікавлених у вивченні історії України та пошуку інформації про репресованих родичів “Чому після Пушкіна приходять “пушки”?” відбудеться 7 вересня, у середу. Реєстрація на дискусію.
Дискусія для людей, які цікавляться історією Луганської області, а також для істориків, культурних діячів, представників медіа “Луганське перекотиполе. Люди, яких втрачав степовий край" пройде 8 вересня, у четвер. Реєстрація на дискусію.
Фестиваль думок започаткований в Україні у 2017 році та щорічно об’єднує експертів та громадських діячів навколо відкритих дискусій на актуальні теми. Цього року захід проходитиме в онлайн-форматі.
Організаторами “Фестивалю думок” є Благодійна організація “Благодійний фонд “Восток SOS” у партнерстві з естонською організацією MTÜ Mondo та при фінансовій підтримці ESTDEV – Estonian Centre for International Development.
Як повідомлялося, у рамках конференції в Празі, яка проходила з 31 серпня до 2 вересня, було організовано спеціальний “Форум для України”, де учасники обговорили повоєнне майбутнє України. Участь у дискусіях взяли політики та експерти з різних країн світу.