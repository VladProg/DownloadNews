У столиці представили навчальний посібник з новітньої історії української журналістики, яка охоплює діяльність медіа України з 1989 по 2019 роки.

Про це повідомляє кореспондент Укрінформу.
Посібник «Від Майдану до Майдану: новітня історія української журналістики (1989–2019)» - це комплексне дослідження 30 років новітньої історії української журналістики та розвитку національного інформаційного простору України.
Автори розповідають, що події, пов’язані з історією української журналістики, у посібнику розглядаються у контексті суспільних і політичних подій, оскільки суспільно-політичне середовище відіграє фундаментальну роль у процесах формування і трансформації системи ЗМІ.
Один із співавторів - завідувач кафедри соціальних комунікацій та аудіовізуального мистецтва Київського міжнародного університету Юрій Нестеряк - запевнив, що видання доповнюватиметься з часом.
“Ця книжка — трохи більше, ніж чотири роки роботи, і 30 років нашого життя в цій професії. Ця книга — це початок великого проєкту. Ми ще думаємо, як його реалізувати. Книжку можна буде перевидавати, доповнювати. Українська журналістика — це яскраве віддзеркалення тих процесів, які відбуваються в українському суспільстві”, - сказав Нестеряк.
Автор ілюстрацій — фотокореспондент газети “Голос України” Олександр Клименко.

Фото: НСЖУ
Усі матеріали супроводжуються QR-кодами з посиланнями на детальну інформацію. У кінці книжки - питання для самоконтролю. Посібник стане у нагоді всім, хто вивчає журналістику, працює у цій сфері або просто цікавиться нею.
Як повідомлялося, в Україні на знак шани працівникам медіа, які загинули на війні з росією, створено меморіал “Носії пам’яті. Загиблі журналісти — 2022”.