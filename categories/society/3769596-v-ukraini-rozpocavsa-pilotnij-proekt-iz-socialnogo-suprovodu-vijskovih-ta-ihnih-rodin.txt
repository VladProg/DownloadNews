У військових частинах надаватиметься послуга соціального супроводу військовослужбовців для кращої адаптації їх у цивільному житті.

Про це повідомила пресслужба Міністерства соціальної політики України, передає Укрінформ.
«3 жовтня Кабінет Міністрів України ухвалив Постанову, що дає можливість посилити соціальну підтримку захисників та захисниць, їхніх родин. Йдеться про пілотний проєкт щодо організації соціального супроводу військових та їхніх сімей на базі підрозділів Збройних Сил», - йдеться в повідомленні.
В Мінсоцполітики зазначають, що ключова мета пілотного проєкту – допомогти військовим у цивільних питаннях.
Завдяки соціальному супроводу військові та їхні родини зможуть отримувати консультації щодо психосоціальної підтримки, налагодження комунікації в сім’ї, допомогу і супровід військовослужбовця на етапах призову під час мобілізації.
Згідно з постановою, змінюється підхід до фінансування зазначеної послуги, що дасть змогу збільшити кількість організацій, які професійно можуть підтримувати військових та їхні родини.
Так, Фонд соціального захисту осіб з інвалідністю зможе укладати договори про надання послуг соціального супроводу для військових підрозділів. Соціальні послуги Фонд зможе безпосередньо закуповувати у надавачів таких послуг: юридичних осіб та фізичних осіб-підприємців, громадських і благодійних організацій.
Оплата за договором та відповідно до наданих послуг буде проводитись Фондом за кошти державного бюджету. У свою чергу Міністерство оборони має визначити перелік військових частин, які можуть долучитись до проєкту.
До кінця 2023 року до проєкту мають долучитись до п'яти військових частин, наступного року – до 35 військових підрозділів.
Як повідомлялося, Комітет Верховної Ради з питань соціальної політики та захисту прав ветеранів рекомендував парламенту прийняти за основу законопроєкт № 9423 "Про державну ветеранську патронатну службу".