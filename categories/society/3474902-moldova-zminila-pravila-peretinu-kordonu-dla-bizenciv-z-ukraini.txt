Громадяни України, які в'їхали на територію Молдови на підставі документа, що засвідчує особу, у тому числі зі строком дії, що залишився, зможуть покинути країну, пред'явивши той же документ.

Таке рішення ухвалила на засіданні 4 травня Національна комісія з надзвичайних ситуацій Молдови, передає Укрінформ із посиланням на NewsMaker.
У рішенні комісії зазначено, що ці умови спрощеного перетину державного кордону можна застосувати лише один раз.
Комісія з НС також скоригувала заходи захисту дітей із груп ризику та дітей, розлучених з батьками. Особи, відповідальні за прийом неповнолітніх з України, проводитимуть оцінку кожного випадку на підставі документа, затвердженого наказом міністра праці та соціального захисту.
З початку повномасштабного вторгнення росії в Україну, за останніми даними, до Молдови в'їхали близько 450 тис. українських біженців. Прикордонна поліція дозволила їм в'їзд без паспортів лише на підставі внутрішніх документів, що засвідчують особу, та без пред'явлення ковід-сертифікатів.
На території Молдови залишаються понад 93 тис. українських біженців, із них 47,6 тис. – неповнолітні.
24 лютого російські війська розпочали повномасштабне вторгнення в Україну. Вони знищують об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
Європейський Союз, США та інші країни застосовували санкції проти країни-агресора.