Глава польського уряду Матеуш Моравецький вшанував пам'ять жертв Волинської трагедії, відвідавши неіснуюче нині польське село Острівки у Волинській області.

Про це польський прем’єр зробив відповідний допис у Фейсбуці, передає Укрінформ.
“Вшанував пам'ять жертв Волинської різанини в неіснуючому селі Острівки, жителі якого були знищені загонами УПА”, - написав Моравецький.
До допису він додав фотографії з поля, на якому він встановлює дерев’яний хрест, кладе біло-червоний вінок і запалює лампадку.

У Польщі 80-ту річницю Волинської трагедії на державному рівні відзначатимуть 11 липня.
Як відомо, тема Волинської трагедії є однією з найбільш суперечливих в українсько-польських відносинах. Погляди Києва і Варшави на причини, відповідальність і кількість жертв з обох сторін дещо відрізняються. Польська сторона наполягає, що виключну відповідальність за злочин, скоєний в 1943-1944 роках на Волині, несе українська сторона, натомість українська сторона переконує, що відповідальність несуть обидві сторони і вибачення має бути взаємним.
Тему Волинської трагедії в минулі роки і зараз активно використовує російська пропаганда, аби посварити Україну і Польщу.