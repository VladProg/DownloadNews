російський режим знову, як 90 років тому, через геноцид хоче зламати українців, але їй це не вдасться, заявляє Прем'єр-міністр Денис Шмигаль.

Як передає Укрінформ, про це він написав у Телеграмі.
За словами Шмигаля, 90 років тому радянський сталінський режим через Голодомор влаштував геноцид українського народу. Мільйони людей загинули протягом 1932-1933 років.
"Так режим прагнув зламати наш опір та позбавити нас, українців, ідентичності. Через 90 років російський режим знову через геноцид хоче зламати українців та нашу волю. Не вдасться", - підкреслив Шмигаль.
Він наголосив: "Незламний, хоробрий український народ вистоїть і знову розквітне після перемоги. А росія обов'язково заплатить за свої злочини. Крок за кроком ми наближаємо цей день".
"Світла пам'ять жертвам Голодомору-геноциду. Світла пам'ять усім невинно убієнним. Слава Україні!", - зазначив Шмигаль.
Як повідомляв Укінформ, в Україні сьогодні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.