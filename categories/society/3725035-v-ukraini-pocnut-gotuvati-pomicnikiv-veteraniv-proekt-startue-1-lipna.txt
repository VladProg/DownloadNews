Кабінет Міністрів ухвалив постанову "Про реалізацію експериментального проєкту щодо запровадження інституту помічника ветерана у системі переходу від військової служби до цивільного життя".

Як передає Укрінформ, про це повідомляє Урядовий портал.
Зазначається, що експериментальний проєкт стартує з 1 липня у Львівській, Вінницькій, Дніпропетровській та Миколаївській областях.
Проєкт із запровадження інституту помічника ветерана розроблено фахівцями Мінветеранів. Функціонуватиме він за принципом "рівний – рівному", до обов’язків помічника належатиме індивідуальний професійний супровід ветеранів та членів їхніх сімей у межах переходу від військової служби до цивільного життя.
Помічників ветеранів готуватимуть у центрах ветеранського розвитку на базі визначених закладів вищої освіти. У партнерстві з МОН розроблені спеціальні навчальні програми для підготовки фахівців із супроводу ветеранів війни та членів їхніх родин.
"Йдеться про координаційну підтримку або спрямування, допомогу нашим захисникам і захисницям в отриманні довідок, допомога в тому, де і як пройти програми підвищення кваліфікації або, наприклад, отримати підтвердження сертифікатом наявних навичок, куди працевлаштуватись та багато інших послуг. Тобто всі питання, всі потреби, які виникатимуть у ветеранів – повинні знаходити супровід і підтримку з боку такого помічника. Він відповідатиме за певну кількість ветеранів у громаді”, – зазначила міністр у справах ветеранів Юлія Лапутіна.
За її словами, кандидат у помічники ветерана має бути громадянином України, який володіє українською мовою, має освіту не нижче молодшого бакалавра. У пріоритеті – ветерани й ветеранки, які виявлять таке бажання, а також члени їхніх сімей та родин полеглих воїнів.
Фінансування інституту помічника ветерана передбачено за рахунок державного й місцевих бюджетів та за кошти партнерів з розвитку.
В уряді додали, що 15 червня у Дніпрі відкрили перший в Україні Центр ветеранського розвитку на базі Університету митної справи та фінансів. Він забезпечуватиме створення сприятливих умов для реінтеграції ветеранів та членів їхніх сімей у суспільне життя за допомогою розвитку професійних навичок, перекваліфікації, сприяння зайнятості ветеранів. Крім того, у Центрі готуватимуть помічників ветеранів – у межах реалізації експериментального проєкту.