Дружина Президента України Олена Зеленська нагадала, що навіть невелика нестача води може виснажити людину, тому надважливо підтримувати водний баланс організму.

Як передає Укрінформ, про це перша леді написала в Телеграмі.
“Підтримувати водний баланс надважливо. Організм втрачає рідину швидко, а зневоднення призводить до головного болю, підвищення температури тіла й затьмарення свідомості. Навіть невелика нестача води може виснажити, особливо в тривожних і стресових ситуаціях”, - зауважила Зеленська.
За її словами, скільки води треба пити щодня, як зрозуміти, що людина п’є замало, а також, коли і як пити, можна дізнатися з матеріалу на порталі "Знаїмо".
“Виявляється, немає універсальних норм, бо наші організми різні. Є рекомендації щодо загального споживання води з усіх продуктів і рідин: це 3,7 літра для чоловіків і 2,7 літра для жінок. Тобто, якщо у вашому раціоні багато овочів та фруктів, чаю або інших напоїв, споживання чистої води може бути меншим”, - зазначила дружина Президента.
За її словами, про те, як важливо підтримувати водний баланс в організмі, розповідає й кухар та ресторатор Євген Клопотенко в одному з відео для Дитячого фонду ООН (ЮНІСЕФ). “Це відео буде корисне батькам, які хочуть привчити дітей до здорового пиття замість солодких напоїв із супермаркетів”, - зауважила Зеленська.
“Випивайте склянку води щоразу, коли відчуваєте спрагу, і перед кожним прийомом їжі. Змалечку привчайте дітей до цих простих правил, насамперед своїм прикладом. Бо ж водний баланс – невід’ємний складник здорового харчування, а отже й турботи про себе”, - наголосила перша леді.
Як повідомляв Укрінформ, раніше Зеленська розповіла, що слід вживати в їжу для здорового сну.