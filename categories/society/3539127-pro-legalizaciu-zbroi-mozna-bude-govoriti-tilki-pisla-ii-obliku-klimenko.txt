Очільник Національної поліції Ігор Клименко вважає, що спочатку необхідно провести облік зброї на руках у громадян, а вже потім вести мову про її легалізацію.

Про це Клименко сказав в ефірі телемарафону, передає кореспондент Укрінформу.
«Моя позиція і позиція Нацполіції: спочатку ми маємо усю зброю, яка була легально видана нашим громадянам, поставити на облік - ми її ставимо на облік і під час війни, і після війни ми маємо її поставити на облік. І тільки після цього ми можемо приступати до широкої дискусії щодо легалізації короткоствольної зброї», - зазначив керівник Нацполіції.
За його словами, дискусія з цього питання має бути широкою, адже легалізація зброї стосуватиметься безпеки кожного громадянина України.
Клименко також прокоментував проведене у «Дії» опитування щодо володіння зброєю.
«Громадянам, які брали участь у такому опитуванні, ставлю питання: ви готові (до ситуації – ред.), коли громадянин України буде йти зі зброєю, наприклад, по Хрещатику? Ви будете почуватися в безпеці? Я отримав неоднозначні відповіді. Тому, думаю, треба над цим питанням попрацювати нам всім», - зауважив він.
Як повідомлялося, згідно з опитуванням, проведеним у «Дії», вільне володіння зброєю з метою особистого захисту підтримують 58,75% українців. Для спеціальних потреб - 19,43%, проти права на володіння зброєю - 21,82%.