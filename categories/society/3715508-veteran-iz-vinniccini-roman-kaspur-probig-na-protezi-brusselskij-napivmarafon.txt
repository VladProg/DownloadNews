Ветеран із Вінниччини Роман Кашпур, який втратив на війні кінцівку, 28 травня пробіг на протезі Брюссельський напівмарафон.

Про це Роман Кашпур повідомив у Фейсбуці, передає Укрінформ.
«Брюссельська "двадцяточка" – вогонь. Виконано! 20 км - підкорено. А ми продовжуємо наші подорожі і забіги, головними завданнями яких не просто мотивувати важкопоранених прикладом, а ділом. Тому ми продовжуємо збирати кошти на Благодійний фонд «Громадянин» / Citizen Charity foundation для протезування наших Героїв», - написав Кашпур.

За його словами, упродовж напівмарафонської дистанції, яку він долав на протезі, зупинявся лише на дві хвилини. Утім, попри удвічі меншу відстань, аніж на 43-му Лондонському Марафоні (TCS London Marathon), який Кашпур пробіг 23 квітня, було важче через спеку та затяжні підйоми на трасі. Та український ветеран із поставленим перед собою завданням успішно впорався.
Окрім власне участі в напівмарафоні, метою поїздки Романа Кашпура до Брюсселю була зустріч з представниками Європарламенту та послами Америки і НАТО для обміну досвідом у галузях реабілітації українських ветеранів та допомоги (підтримки) держави ветеранам, котрі повернуться з війни.
Роман Кашпур став першим українським ветераном, котрий здолав повну марафонську дистанцію на протезі.
Як повідомляв Укрінформ, заступниця Голови Верховної Ради України Олена Кондратюк під час свого виступу на полях Київського безпекового форуму заявила, що після повномасштабної російсько-української війни в Україні може бути до трьох мільйонів ветеранів.