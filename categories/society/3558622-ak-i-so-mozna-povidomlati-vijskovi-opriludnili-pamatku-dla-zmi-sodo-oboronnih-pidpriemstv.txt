Міністерство оборони оприлюднило пам’ятку для журналістів про висвітлення діяльності оборонних підприємств України.

Як передає Укрінформ, про це Міноборони повідомляє у Фейсбуці.
Зокрема ЗМІ заборонено висвітлювати влучання та масштаби руйнувань військових та обороно-промислових об’єктів.
Заборонено надавати самостійне пояснення, з якого саме озброєння поцілили в російських загарбників. Слід дочекатись офіційної позиції Генерального штабу Збройних сил України або Міноборони.
Також заборонено вказувати назви підприємств-виробників української зброї, з якої нищать російських загарбників.
Заборонено зазначати кількість і види військової техніки, яка є на озброєнні Сил безпеки та оборони.

Фото: Міноборони

Крім того, заборонено поширювати інформацію про нові розробки та модернізацію техніки на підприємствах ОПК.
У Міноборони закликають дотримуватись правил інформаційної гігієни і не оприлюднювати все, про що стало відомо. "Пам’ятай: ворожа розвідка працює. Не стань знаряддям у руках ворога!", - наголошують у Міноборони.
Як повідомляв Укрінформ, для українців, які рятуються від війни за кордоном, розробили пам'ятку, як не стати жертвою торговців людьми.