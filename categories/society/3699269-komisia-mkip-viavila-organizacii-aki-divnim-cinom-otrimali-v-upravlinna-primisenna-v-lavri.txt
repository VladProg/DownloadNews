Роботи в заповіднику «Києво-Печерська лавра» триватимуть і наступного тижня, аби навести лад з різними об’єктами, які в різний час були передані в безкоштовне управління різним організаціям.

Як передає Укрінформ, про це в ефірі телемарафону «Єдині новини» повідомив міністр культури та інформаційної політики Олександр Ткаченко, відповідаючи на запитання, який відсоток київської Лаври вже оглянуто і які роботи попереду.
«Оглянуто кілька приміщень, куди можливий був доступ. Головне, що комісія продовжує роботу і продовжить її наступного тижня. Є певні плани, про які зараз говорити не варто, але очевидно, що після того, як правоохоронці почали діяти стосовно митрополита Павла і порушників громадського спокою, ситуацію трохи змінюється. Ми сподіваємось, що надалі вона буде відбуватись в більш цивілізований спосіб. Крім того, ще є важливе рішення, яке прийняв уряд вчора на засіданні, – повернуто в управління держави 19-й корпус Лаври, де якимось чином незаконно знаходилась організація «УТОПІК», на чолі якої зараз стоїть колишній міністр часів Януковича пан Кулиняк. Тобто ми діємо в цілому по Лаврі. Мова не йде лише про нижню Лавру, а й про всі об’єкти, які дивним чином в різні часи були передані в безкоштовне управління різним організаціям», – повідомив міністр.
Він також додав, що після повернення будівель в державну власність МКІП планує розробити концепцію управління ними та їх розвитку.
«Ми хотіли б в цілому мати концепт управління і користування на території нижньої Лаври. Безперечно, наше життя там має продовжуватися, але є різні деякі питання і стосовно реабілітаційного центру для військових, діяльності народних художніх промислів та інших речей. Так само ми вивчаємо питання стосовно того, яким чином в Лаврі існували в різні часи представництва різних християнських церков. Думаю, що на фоні того, що ми побачили, яким чином, так би мовити, управляли деякими об’єктами представники УПЦ МП, питання стосовно перлини української культурної спадщини, яка занесена в список ЮНЕСКО, буде обговорюватися з громадськістю», – повідомив міністр.
Відповідаючи на запитання щодо позову про недопуск працівників МКІП на територію Лаври, Ткаченко повідомив, що відбудеться повторний розгляд у Київському господарському суді. Після позитивного розгляду питання на користь держави до роботи мають приступити судові виконавці. Водночас він висловив сподівання на добру волю і розуміння представників УПЦ МП, які перебувають у нижній Лаврі незаконно, і які розпочнуть співпрацю з комісією міністерства.
Щодо пошкодження майна на території Лаври, Ткаченко запевнив, що кожен випадок буде окремо досліджуватися і за будь-яке незаконне та неналежне користування державним майном порушники відповідатимуть.
Як повідомляв Укрінформ, під час останнього обстеження приміщень Лаври комісія МКІП виявила, що стародавні двері у приміщенні охорони в Києво-Печерській лаврі, яким користувалася Українська православна церква (московського патріархату), використовувалися замість мішені для метання ножів. Крім того, виявлено рекламу єпархій з тимчасово окупованого Криму й візитівки монахів з окупованих територій.