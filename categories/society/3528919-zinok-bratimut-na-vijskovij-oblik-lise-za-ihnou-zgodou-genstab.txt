Жінок братимуть на військовий облік військовозобов’язаних лише за їхньою згодою.

Як передає Укрінформ, про це Генеральний штаб Збройних Сил України повідомляє у Фейсбуці.
Зазначається, що Генштаб опрацював пропозиції щодо внесення змін до Переліку спеціальностей та професій, споріднених з відповідними військово-обліковими спеціальностями, після одержання яких жінок беруть на військовий облік. Зазначений перелік затверджений наказом міністра оборони України від 11.10.2021 №313 (зі змінами відповідно до наказу міністра оборони України від 07.02.2022 №35, зареєстрованого Міністерством юстиції України поточного року).
Наказ передбачає, що з 1 жовтня 2022 року жінки, які мають спеціальності та професії, визначені в додатку 1 до наказу, братимуться на військовий облік військовозобов’язаних.
Водночас, проведення загальної мобілізації під час війни з російською федерацією засвідчило, що на військову службу до Збройних Сил України та інших військових формувань призвані близько 1% жінок від загальної кількості мобілізованих.
Більшість жінок призначені на посади медичного персоналу, підрозділів зв’язку, морально-психологічного забезпечення, діловодів, бухгалтерів та кухарів. На даний час у ЗСУ залишається потреба у жінках-фахівцях з медицини, радіотехніки та харчових технологій.
"Таким чином, досвід розгортання військових частин ЗСУ та інших військових формувань до повних штатів воєнного часу доводить, що в державі на сьогодні немає гострої необхідності суттєво збільшувати кількість жінок на військовому обліку", - підкреслили в Генштабі.
Зважаючи на це, Головне управління персоналу Генштабу опрацювало пропозиції щодо взяття жінок на військовий облік лише за їхньою згодою. Також пропонується розпочати проведення заходів із включення жінок до військового обліку не раніше ніж через місяць після завершення особливого періоду в державі.
Як повідомляв Укрінформ, раніше заступниця міністра оборони Ганна Маляр заявила, що про обов’язкову постановку на військовий облік жінок наразі не йдеться, а за власним бажанням мобілізувалися до лав до ЗСУ від початку повномасштабного вторгнення росії близько тисячі жінок.