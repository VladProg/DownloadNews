На початку повномасштабного вторгнення вся російська пропаганда була спрямована на Україну, зараз вона більше направлена на інші країни.

Про це під час презентації дослідження VoxCheck в Укрінформі щодо поширення російської дезінформації у Європі повідомила керівниця департаменту протидії інформаційним загрозам національній безпеці Центру протидії дезінформації РНБО Анаїт Хоперія.
“На початку повномасштабного вторгнення вся російська пропаганда була направлена на нашу країну. Зараз росіяни акцентують увагу лише на закордон. Звісно, вони використовують наші вразливості для того, щоб якимось чином дестабілізувати внутрішньо нашу країну, але зовнішньо вони більш заточені”, - сказала Хоперія.

Вона зазначила, що минулого тижня команда департаменту протидії інформаційним загрозам національній безпеці Центру протидії дезінформації РНБО визначила декілька наративів, які майже постійно повторюються: нібито українська армія слабка і некомпетентна, Захід втомився від України, у Заходу закінчуються зброя і гроші.
Як повідомляв Укрінформ, кількість дезінформаційних повідомлень від Росії з початком повномасштабного вторгнення РФ в Україну зросла удвічі.