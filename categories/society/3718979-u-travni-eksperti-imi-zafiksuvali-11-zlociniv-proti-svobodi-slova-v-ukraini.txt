У травні експерти Інституту масової інформації зафіксували 11 злочинів проти свободи слова в Україні, з них чотири вчинила Росія проти українських медіа і журналістів.

Як передає Укрінформ, такими є дані щомісячного моніторингу ІМІ «Барометр свободи слова».
«Серед злочинів проти медіа, які скоїла Росія: вбивство та викрадення журналістів, кіберзлочини. Водночас ІМІ зафіксував сім порушень свободи слова, за які відповідальні громадяни України. Це випадки побиття, перешкоджання та кібератаки», - ідеться в повідомленні.

Протягом травня ІМІ зафіксував загибель ще шістьох медійників. Один журналіст загинув під час виконання професійної діяльності - Арман Солдін, п’ятеро медійників загинули на фронті, захищаючи від російських загарбників Україну.
Відеожурналіст французької інформаційної агенції AFP Солдін загинув 9 травня на сході України внаслідок російського обстрілу.
Військовослужбовець, до повномасштабної війни працював журналістом і редактором у «Газеті по-українськи», журналі «Країна» і сайті Gazeta.ua Володимир Мукан загинув 29 квітня 2023 року в Бахмуті під час виконання бойового завдання.
Фотограф-натураліст, військовослужбовець Денис Кривий загинув під Бахмутом, намагаючись урятувати поранених побратимів.
Військовослужбовець, режисер дитячого телеканалу «Малятко TV» Іван Кузьмінський загинув на Луганщині 17 травня поблизу населеного пункту Діброва в бою з російськими загарбниками.
Військовий, автор видань «Куншт» та «Спільне» Євгеній Осієвський загинув 22 травня 2023 року в боях під Бахмутом.
Військовий, львівський журналіст і активіст Віктор Петров загинув на фронті на сході України 29 травня.
Загалом в Україні загинув 61 медійник унаслідок російської збройної агресії. З них 10 - під час виконання журналістської діяльності, 51 загинув як учасник бойових дій або став жертвою російських обстрілів.
Як повідомляв Укрінформ, міжнародна неурядова організація «Репортери без кордонів» зафіксувала понад 50 випадків, коли артилерійський вогонь направлявся на журналістів, і переважно робилося це навмисно.
Фото: Getty Images