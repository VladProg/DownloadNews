Майже 230 тисяч абітурієнтів підтвердили намір скласти національний мультипредметний тест (НМТ), з них близько 28 тисяч - за кордоном.

Як передає Укрінформ, про це міністр освіти та науки Сергій Шкарлет повідомив у Телеграмі.
«За даними УЦОЯО майже 230 тис. потенційних учасників НМТ підтвердили намір скласти тестування, серед них понад 201 тис. осіб в Україні і майже 28 тис. за кордоном. Ті, хто до 7 червня не зміг підтвердити участі в НМТ, зможуть узяти участь у додатковій сесії тестування», – зазначив Шкарлет.
За даними Міністерства освіти, рейтинг найпопулярніших міст для складання НТМ в Україні наступний: Київ – 18 141, Львів – 8 577, Дніпро – 8 247, Одеса – 6 271, Запоріжжя – 6 004, Вінниця – 5 929.
За кордоном: Берлін – 3 986, Мюнхен – 3 318, Варшава – 2 670, Прага – 2 360, Краків – 1 989.
За словами міністра, остаточно визначитися з вибором міста, країни, а також за потреби змінити населений пункт учасники зможуть на другому етапі, що розпочнеться 21 червня і триватиме до 7 липня.
Можливість завантажити запрошення-перепустку з’явиться після проходження двох етапів підтвердження участі в НМТ (після 12 липня). У перепустці буде зазначено дату, час і місце основної сесії.
Як повідомляв Укрінформ, 10 червня розпочався додатковий період реєстрації для участі у Національному мультипредметному тесті. Реєстрація доступна до 20 червня на сайті УЦОЯО.