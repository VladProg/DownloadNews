Журі Міжнародної премії фотографії (International Photography Awards) оголосило цьогорічних переможців, серед яких - світлина американського фотографа про російсько-українську війну.

Як передає Укрінформ, про це повідомила пресслужба конкурсу у Фейсбуці.
«За версією редакторів у категорії «Фотограф року»: Вольфганг Шван зі світлиною «Війна в Україні»», - заявили в журі.
Зазначається, що Шван переміг на конкурсі International Photography Awards-2023 року завдяки фотографії пораненої мешканки Чугуєва Олени Курило.

«На початку січня 2022 року я вперше поїхав на схід України з наміром висвітлити екологічну історію. Натомість наступні два місяці я висвітлював щоденне життя в окопах Донбасу. За цей час я глибоко вдячний за гостинність і щедрість українців. Я вирішив залишитися, коли 24 лютого почалася війна, і протягом 2022 року працював над новинами та історіями про щоденне життя», - пояснив Шван.
Як відомо, Олена Курило – мешканка м. Чугуїв на Харківщині, яке російські війська почали обстрілювати 25 лютого 2022 року. Того дня був зруйнований багатоквартирний будинок, загинув 16-річний хлопець. Американські та європейські газети розмістили фото Олени на перших шпальтах, вона стала першим «обличчям війни» Росії проти України.
Як повідомлялося, в Університеті Гумбольдта у Берліні відкрили фотовиставку «Російські воєнні злочини» Фонду Віктора Пінчука.