Ексспівробітника столичного спецпідрозділу "Беркут" засудили до семи років ув'язнення за побиття і незаконне затримання активістів Євромайдану.

Як передає Укрінформ, про це повідомляє Офіс генпрокурора.
За підтримання публічного обвинувачення прокурорами Офісу генпрокурора колишнього міліціонера засудили за перевищення влади, фальсифікацію службових документів та надання завідомо неправдивих показань (ч. 2 ст. 28 ч. 4 ст. 41 ч. 2 ст. 365, ч. 4 ст. 41, ч. 2 ст. 28, ч. 1 ст. 366, ч. 2 ст. 384 Кримінального кодексу України).
Йому призначено покарання – 7 років позбавлення волі. Також його позбавлено права обіймати посади у правоохоронних органах строком на три роки і спеціального звання "старший сержант міліції". Крім того, рішенням суду частково задоволено цивільні позови потерпілих.
Прокурори у суді довели, що експравоохоронець, діючи на виконання явно злочинного наказу командира роти спецпідрозділу міліції, разом з іншими співробітниками спецпідрозділу "Беркут" в ніч на 23 січня 2014 року, перебуваючи на Кріпосному провулку Києва, взяв участь у незаконному затриманні та заподіянні тілесних ушкоджень 11 активістам Майдану.
"Беркутівці" доставили учасників акції протесту до одного зі столичних райуправлінь міліції. Там засуджений та його колеги сфальсифікували рапорти і надали завідомо неправдиві показання про нібито вчинення протестувальниками хуліганських дій.
На підставі цих документів активістів безпідставно притягнули до кримінальної відповідальності та заарештували.
Оскільки засуджений упродовж тривалого часу переховується від правоохоронних органів у Росії та на непідконтрольній України території й оголошений в міжнародний розшук, щодо нього здійснювалось спеціальне судове провадження.
В ОГП нагадали, що стосовно інших співучасників – командира цієї роти спецпідрозділу "Беркут", його заступника і шести співробітників, обвинувачених у вчиненні цих злочинів, справи розглядає Святошинський районний суд Києва.
Як повідомляв Укрінформ, проголошення вироку у справі про розстріли "беркутівцями" людей на вулиці Інститутській у центрі Києва в лютому 2014 року відбудеться у жовтні і триватиме кілька днів, попередньо визначені дати — з 18 по 20 жовтня.
Фото: Офіс генпрокурора