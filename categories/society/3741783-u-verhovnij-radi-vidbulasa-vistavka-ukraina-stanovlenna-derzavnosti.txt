Упродовж 25-28 липня у Верховній Раді експонувалася виставка до Дня Української Державності.

Про це в коментарі кореспонденту Укрінформу розповів засновник Музею становлення української нації Валерій Галан.
«Ми хотіли показати тим мужам, яких обирає народ, нашу історію: що краще вони її знатимуть, то більше відстоюватимуть інтереси нашої нації, більше ставатимуть до державотворення», - зазначив він.
За словами Галана, виставка тривала з 25 по 28 липня і була приурочена до Дня української державності, разом із яким святкують День хрещення Русі-України та вшановують пам'ять князя Володимира.
Експозиція експонувалася в кулуарах парламенту, на ній були представлені фігури діячів, які розбудовували українську державність, а також інформаційні банери, де показано, як змінювалися кордони країни від Середньовіччя до новітнього часу, а також атрибути державності, зокрема, герби.
«Те, що у нас були ці атрибути, свідчить про існування у нас держави, і що її визнавали. Коло кожної держави стояли фігури - ті люди, які брали участь в її створенні. Біля Русі - Володимир Великий, поруч з Королівством Русь - Данило Галицький. Біля Великого князівства Литовського та Речі Посполитої ми поставили тільки Богдана Хмельницького, бо він діяв за Речі Посполитої й став засновником козацької держави. УНР представляв Михайло Грушевський, а сучасну Україну - Леонід Кравчук», - пояснив засновник МСУН.
Галан підкреслив, що кожна з фігур - велика постать, яка ніби закликає звертатися до досвіду державотворення: брати найкраще, і не повторювати минулих помилок. Галан зазначив, що 80% депутатів позитивно сприйняли виставку: «Дехто вивчав банери, більшість - фотографувалися з тими (фігурами - ред.), хто подобався найбільше». За його словами, найбільше виставка зацікавила іноземних послів, які перебували в Раді.
«Зараз такий час, що українців сприймають емоційно, через те, що ми мужньо боронимо державу. Але емоції пройдуть, а факти залишаться. І потім нас будуть цінити тільки за те, які ми є. І за цей час ми маємо розказати про історію, про те, що ми боронили й розвивали Європу», - підкреслив Галан.
Як повідомляв Укрінформ, у Національному заповіднику «Києво-Печерська лавра» до Дня Конституції відкрилася виставка-галерея «Україна. Становлення державності», що триватиме до нового року.