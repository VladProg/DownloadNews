Всесвітня організація охорони здоров'я через два тижні обговорить у Копенгагені з представниками Польщі, Чехії, Угорщини та інших країн питання співпраці щодо психічної допомоги українським біженцям.

Про це заявив експерт штаб-квартири ВООЗ у Женеві, співголова Референтної групи із психічного здоров'я та психосоціальної підтримки Фамі Ханна на брифінгу в Укрінформі в п’ятницю.
Він нагадав, що Україна ще у 2015 році доєдналася до проєкту ВООЗ з допомоги людям, які страждають від психічних розладів, а від початку повномасштабного вторгнення українська влада разом з Офісом першої леді у співпраці з міжнародними організаціями Національну програму психічного здоров’я українців.
«Після початку війни ми спільно розробили дорожню карту співпраці з Україною. Через два тижні ВООЗ у Копенгагені розгляне з представниками Польщі, Чехії, Угорщини та інших країн питання співпраці щодо (психічної – ред.) допомоги українським біженцям», - сказав Ханна.
Експерт відзначив, що ВООЗ від початку війни підтримує такі ініціативи, має відповідні ресурси і дотримується найкращих стандартів, які можуть бути застосовані в Україні. З метою покращення співпраці у цій сфері було створено координаційну групу з питань психічного здоров’я.
Як повідомлялося, перша леді України Олена Зеленська наприкінці травня ініціювала Національну програму психічного здоров’я та психосоціальної підтримки, яка має на меті допомогти громадянам подолати стрес, пов’язаний із війною, та наслідки пережитих травматичних подій, запобігти розвитку психічних розладів. Розробку та впровадження програми координує Міністерство охорони здоров’я України у тісній взаємодії з українськими та іноземними фахівцями. Ініціатива реалізується за підтримки Всесвітньої організації охорони здоров’я.