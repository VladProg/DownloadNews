Офіс Омбудсмена наразі зафіксував кілька десятків випадків вилучення у європейських країнах українських дітей із сімей біженців.

Про це Уповноважений ВР із прав людини Дмитро Лубінець сказав під час пресконференції, передає кореспондент Укрінформу.
"Такі факти є, ми їх наразі зафіксували кілька десятків. У чому є проблема - у тому, що відповідно до європейського законодавства, офіційний в Україні опікун не є офіційним опікуном на території ЄС", - заявив він.
Уповноважений зазначив що, інша справа, коли деякі країни розуміють, у якій ситуації перебувають українці та не піднімають це питання або просто допомагають українцям вижити.
А є ті країни, де у нашої влади є проблеми щодо цього, поінформував Лубінець.
"Скажу так: випадки, на наш погляд, порушення прав громадян України є. І я в першу чергу (щодо цього - ред.) звертаюся до своїх партнерів-омбудсманів цих країн. Ми навіть окремо пропрацювали з однією країною юридичний документ, який дозволяє втручатися у цю ситуацію нашим спільним групам", - сказав омбудсмен.
За його словами, у Офісі Уповноваженого добилися найголовнішого - того, що там перестали фізично забирати дітей із родин українських громадян.
"У нас є деякі факти вже вилучених українських дітей, по яким ми зараз займаємося. І ми зараз пропрацьовуємо питання, щоб допомогти цим дітям разом із батьками просто повернутися на територію України", - заявив він.
Як повідомлялося, за інформацією ЗМІ, у країнах ЄС почастішали випадки, коли ювенальні служби забирають дітей від батьків-біженців.