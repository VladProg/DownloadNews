У Києві діти з інвалідністю вчаться основам тележурналістики в межах культурно-мистецького проєкту «ДІМ: Дитяча Інклюзивна Медіастудія» і вже зняли соціальне ток-шоу "На шляху до Перемоги".

Проєкт вже два місяці реалізує громадська організація «Веселка ТВ» за фінансової підтримки Українського культурного фонду в рамках грантової програми «Культура без бар’єрів», повідомили Укрінформу представники громадської організації ГО «Веселка ТВ».
Зазначається, що діти з інвалідністю мають змогу відвідувати майстер-класи та індивідуальні заняття з акторської майстерності, ораторського мистецтва, журналістської майстерності, блогінгу; воркшопи з анімації, психотренінги, майстер-класи з операторської майстерності та ART-творчості.

Зокрема, в рамках проєкту на базі кінотеатру культурного кластеру «Краків» відбулися зйомки соціального дитячого ток-шоу «На шляху до Перемоги», у якому діти з інвалідністю виступили в ролі справжніх тележурналістів, а запрошеною гостею стала заслужена артистка України, відома акторка театру і кіно Олеся Жураківська.

Нині, як поінформували в ГО «Веселка ТВ», тривають репетиції та відбуваються зйомки дитячої пізнавальної культурно-мистецької телепрограми «Лялька-мотанка – сакральний оберіг українців» і пізнавально-розвивального відеоблогу «Поробка з коробки», а також звукозапис дитячої інформаційно-аналітичної радіопередачі соціального спрямування «Відповідально про важливе: Булінг».

«За своєю суттю – це арттерапія. Тобто лікування «мистецтвом», що має цілющі характеристики: хаос думок відступає, приходить гармонія психологічного стан», - зазначила керівниця проєкту, голова ГО «Веселка ТВ» Діна Ібрагімова.

За її словами, завдяки проєкту діти соціально вразливих категорій населення відкривають для себе нові форми творчої самореалізації, стають більш упевненими та відкритими суспільству.

«Тільки в роботі гуртом ми відчуваємо наші синергії та віримо в щасливе майбутнє кожного зі 120 дітей, які стали безпосередніми учасниками проєкту. Хай усі вони отримують радість від цих місяців спільної роботи та імпульс для свого подальшого розвитку», – додала Ібрагімова.
Медійними партнерами проєкту є Національна спілка журналістів України, БО «Благодійний фонд «З теплом у серці», ГО «Перекладачів жестової мови «Міст».