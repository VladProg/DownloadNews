Важливим чинником для розпізнавання інформаційно-психологічної спецоперації (ІПСО) є джерело інформації, яка розповсюджується.

Про це в інтерв’ю ISLND TV заявив представник Головного управління розвідки Міноборони Андрій Юсов, відповідаючи на питання, за якими ознаками можна розпізнати ІПСО, передає Укрінформ.
«Наприклад, джерело інформації. Це дуже важливий чинник. Можна по-різному ставитися: цікаво, нецікаво, нудно і так далі, але є офіційні джерела, у тому числі й українські, є верифіковані медіа, про які можна подивитися, що це за медіа, кількість підписників, реєстрацію. І як тільки ми стикаємося з посиланнями на невідомі джерела, анонімні джерела, анонімні Телеграм-канали, якісь посилання через треті руки, значить, щось не те», - зазначив Юсов.
Він порадив громадянам звертати увагу на те, що від них хочуть цією інформацією, тобто, з якою метою той чи інший матеріал повідомляється.
«Давайте аналізувати ці речі. І критичне мислення тут є дуже помічним. Є багато ресурсів, які працюють і розбивають пропаганду, наприклад, ЦПД. І, зрештою, є багато медіа, які з цими міфами успішно борються», - поінформував представник ГУР.
За його словами, 100 комп’ютерів завжди коштують дешевше, ніж 1 танк, і російські витрати на ІПСО для РФ завжди будуть більш вигідні, ніж ведення повноцінних бойових дій.
«Звичайно, ми всі люди, є емоції, є особисті втрати, особисті трагедії, є очікування, щоб все це якомога швидше закінчилося. Але разом із тим головне зараз – це зберігати критичне мислення, (розуміти – ред.), яка вже велика ціна заплачена і не почати підігравати своїми об’єктивними людськими емоціями ворогу, який насправді тільки цього і чекає», - переконаний він.
Як повідомлялося, Юсов заявив, що вести «діалог» із ботом РФ – все одно, що сперечатися з російським танком.
Фото: moderndiplomacy.eu