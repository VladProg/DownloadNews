Президент Володимир Зеленський подякував бійцям 93-ої окремої механізованої бригади «Холодний Яр», які захищають державу на Бахмутському напрямку.

Про це він написав у Телеграмі, передає Укрінформ.
«Наші бойові бригади кожного дня стверджують українську силу й дають окупантам зрозуміти, що на українській землі їм не місце. 93-тя окрема механізована бригада «Холодний Яр», дякую за вашу міцність, за безстрашну боротьбу з ворогом, героїчний захист нашої держави на Бахмутському напрямку», - зазначив глава держави.
Він зауважив, що «холодноярівці» – хоробрі й загартовані боями воїни, які не лишають окупантам жодного шансу.
«Цінуємо ваші результати. Пишаємося кожним і кожною, хто в бою», - наголосив Президент.

Як повідомляв Укрінформ, Сили оборони України з 24 лютого 2022 року по 10 вересня 2023 року ліквідували близько 268 630 російських загарбників.