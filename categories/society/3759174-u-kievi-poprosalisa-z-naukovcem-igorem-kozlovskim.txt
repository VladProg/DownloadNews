У Свято-Михайлівському Золотоверхому монастирі у Києві попрощалися з українським релігієзнавцем і колишнім бранцем Кремля Ігорем Козловським.

Як повідомляє кореспондент Укрінформу, у храмі відбувся обряд відспівування, після цього у дворі пройшла громадська панахида.
У прощанні взяли участь рідні Козловського, громадські діячі, політики, військові, представники духовенства, медіа і культури, а також колишні полонені.






У Києві попрощалися з науковцем Ігорем Козловським / Фото: Руслан Канюка, Укрінформ











































Віддати останню шану науковцю прийшли, зокрема, п’ятий президент України Петро Порошенко, народний депутат Сергій Рахманін, голова Меджлісу кримськотатарського народу Рефат Чубаров, колишній міністр освіти Сергій Квіт та екскерівник Мінкультури Володимир Бородянський, голова Українського інституту національної пам'яті Антон Дробович, колишні полонені Володимир Жемчугов і Станіслав Асєєв.

Рефат Чубаров на церемонії зазначив, що Ігор Козловський був одним із тих людей, які знали, як вивести Україну зі стану війни. "Він говорив тихим, але сильним словом. Уже будучи у великій небезпеці в умовах, коли навколо були бандити і терористи і на нього полювали, він виходив з державним і кримськотатарським прапорами у Донецьку. Я висловлюю від імені кримськотатарського народу велике співчуття родині, близьким, друзям і всім нам, українцям”, - сказав голова Меджлісу.

Своєю чергою Порошенко назвав Козловського своїм другом. "Коли важко — він поруч і знаходить правильні слова, коли добре — теж поруч, коли треба створювати Православну церкву України — він допомагає. Його звершення безцінні для України!” - сказав політик.
За його словами, якщо має бути символ українського патріота, то це Ігор Козловський.
Поховають науковця на Байковому кладовищі.
Як повідомляв Укрінформ, Ігор Козловський помер уночі 6 вересня від серцевого нападу.
Козловський народився 16 лютого 1954 р. на Донеччині. Український вчений та громадський діяч, відомий в Україні та світі фахівець з релігійних, духовних і психофізичних систем, член Ініціативної групи “Першого грудня”, є автором 50 наукових праць і понад 200 статей.
У січні 2016-го року він потрапив у полон до бойовиків "ДНР" і був "засуджений" до ув'язнення. У полоні перебував майже 2 роки (700 днів), пережив тортури. Був визволений 27 грудня 2017 року разом з іще 73 українцями.