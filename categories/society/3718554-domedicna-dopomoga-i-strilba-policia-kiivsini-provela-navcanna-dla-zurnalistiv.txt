Поліція Київської області до Дня журналіста провела на полігоні навчання для медійників.

Про це передає кореспондент Укрінформу.
"Для нас дуже важливо перемагати російську пропаганду - саме завдяки вашій роботі. Поліція Київщини завжди відкрита до спілкування з вами, до вашої підтримки, тому можете завжди звертатися. Бо ми служимо, щоб оберігати наших людей", - сказав начальник поліції столичної області Андрій Нєбитов, звертаючись до присутніх на навчаннях представників ЗМІ.
Він побажав журналістам сил і наснаги.
Медійники пройшли навчання з надання домедичної допомоги - серед іншого, вчилися, як правильно накладати турнікет на нібито поранену кінцівку і пов'язки на інші гіпотетично пошкоджені ділянки тіла та робити непрямий масаж серця на прикладі манекену.
Також журналісти у рамках проходження навчань із самозахисту вчилися стріляти з різних видів зброї - різноманітних пістолетів, у тому числі зі зброї вітчизняного виробника "Форт" різних моделей.






Поліція Київщини провела на полігоні навчання для журналістів / Фото: Павло Багмут. Укрінформ































Охочі могли на практиці побачити, як стріляти з автоматичної зброї - автоматів різних моделей і кулемета, у тому числі натівського калібру.
Наприкінці навчань Нєбитов вручив групі медійників символічні подарунки.
6 червня українські журналісти відзначатимуть своє професійне свято, встановлене згідно з Указом Президента від 25 травня 1994 року.