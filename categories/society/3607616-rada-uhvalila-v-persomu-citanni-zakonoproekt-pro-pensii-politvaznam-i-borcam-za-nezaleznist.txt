Верховна Рада ухвалила в першому читанні проєкт закону про пенсії політв'язням та борцям за незалежність України у XX столітті.

Про це у Фейсбуці повідомив народний депутат Володимир В'ятрович, передає Укрінформ.

"Нарешті ми почали шлях до відновлення не лише історичної, але соціальної справедливості щодо людей, завдяки яким Україна здобула незалежність. Нині Верховна рада підтримала в першому читанні проєкт закону 8032 «Про внесення змін до Закону України "Про пенсії за особливі заслуги перед Україною" (щодо борців за незалежність України у XX столітті)", - написав В'ятрович.

Він нагадав, що у 2015 році було ухвалено Закон «Про правовий статус та вшанування пам’яті борців за незалежність України у XX столітті», який визначив їх місце в історії. Але тоді питання належного їх соціального захисту залишилося невирішеним.
"В часи СРСР, навіть вийшовши з місць позбавлення волі, ці люди були позбавлені гідної роботи й зарплати, а отже, отримали мізерні пенсії. У той час як пенсії їхніх катів – колишніх суддів, прокурорів, працівників КГБ, МВД є значно вищими", - додав В'ятрович.
Законопроєктом пропонується внести зміни до Закону України «Про пенсії за особливі заслуги перед Україною», поширивши його дію на громадян України, які відповідають одночасно трьом критеріям.
По-перше, відповідно до Закону «Про правовий статус та вшанування пам’яті борців за незалежність України у XX столітті» мають статус борців за незалежність України у XX столітті.
По-друге, відповідно до Закону України «Про реабілітацію жертв репресій комуністичного тоталітарного режиму 1917-1991 років» зазнали репресій за політичними або релігійними мотивами у формі позбавлення волі (ув’язнення) або примусового безпідставного поміщення здорової людини до психіатричного закладу. Тобто йдеться саме про політв’язнів.
По-третє, ці особи мають бути реабілітованими у встановленому законом порядку.
Як повідомлялося, у 2015 році було ухвалено Закон "Про правовий статус та вшанування пам’яті борців за незалежність України у XX столітті", однак він оминув питання соціальних гарантій. У 2018 році парламент оновив процедуру реабілітації жертв політичних репресій - було вилучено застарілі норми закону, завдяки чому репресовані отримали право на реабілітацію.