Кабінет Міністрів схвалив ініційовану Міністерством з питань реінтеграції тимчасово окупованих територій постанову, яка забороняє стягувати з переселенців заборгованість за житлово-комунальні послуги, утворену після 24 лютого 2022 року.

Як передає Укрінформ, про це йдеться на сайті міністерства.
«Заборона поширюється на території, де ведуться бойові дії або тимчасово окуповані рф, відповідно до переліку Мінреінтеграції. Йдеться про осіб, які були змушені залишити свої домівки й евакуювалися у більш безпечні регіони», - зазначається у повідомленні.
Споживачі мають надати постачальнику комунальних послуг або управителю багатоквартирного будинку документи, що підтверджують їх відсутність у будинку. Це довідка внутрішньо переміщеної особи, документ про тимчасовий прихисток в іноземній державі або документи з роботи, щодо лікування, навчання, проходження військової служби.
Крім того, постановою врегульовано питання безперебійного надання житлово-комунальних послуг у приміщеннях державної, комунальної та приватної власності, які використовуються для розміщення внутрішньо переміщених осіб.
Як повідомлялося, у січні у Верховній Раді був зареєстрований законопроєкт, який передбачає списання та реструктуризацію боргів за комунальні послуги для українців, чиє житло розташоване на території бойових дій.