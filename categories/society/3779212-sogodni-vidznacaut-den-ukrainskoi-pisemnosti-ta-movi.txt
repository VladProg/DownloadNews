Щороку 27 жовтня в Україні відзначається День української писемності та мови.

Президент Володимир Зеленський привітав українців зі святом.
"Наша. Вільна. Українська. З Днем української писемності та мови!", – зазначив глава Української держави.

Голова Верховної Ради Руслан Стефанчук звернувся до українців з цієї нагоди, повідомляє Укрінформ.
"День української писемності та мови. День нашої рідної й унікальної. Незалежної та переможної. Мови, яка впродовж століть зазнавала утисків і заборон. Але, попри все, шанується та квітне. Бо це мова вільних людей. Мова сміливих і мужніх. Мова сильних та незламних. Любіть Україну й любіть українську", – зазначив Стефанчук.
Голова ВРУ підкреслив, що українська мова – це національна ідентичність і винятковість українців.
"І так сильно "Слава Україні!" звучить лише українською. Слава Україні та Слава Збройним Силам України", – додав спікер українського парламенту.
Цього року до Дня української писемності та мови проводять радіодиктант і зачитують текст «Дороги України» лауреатки Шевченківської премії Катерини Калитко. Радіодиктант звучить в ефірі «Українського радіо», Радіо Культура та телеканалу Суспільне Культура. Трансляції також доступні на ютуб-каналі «Українського радіо» і на фейсбук-сторінках Суспільного.
Як повідомлялося, Всеукраїнський радіодиктант був започаткований у 2000 році командою Українського Радіо і з того часу став найбільшим україномовним флешмобом. Головна мета події — не перевірити грамотність учасників, а об'єднати українців і знавців української мови по всьому світу.