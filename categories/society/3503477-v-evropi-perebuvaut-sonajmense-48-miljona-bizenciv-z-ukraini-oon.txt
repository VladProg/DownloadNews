За оновленими даними Управління Верховного комісара ООН у справах біженців, в Європі зареєстровано щонайменше 4,8 млн біженців з України.

Як передає Укрінформ, про це повідомляє УВКБ ООН.
Відтак Управління представило приблизну кількість біженців, зареєстрованих у 44 країнах Європи, а також оновлення про перетин кордону з України з 24 лютого, рух назад в Україну та реєстрацію тимчасового захисту в Європі.
Станом на 7 червня було зареєстровано близько 7,3 млн перетинів кордону з України і ще 2,3 млн – в Україну.
Згідно з новими даними, отриманими від влади України та зібраними УВКБ ООН, по всій Європі зареєстровано щонайменше 4,8 млн біженців з України, включаючи тих, хто спочатку перетнув кордон із сусідніми країнами, а потім переїхав до інших країн.
Із 4,8 млн українських біженців, зареєстрованих в Європі, 3,2 млн зареєструвалися у програмі тимчасового захисту або подібних національних програм захисту.
Управління також зазначило, що в Європі найбільше українських біженців у Польщі – 1,15 млн, Німеччині – 780 тис., Чехії – 366 тис. У росії, за оцінками УВКБ ООН, перебуває 1,1 млн українців.
Як повідомляв Укрінформ, за оцінками Нацгвардії, за останній тиждень можна спостерігати тенденцію до того, що наші співгромадяни більше повертаються в Україну, а не їдуть за кордон.