Служба безпеки України виявила факти свідомого зриву поставок медичного обладнання до військових госпіталів і закладів охорони здоров’я з боку підприємств, кінцевим бенефіціаром яких є громадянин російської федерації.

Як передає Укрінформ, про це повідомляє пресцентр СБУ.
У ході слідчих дій виявлено, що понад 10 пов’язаних між собою вітчизняних компаній, які спеціалізуються на постачанні дорогого медобладнання, впродовж останнього року системно не виконували свої договірні зобов’язання. Йдеться як про постачання устаткування, так і про його сервісне обслуговування.
Задокументована сума збитків від такої протиправної діяльності становить майже 13 млн грн.
Встановлено, що росіянин - фактичний власник компаній - та їх менеджмент з-поміж громадян України причетні до умисного невиконання договорів.
Під час обшуків виявили та вилучили печатки підприємств, а також носії інформації та документи з доказами протиправної діяльності.
Наразі громадянину рф (заочно) та керівнику однієї з компаній-постачальників повідомлено про підозру у вчиненні злочину.
«За даними слідства, у листопаді 2019 року між Департаментом охорони здоров’я КМДА та приватним підприємством укладено договір про постачання трьох рентгенівських апаратів для медичних закладів м. Києва на загальну суму близько 25 млн грн. Однак, з моменту поставки товару – грудня 2019 року по теперішній час ці апарати належним чином не функціонують та мають дефекти. Це не дозволяє експлуатувати рентгенівську систему для отримання рентгенівських зображень та їх друк», - йдеться у повідомленні Офісу Генерального прокурора.
Тривають слідчі дії для встановлення та притягнення до відповідальності всіх причетних до протиправної діяльності осіб.
Виявлення та документування злочину здійснювали співробітники ДЗНД СБУ спільно зі слідчими Національної поліції за процесуального керівництва Подільської окружної прокуратури м. Києва.
Як повідомляв Укрінформ, у липні Служба безпеки знешкодила організоване угруповання, яке займалося протиправною легалізацією іноземців у нашій державі. Його клієнтами були громадяни росії та країн з підвищеною терористичною загрозою з Близького Сходу та Центральної Азії.