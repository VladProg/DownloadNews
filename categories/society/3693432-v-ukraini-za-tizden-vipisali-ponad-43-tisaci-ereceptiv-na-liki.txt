Від початку квітня в Україні виписали понад 43 тисячі електронних рецептів на ліки.

Про це повідомляє пресслужба МОЗ, передає Укрінформ.
"З початку квітня до звичного паперового рецепта додався цифровий аналог, отже, всі рецептурні ліки тепер можна придбати як за паперовим, так і за електронним рецептом. Українці активно користуються новим сервісом: за перший тиждень було виписано понад 43 тисячі електронних рецептів", - йдеться у повідомленні.
Як повідомлялося, з 1 квітня рецептурні ліки можна придбати в аптеці за електронним рецептом.
Із 1 серпня 2022 року було запроваджено електронний рецепт на антибіотики, з 1 листопада – на наркотичні (психотропні) препарати. Станом на березень 2023 року було виписано 691 936 електронних рецептів на антибактеріальні засоби і 20 118 – на засоби наркотичні (психотропні).