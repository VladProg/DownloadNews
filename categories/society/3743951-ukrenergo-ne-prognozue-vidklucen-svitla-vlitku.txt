НЕК «Укренерго» не прогнозує відключень споживачів улітку через нестачу електроенергії.

Про це сказав голова правління компанії Володимир Кудрицький на брифінгу, повідомляє кореспондент Укрінформу.
«Ситуація не є простою, навіть улітку. Але ми не прогнозуємо ніяких відключень споживачів через те, що в енергосистемі не вистачає електроенергії», - сказав Кудрицький.
За його словами, щоб мінімізувати ризики під час проходження осінньо-зимового періоду, важливими є чотири елементи: ремонти пошкоджених енергооб'єктів (підстанцій, електростанцій); інженерний захист, який дозволить зменшити наслідки можливих ударів; ощадливе споживання електроенергії та щільність системи протиповітряної оборони.
«На 100% відновити той обсяг руйнувань, яких зазнала енергосистема, за ті 8 місяців, які минули після зупинки обстрілів, фізично неможливо», - зауважив очільник Укренерго.
Він підкреслив, що за таких умовах потрібно так розподілити ресурси, щоб полагодити максимум об'єктів.
Кудрицький також зазначив, що до зими енергетикам необхідно залучити всю генерацію, яка є доступною. Крім того, осінньо-зимовий період буде складним без залучення імпорту електроенергії.
Як повідомлялося, 2 серпня у плановий ремонт ремонт вийшов ще один атомний енергоблок, через що зменшилася потужність атомних електростанцій.