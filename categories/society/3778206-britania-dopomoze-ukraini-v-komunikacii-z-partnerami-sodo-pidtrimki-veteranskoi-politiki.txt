Велика Британія є ключовим партнером нашої країни у справі впровадження системи переходу від військової служби до цивільного життя для українських захисників і захисниць.

Про це заявила міністр у справах ветеранів Юлія Лапутіна під час робочої зустрічі з представником Посольства Великої Британії в Україні Домінік-Гайдном Брайтвейтом, передає Укрінформ із посиланням на Урядовий портал.
“Співпраця з урядом Великої Британії є однією з ключових у межах впровадження системи переходу від військової служби до цивільного життя. Мінветеранів відкрито до співробітництва з усіма нашими міжнародними партнерами у проєктах з реалізації нової державної ветеранської політики, яка забезпечує прозорий підхід до потреб кожного захисника і захисниці”, - сказала Лапутіна.
Сторони обговорили можливості координації міжнародної підтримки у галузі реінтеграції ветеранів та їхніх сімей. Основною темою зустрічі стала розробка моделі співпраці, яка має спростити для міжнародних партнерів України розуміння ключових потреб країни у підтримці ветеранів. Головним результатом є зацікавленість Посольства Великої Британії в Україні у створенні дієвої системи міжнародної підтримки ветеранської політики в Україні, що впроваджує Мінветеранів.
Зазначається, що під час дискусії Брайтвейт наголосив на необхідності створення проєктного офісу для розробки кластерних підходів до фінансування й реалізації проєктів. Як співголова Секторальної робочої групи з боку партнерів з розвитку, він запропонував свою допомогу в комунікації із закордонними партнерами, які задекларували готовність підтримати державну ветеранську політику України.
Як повідомляв Укрінформ, Міністерство у справах ветеранів займається стандартизацією послуг для ветеранів та формує реєстр їх надавачів.