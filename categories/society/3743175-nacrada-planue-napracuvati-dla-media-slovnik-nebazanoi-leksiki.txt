Голова Національної ради з питань телебачення і радіомовлення Ольга Герасим'юк анонсувала створення словника "небажаної" лексики для висвітлення у ЗМІ чутливих тем, що стане складовою формування медіапростору, вільного від дискримінації.

Про це вона заявила в інтерв'ю "Інтерфакс-Україна", передає Укрінформ.
"Ми маємо формувати медіапростір, вільний від дискримінації, фіксацій образливих та некоректних стереотипів і мови ворожнечі щодо будь-яких громадян країни за багатьма ознаками. Для того, щоб зрозуміти, як нам облаштувати саме таку політику в інформаційному просторі, регулятор провів уже кілька зустрічей – із ромською, єврейською, кримськотатарською спільнотами, представниками мусульманських організацій, Всеукраїнської ради церков і релігійних організацій... Результатом цих зустрічей мають бути напрацьований словник "небажаної" лексики і критерії до інформації, яка є недопустимою, а також спільна просвітницька робота для медіа", - зазначила вона.
Герасим'юк повідомила, що у планах українського медіарегулятора - проведення зустрічей із представниками інших "чутливих" спільнот - ветеранськими організаціями, організаціями, які представляють людей з інвалідністю, арабськими спільнотами.
Вона також нагадала, що Закон "Про медіа" значно розширив перелік тих ознак, за якими не допускається дискримінація. Йдеться про вік, стать, етнічне чи соціальне походження, громадянство, расу, сексуальну орієнтацію, гендерну ідентичність, інвалідність. За її словами, закон передбачив відповідальність за висловлювання, які підбурюють до дискримінації чи утисків або ж розпалюють ненависть, ворожнечу чи жорстокість до окремих осіб чи їх груп.
Як повідомляв Укрінформ, Нацрада проводить консультації з уповноваженим Верховної Ради з прав людини стосовно питань забезпечення медіасервісів для людей з інвалідністю.