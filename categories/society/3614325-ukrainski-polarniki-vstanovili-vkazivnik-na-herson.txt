Українські полярники встановили біля станції «Академік Вернадський» вказівник на Херсон.

Як передає Укрінформ, про це у Фейсбуці повідомляє Національний антарктичний науковий центр.
«Українські полярники встановили біля станції «Академік Вернадський» вказівник на Херсон. Він відображає відстань до звільненого міста (14 900 км), пофарбований в кольори нашого прапора і має традиційний кавунчик», - йдеться у повідомленні.
Зазначається, що табличку розмістили на спеціальному стовпі поблизу станції, де знаходяться вказівники різних населених пунктів: з яких родом наші полярники або які мають для них символічне значення. Зокрема, Київ, Черкаси, Харків, Вінниця, аргентинський порт Усвая, сусідня станція «Розера» тощо. Серед останніх – у квітні 2022-го, під час першого рейсу українського дослідницького судна «Ноосфера» до «Вернадського», моряки криголама додали знак рідного Ізмаїла.

Віднині ж в Антарктиці є вказівник на Херсон – на честь повернення міста додому. Разом з ним учасники 27-ї Української антарктичної експедиції встановили також покажчик «Буча» – ще одного міста-героя України.
«Цікаво, що знак з'явився у день народження бучанця Євгена Прокопчука, який працював сисадміном 25-ї УАЕ і з перших днів повномасштабної війни пішов на фронт захищати Україну, інформують у Національному антарктичному науковому центрі», - йдеться у повідомленні.
Найближчим часом зимівники планують додати назви інших міст, які відважно протистояли російській навалі, насамперед Маріуполь. Окрім того, деякі вказівники будуть оновлені. Наприклад, Кіровоград декомунізують на Кропивницький, а Вінницю та Одесу зроблять українською транслітерацією.
Як повідомляв Укрінформ, 5 листопада біля української полярної станції "Академік Вернадський" випала рекордна кількість снігу.