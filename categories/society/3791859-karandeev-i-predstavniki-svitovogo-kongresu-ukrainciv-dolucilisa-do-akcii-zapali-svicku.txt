Виконувач обов'язків міністра культури та інформаційної політики Ростислав Карандєєв разом із делегацією Світового конгресу українців ушанував памʼять жертв Голодомору й долучився до акції «Запали свічку».

Про це повідомило Міністерство культури та інформаційної політики України, передає Укрінформ.
Акція пройшла на території Національного музею Голодомору-геноциду.
Очільник МКІП подякував демократичному світу та Світовому конгресу українців, який всі ці роки поширює правду про злочини російського режиму, зокрема й про Голодомор.

«Дякую, що сьогодні ви теж пліч-о-пліч з нами у цій війні за свободу. Саме ви несете правду, поки російська пропаганда видає брехню та приховує свої злочини. Впевнений, що спільними зусиллями справедливість переможе», – наголосив Карандєєв.
Він підкреслив, що МКІП активно працює над інституалізацією Національного музею Голодомору-геноциду включно зі створенням відповідних дорадчих органів, куди також увійдуть представники української діаспори.
Очільник відомства висловив подяку Світовому конгресу українців також за активну підтримку української культури у всесвітньому вимірі та відзначив вагомий внесок у посилення інформаційного спротиву, який Україна чинить російській пропаганді.

Під час зустрічі українська сторона спільно з делегацією Світового конгресу українців визначили подальші шляхи співпраці щодо відстоювання української ідентичності та збереження історичної пам’яті.
Зокрема, акцентовано на необхідності здійснення кроків для подальшої розбудови Національного музею Голодомору-геноциду, спрямованих на поглиблення пошукових і наукових ініціатив та збереження історичної пам’яті для майбутніх поколінь.
Голова Світового конгресу українців Павло Ґрод заявив про готовність організації активно долучитися до пошуку додаткового фінансування для облаштування залів й експозицій музею.

За його словами, Світовий конгрес українців планує розпочати масштабні кампанії зі збору артефактів серед представників української діаспори та пошук нащадків тих, хто пережив Голодомор.
Як повідомлялося, у суботу, 25 листопада, в Україні вшановують пам'ять жертв голодоморів, пережитих українцями у ХХ сторіччі.
З нагоди Дня пам’яті жертв Голодомору міністр внутрішніх справ України Ігор Клименко оприлюднив уривки зі свідчень у кримінальних справах відповідного періоду.