Представникам Міжнародного комітету Червоного Хреста (МКЧХ) протягом останнього місяця вдалося відвідати місця утримання військовополонених у тимчасово окупованих росіянами Донецьку та Горлівці.

Як передає Укрінформ, про це в Телеграмі повідомляє Координаційний штаб з питань поводження з військовополоненими.
Представник Коордштабу під час зустрічі з родинами військовослужбовців штурмової бригади “Азов” (в/ч 3057) зазначив, що українській стороні відомо місце утримання далеко не всіх азовців.
Як ідеться в повідомленні, “після теракту в Оленівці їх порозвозили по різних таборах і тримають ізольовано від інших українських полонених. Тому від тих, хто повернувся, надходить менше інформації щодо утримання бійців “Азову”.
У Координаційному штабі наголосили, що не припиняється робота й стосовно пошуку третьої країни, яка могла б виступити посередником у обміні бійців “Азову”.
“Певні надії покладаємо на Туреччину, бо ця країна має реальні важелі впливу на рф. До того ж уже був прецедент участі Анкари в обміні”, - йдеться в повідомленні.
Представник штабу зазначив, що представникам МКЧХ протягом останнього місяця вдалося відвідати місця утримання в Донецьку та Горлівці. Зараз вони намагаються потрапити до полонених у Луганський області.
Як повідомляв Укрінформ, у Коордштабі заявили, що росія не поспішає відповідати на запити міжнародних організацій, зокрема Міжнародного комітету Червоного Хреста щодо підтвердження полону українських військовослужбовців, бо це тягне за собою виконання певних зобов’язань згідно з міжнародним гуманітарним правом, зокрема Женевськими конвенціями.