Президент Володимир Зеленський наголошує, що всі обмеження прав і свобод громадян, у тому числі й на виїзд за кордон, планують скасувати після завершення дії режиму воєнного стану.

Про це йдеться у відповіді глави держави на електронну петицію №22/139292-еп, яка зібрала необхідну для розгляду кількість підписів, повідомляє Укрінформ.
«Указом Президента України від 24.02.2022 № 64/2022 «Про введення воєнного стану в Україні» визначено, що на період дії правового режиму воєнного стану конституційні права і свободи людини і громадянина передбачені, у тому числі, статтею 33 Конституції України, можуть бути обмежені. Скасування вказаних обмежень передбачається здійснити після завершення дії правового режиму воєнного стану», - зазначив Зеленський.
Він нагадав, що статтею 33 Конституції закріплено право кожного, хто на законних підставах перебуває на території України, вільно залишати її територію за винятком обмежень, які встановлюються законом, водночас за статтею 65 Основного закону захист Вітчизни, незалежності та територіальної цілісності України є обов'язком громадян.
Президент також зауважив, що правила перетинання державного кордону громадянами України встановлюються Кабінетом Міністрів, зокрема й на період дії правового режиму воєнного стану.
Крім того, у петиції порушувалося питання про запровадження пріоритету призову під час мобілізації добровольців, на що Президент зауважив, що організаційне керівництво мобілізацією в Україні також здійснюється урядом.
«Звернувся до Прем’єр-міністра України Д.Шмигаля з проханням комплексно опрацювати порушені в електронній петиції пропозиції, звернувши особливу увагу на дотримання конституційних прав громадян, запобігання і виявлення можливих правопорушень, пов’язаних з корупцією, зокрема серед співробітників прикордонних пунктів пропуску і територіальних центрів комплектування та соціальної підтримки», - зазначив Зеленський.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
В Україні оголошено воєнний стан та загальну мобілізацію.
Фото: ОП