Наразі мобілізація в Україні стосується чоловіків віком від 18 до 60 років, а жінкам-медикам з 1 жовтня треба просто стати на військовий облік.

Про це в ефірі телемарафону “Єдині новини” сказав начальник служби зв’язків з громадськістю командування Сухопутних військ ЗСУ Володимир Фітьо, повідомляє Укрінформ.
“З 1 жовтня вступили в дію зміни до закону про військовий облік і відповідно до цих змін жінки-військовослужбовці, жінки-медики, які мають медичну освіту, мали стати на військовий облік. Насправді для них не змінилося нічого, тому що жінки, які навчалися у медичних вузах і мали медичну освіту, завжди були військовозобов’язаними. Просто раніше, хтось ставав на військовий облік у свій територіальний центр комплектування та соціальної підтримки - колишні військкомати, а хтось цю процедуру не зробив. Відповідно, з 1 жовтня зараз усі жінки-медики - фармацевти, акушери, стоматологи, мають з’явитися у свої терцентри, хто ще цього не зробив, стати на військовий облік, пройти медичну комісію і отримати військовий обліковий документ”, - розповів Фітьо.
Водночас він зауважив, що “з 1 жовтня якихось черг біля територіальних центрів комплектування та соціальної підтримки ми не спостерігали, тому що цей процес завжди тривав”.
“Ажіотаж, який був довкола цього питання, він був підігрітий російською пропагандою, тому що російська пропаганда казала, що все - ви, жінки-медики, ідете в ТЦК, стаєте на облік і відразу на фронт. Мова іде не про фронт. Мова іде взагалі не про мобілізацію, мова іде про те, що зараз українська держава має чітко розуміти, який в нас є резерв медичних працівників”, - сказав Фітьо.
Він додав, що таким чином жінки стають на військовий облік, подають документи і “встановлюється їхній ступінь можливості проходження в майбутньому військової служби”.
“Повертаючись до наших жінок-медиків - зараз вони стають просто на військовий облік, а це не означає мобілізація. Це для загального заспокоєння. Це для того, щоб виконати вимоги законопроєкту про військовий облік. На даний момент мобілізація в Україні стосується чоловіків віком від 18 до 60 років, які можуть за станом здоров’я проходити військову службу в Силах оборони чи Збройних силах України. Основним меседжем, який би хотів всім нагадати, що обов’язок захищати свою країну - він прописаний у Конституції України. І для того, щоб бути готовим виконувати свій обов’язок по захисту України, необхідно з’явитися у свої територіальні центри комплектування та соціальної підтримки та оновити свої облікові дані. Тобто якщо є якесь право на відстрочку надати це право на відстрочку, щоб ресурси, які зараз є в територіальних центрах комплектування та соціальної підтримки, використовувати правильно”, - підсумував Фітьо.
Як повідомлялося, минулого року Верховна Рада ухвалила зміни до закону про мобілізаційну підготовку й мобілізацію, відповідно до якого жінки, які мають медичну або фармацевтичну спеціальність, підлягають обов’язковому військовому обліку.
Таким чином, із 1 жовтня 2023 року на військовий облік мають стати всі жінки-медики та жінки-фармацевти, які з певних причин там не перебували.