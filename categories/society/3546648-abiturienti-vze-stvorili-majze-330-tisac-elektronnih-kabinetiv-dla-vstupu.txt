Для вступу в заклади вищої освіти (ЗВО) та заклади фахової передвищої освіти (ЗФПО) створено і активовано майже 330 тисяч електронних кабінетів.

Про це повідомив міністр освіти і науки Сергій Шкарлет в Телеграмі, передає Укрінформ.
"Станом на 9 серпня 2022 року для вступу до ЗФПО та ЗВО створено і активовано майже 330 тис. електронних кабінетів. Подано понад 376 тис. електронних заяв. На основі базової середньої освіти подано майже 142 тис. електронних заяв. На основі повної загальної середньої освіти надійшло 196,4 тис. електронних заяв. Для здобуття вищої освіти вступники на основі диплома фахового молодшого бакалавра, молодшого бакалавра чи молодшого спеціаліста подали майже 39 тис. електронних заяв", - написав Шкарлет.

Інфографіка: Телеграм Сергія Шкарлета

Він зазначив, що для вступу до магістратури вже створено понад 57,5 тис. електронних кабінетів. Подавання заяв розпочнеться 16 серпня.
Міністр також назвав 10 ЗВО-лідерів із подавання заяв: Національний університет «Львівська політехніка»; Львівський національний університет імені Івана Франка; Національний технічний університет України «Київський політехнічний інститут імені Ігоря Сікорського»; Національний технічний університет «Харківський політехнічний інститут»; Київський національний університет імені Тараса Шевченка; Національний авіаційний університет; Чернівецький національний університет імені Юрія Федьковича; Державний торговельно-економічний університет; Прикарпатський національний університет імені Василя Стефаника; Київський університет імені Бориса Грінченка.
Як повідомляв Укрінформ, 29 липня стартував прийом заяв на вступ до закладів вищої освіти на основі повної загальної середньої освіти.