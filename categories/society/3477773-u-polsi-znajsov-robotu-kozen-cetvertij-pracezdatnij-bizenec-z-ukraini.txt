У Польщі кожен четвертий працездатний біженець з України вже знайшов роботу.

Про це повідомив заступник міністра внутрішніх справ та адміністрації Польщі, уповноважений уряду у справах біженців з України Павло Шефернакер, передає Укрінформ із посиланням на Polskie radio.
Шефернакер заявив, що уряд Польщі з партнерами працює над системним рішенням, яке дасть змогу біженцям з України адаптуватися та стати самостійними у новій країні.
За інформацією Шефернакера, у базі даних PESEL (ідентифікаційний номер) зареєстровано 400 000 осіб працездатного віку з України; понад 100 000 з них (тобто кожна четверта людина) вже легально працюють у Польщі.
"Це явище світового значення, коли йдеться про біженців. Такого не було ніде", – наголосив він.
Шефернакер зазначив, що біженці з України намагаються самостійно орендувати житло. При цьому він запевнив, що у різних типах центрів держкомпаній, уряду та місцевого самоврядування є ще резерв на кілька десятків тисяч місць для розміщення біженців.
Уповноважений уряду у справах біженців з України нагадав, що Польща поки що не отримала від Євросоюзу жодних коштів, які можна було б використати для допомоги українцям.
Шефернакер додав, що Польща пропонує створити додатковий фонд ЄС для допомоги біженцям України.
Як раніше повідомляв Прем’єр-міністр України Денис Шмигаль, майже всі люди, що покинули Україну через російську збройну агресію, мають намір повернутися додому.