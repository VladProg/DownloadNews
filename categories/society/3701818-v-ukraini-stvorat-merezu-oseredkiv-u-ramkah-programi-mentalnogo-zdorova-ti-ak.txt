У нашій країні буде створена регіональна мережа осередків у межах ініційованої першою леді Оленою Зеленською Всеукраїнської програми ментального здоров’я “Ти як?”.

Як передає Укрінформ, про це повідомляє Міністерство охорони здоров’я.
“Повномасштабне вторгнення рф в Україну, поміж усього іншого, завдає колосальний вплив на психічне здоров’я українців, тому важливо зосередитися на відновленні людського ресурсу і наданні необхідної психосоціальної підтримки”, - ідеться у повідомленні.
На розширеній нараді Координаційного центру з психічного здоров’я при Кабінеті Міністрів ішлося про необхідність поширення пріоритетних напрямів і проєктів у межах ініціативи першої леді зі створення Всеукраїнської програми ментального здоров’я “Ти як?” по всіх областях України. Для цього має бути сформована регіональна мережа осередків з реалізації програми.
“Поки що психосоціальні послуги з’являються реактивно як відповідь на гостру болючу проблему, вони хаотичні і не мають ознак системності. Натомість системність визначається чіткими правилами поведінки, сталою скоординованістю, багатомережевістю та генерацією зусиль всіх галузей і сфер, прямо чи опосередковано дотичних до підтримки ментального здоров’я”, – наголосила керівниця Коордцентру Оксана Збітнєва.
Участь у нараді взяли понад 80 осіб, у тому числі заступники голів обласних військово-цивільних адміністрацій, очільники обласних департаментів охорони здоров’я.
На початку травня для всіх профільних заступників голів ОВЦА, відповідальних за впровадження Всеукраїнської програми ментального здоров’я, та керівників визначених ними обласних департаментів буде проведена стратегічна сесія, де відпрацьовуватимуться механізми втілення пріоритетних проєктів центральних органів виконавчої влади у регіонах та конкретних громадах.
Як повідомляв Укрінформ, у межах програми ментального здоров'я "Ти як?" підготовлена "Аптечка швидкої психологічної допомоги", яку можна завантажити у смартфон.