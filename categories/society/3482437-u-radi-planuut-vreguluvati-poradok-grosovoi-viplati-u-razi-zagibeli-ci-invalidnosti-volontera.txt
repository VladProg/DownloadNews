Отримання грошової допомоги волонтерами, які постраждали під час здійснення діяльності у зоні бойових дій, буде врегульовано законодавчо.

Про це на пресконференції у Медіацентрі Україна-Укрінформ заявила заступниця міністра молоді та спорту України Марина Попатенко.
“Дуже важливо, щоб волонтерський рух був підтриманий на державному законодавчому рівні. У розробленому законопроєкті №7363, що стосується волонтерської діяльності, у першу чергу надається можливість розширити додаткові напрямки волонтерської діяльності для подолання наслідків збройної агресії російської федерації проти України, а також надавати державну підтримку волонтерам», - зазначила вона.
За словами Попатенко, закопроєктом передбачається розширення статті, яка визначає можливість отримання одноразової грошової допомоги для волонтера, який постраждав під час здійснення волонтерської діяльності саме у зоні бойових дій.
«Визначається розмір та порядок грошової виплати у разі загибелі або інвалідності волонтера. Тому що ми бачимо, наскільки зараз безпосередньо волонтери допомагають на передовій, в “гарячих” точках, ризикують своїм життям та здоров’ям”, - сказала заступниця міністра.
Вона пояснила й пропозицію розширення дії цієї норми щодо волонтерської діяльності на всю територію України.
“Якщо раніше норма закону поширювалася на волонтерів, які працюють в окремих районах Луганської та Донецької областей, то новим законопроєктом пропонуємо поширити дію положення щодо волонтерів на всю територію України”, - додала Попатенко.
Так, згідно з законопроєктом, пропонується внести зміни до закону «Про волонтерську діяльність» та встановити одноразову грошову допомогу у разі загибелі (смерті) або інвалідності волонтера в розмірі 550 прожиткових мінімумів, встановлених законом для працездатних осіб (1,36 млн грн).
У разі встановлення інвалідності волонтера внаслідок поранення (контузії, травми або каліцтва): I групи – 250 прожиткових мінімумів, встановлених законом для працездатних осіб (620,2 тис. грн); ІI групи – 200 прожиткових мінімумів (496,2 тис. грн), III групи – 150 прожиткових мінімумів (372,3 тис. грн.)
Як повідомлялося, у Верховній Раді зареєстровано два законопроєкти, що передбачають підтримку волонтерської діяльності в умовах збройної агресії російської федерації в Україні.
росія 24 лютого розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл.