У разі ухвалення урядового законопроєкту щодо порядку отримання, декларування і поводження з вогнепальною зброєю громадяни мають зареєструвати трофейну зброю впродовж 90 днів після завершення бойових дій.

Про це в ефірі загальнонаціонального телемарафону "Єдині новини" сказав заступник міністра внутрішніх справ Леонід Тимченко, передає Укрінформ.
"Відповідно до цього законопроєкту, кожен громадянин, який отримує зброю, має зброю трофейну, повинен буде задекларувати і внести її в реєстр зброї. Уся трофейна зброя, якщо дозволяє закон і калібр такої зброї дозволяє її облікувати за громадянином, має бути облікована впродовж 90 днів після завершення бойових дій. Проте порядок дії закону буде розроблений МВС і запроваджений після ухвалення відповідного законопроєкту", - сказав Тимченко.
Він зауважив, що зараз неможливо точно сказати, скільки зброї, зокрема трофейної, перебуває на руках у населення, враховуючи, що військові, коли заходять на деокуповані території, виявляють велику кількість схронів зброї. За його словами, мова може йти про сотні, іноді навіть тисячі одиниць.
Водночас він нагадав, що з 23 червня в Україні діє Реєстр вогнепальної зброї. Станом на сьогодні понад 800 тис. громадян України є користувачами і власниками вогнепальної зброї. Доступ до реєстру, окрім власників зброї, які її реєстрували, мають поліцейські, котрі несуть відповідальність за обіг зброї, а також експерти та суб'єкти господарювання, на території яких відбувається придбання зброї.
Як повідомляв Укрінформ, Кабінет Міністрів України схвалив проєкт закону «Про внесення змін до Закону України «Про забезпечення участі цивільних осіб у захисті України» щодо вдосконалення порядку отримання, декларування і поводження з вогнепальною зброєю», яким планується заборонити передачу цивільними вогнепальної зброї іншим особам, крім передачі органам Національної поліції.