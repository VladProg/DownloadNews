Президент Володимир Зеленський взяв участь у заходах з нагоди Дня Державної служби спеціального зв'язку та захисту інформації України.

Про це повідомляє Укрінформ із посиланням на пресслужбу ОП.
Глава держави привітав зв’язківців із професійним святом і подякував їм за роботу.
«Сьогодні важливо передусім подякувати кожному й кожній, хто забезпечує надійним зв’язком наших людей, Україну, нашу оборону – усіх українців. Хто захищає лінії зв’язку, відновлює пошкоджений зв’язок, хто захищає кіберпростір нашої держави. Усе це буквально з’єднує українців, дає змогу нашим воїнам і Україні бути ефективними в обороні, а нашим людям – просто розуміти, що відбувається, й чути, бачити своїх рідних і близьких», - наголосив Зеленський під час урочистостей.






Президент привітав зв'язківців зі святом і вручив нагороди / Фото: ОП




















































Присутні вшанували хвилиною мовчання загиблих працівників ДССЗЗІ та всіх українців.
Президент також відзначив важливу діяльність Держспецзв'язку щодо захисту кіберпростору.
«Робота служби спецзвʼязку – комплексна. І це не лише зв’язок як такий. Я пам’ятаю вашу роботу в перші дні повномасштабного вторгнення, спрямовану на те, щоб не дати змоги ворогу уразити будь-яким чином наш кіберпростір. Я точно розумію, що ви робите все можливе в напрямі радіоелектронної розвідки», – зауважив Зеленський.
Він також високого оцінив проєкт зі створення армії дронів.
«Мета щодо армії дронів справді амбітна. Я хочу подякувати за вашу комплексну роботу. І хочу побажати вам лише перемоги. Мені здається, що це – найважливіше», –підкреслив глава держави.
Президент побажав здоров’я рідним і близьким зв’язківців та вручив державні нагороди. Зв'язківці отримали медалі «За бездоганну службу» ІІІ ступеня, «За військову службу Україні», «Захиснику Вітчизни».

Відео: ОП
Зеленський також ознайомився із сучасними цифровими засобами, що, зокрема, призначені для забезпечення захищеним зв’язком найвищих посадових осіб держави у польових пунктах управління, мобільним комплексом радіомоніторингу, складовими системи радіоелектронної боротьби та протидії високоточній зброї.
Главі держави продемонстрували технічні характеристики ударних і розвідувальних безпілотних апаратів, переважна більшість яких вітчизняного виробництва.
Зеленський також заслухав доповідь голови Держспецзв'язку Юрія Щиголя щодо перспектив розвитку служби.
День Державної служби спеціального зв'язку та захисту інформації відзначається в Україні 25 травня, його запроваджено 29 квітня 2021 року.