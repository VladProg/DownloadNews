Слідчі органи Польщі вже опитали понад 1,7 тис громадян України, які змогли засвідчити докази російської агресії.

Про це заявив міністр внутрішніх справ та адміністрації Республіки Польща Маріуш Камінський під час зустрічі з міністром внутрішніх справ України Ігорем Клименком у Львові, передає Укрінформ.
«Від самого початку ми підтримуємо Україну, її міністерство внутрішніх справ. Ми приїхали у Львів для того, щоби сказати: «Ми – з вами!»... Допоможемо продовжити роботу з документування наслідків російської агресії», - наголосив Камінський.
Також він повідомив, що слідчі органи Польщі вже опитали понад 1,7 тисячі громадян України, які проживають у цій країні, аби вони змогли надати певні свідчення та докази російської агресії, щоби надалі їх передати у міжнародний суд у Гаазі.

Як повідомляв Укрінформ, у Львові міністр внутрішніх справ Республіки Польща Маріуш Камінський передав патрульним Львівщини сім автомобілів. А також заявив про подальші плани передавати обладнання українським військовим і правоохоронцям.