Україна має стати країною з найкращими цифровими соціальними рішеннями, де всі послуги та виплати диджиталізовані.

Про це Прем'єр-міністр України Денис Шмигаль сказав на нараді з міністром соцполітики Оксаною Жолнович, головою профільного комітету ВР Галиною Третьяковою та заступницею керівника Офісу Президента Юлією Соколовською, передає Укрінформ із посилання на його Телеграм.
«Наша мета — формувати спроможність замість залежності людини від держави. Соціальні послуги та виплати мають бути максимально адресні. Для цього створюємо Єдиний соціальний реєстр та Єдину інформаційну систему. Підтримка починається з послуги та доповнюється виплатою за потреби», - зазначив Шмигаль.

За його словами, Україна має стати країною з найкращими цифровими соціальними рішеннями, де всі послуги та виплати диджиталізовані. Субсидію можна буде отримати в один клік і вона буде рахуватися автоматично.
«Продовжуємо працювати над впровадженням загальнообов'язкової накопичувальної пенсії. Підтримуємо тих, хто цього дійсно потребує. Формуємо в Україні людиноцентричну соціальну сферу», - додав Прем'єр-міністр.
Як повідомляв Укрінформ, Міністерство соціальної політики презентувало проєкт розбудови соціальної сфери, одним з елементів якої стане створення національного закупівельника соціальних послуг.