Статус особи з інвалідністю внаслідок війни або члена сім’ї загиблого захисника чи захисниці й відповідні соціальні гарантії отримають майже 1000 цивільних осіб.

Про це поінформував перший заступник міністра у справах ветеранів Олександр Порхун в ефірі телемарафону "Єдині новини", передає Укрінформ із посиланням на пресслужбу відомства.
"На виконання Закону 2864 Урядом ухвалено нову окрему постанову, якою визначено документи та механізм встановлення відповідних статусів таким цивільним особам. Наразі Мінветеранів запускає роботу Міжвідомчої комісії з надання статусів та розпочинає приймати заяви від громадян, які претендуватимуть на такі статуси. За попередніми даними, які ми отримали від областей – наразі це приблизно до 1000 осіб", - зазначив він.

Зазначається, що внаслідок одержаних поранень, контузій, каліцтв або захворювань під час безпосередньої участі в обороні країни багато цивільних громадян стали особами з інвалідністю або загинули. За ініціативи Мінветеранів з метою відзначення таких осіб парламент ухвалив Закон №2864, яким віднесено цих осіб до ветеранів війни, а саме визнано особами з інвалідністю внаслідок війни та членами сімей загиблих захисників і захисниць України.
Порхун підкреслив, що відомство не може безпідставно роздавати статуси. Тому за участі громадськості було розроблено механізм, що передбачає перевірку, чи дійсно особа виконувала завдання. За словами посадовця, у цих питаннях Мінветеранів комунікує з представниками добровольчих формувань. Зокрема, відбулася робоча зустріч для допомоги захисникам у зборі необхідних документів для пришвидшення процедури надання відповідних статусів. Порхун також закликав претендентів на статус звертатися до Мінветеранів по консультацію.
“У складі Міністерства працює відділ з надання статусів, де наші працівники нададуть фахову підтримку, допоможуть знайти той чи інший документ”, – додав Порхун.
Як повідомляв Укрінформ, у Вінницькій, Дніпропетровській, Львівській та Миколаївській областях з 1 липня розпочався прийом заяв на конкурсний відбір кандидатів на посади помічників ветеранів. Станом на 10 липня на посаду «помічник ветерана» вже подали 133 заявки. Друга хвиля прийому заяв стартувала 15 липня.