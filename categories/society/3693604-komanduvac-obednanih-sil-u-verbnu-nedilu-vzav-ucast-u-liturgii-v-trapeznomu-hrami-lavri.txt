Група офіцерів Командування Об’єднаних сил Збройних сил України на чолі з командувачем генерал-лейтенантом Сергієм Наєвим взяла участь у літургії з нагоди Вербної неділі.

Як передає Укрінформ, про це повідомляє Командування Об’єднаних сил у Фейсбуці.
Зазначається, що Богослужіння у Трапезному храмі святих Антонія і Феодосія Печерських на території Києво-Печерської лаври здійснив предстоятель Православної церкви України митрополит Київський і всієї України Епіфаній.


Як сказав генерал-лейтенант Наєв, для військовослужбовців віра є сильним емоційним станом, що супроводжує переконання та впевненість бійців у перемозі.

«Це життєва сила, яка дає нам волю долати ворога на полі бою. Крім того, віра пов’язана з довірою, здатністю покладатися на командирів та бойових побратимів, тобто тих, кому довіряєш. Сьогодні ми захищаємо територіальну цілісність України й зміцнюємо слово Боже в наших військових рядах. Ми всі віримо в Бога, а також віримо а нашу світлу перемогу. І будемо робити все від нас залежне, щоб наша перемога стала остаточною й міцною, як і наша віра в Бога», — підкреслив командувач.
Як повідомляв Укрінформ, християни східного обряду 12 квітня відзначають Свято Входу Господнього в Єрусалим, або, як його ще називають у народі, - Вербну неділю.
Фото: Командування Об'єднаних Сил ЗСУ