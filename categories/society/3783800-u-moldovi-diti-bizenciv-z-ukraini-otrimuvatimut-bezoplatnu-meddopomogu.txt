Діти біженців з України отримуватимуть у Молдові безоплатну медичну допомогу незалежно від того, мають вони статус тимчасового захисту чи ні.

Про це з посиланням на Національну компанію медичного страхування Молдови повідомляє NewsMaker.md, передає Укрінформ.
Зокрема, до пакета безоплатної медичної допомоги для дітей біженців входять догоспітальна невідкладна медична допомога, первинна і невідкладна стаціонарна допомога.
У компанії зазначили, що бюджет на надання медпослуг дітям біженців у період із січня 2023 року по лютий 2024 року становить 21 мільйон леїв. За розрахунками компанії, цих грошей вистачить на те, щоб надати медичну допомогу приблизно 13,5 тис. дітям, а витрати покриває Дитячий фонд ООН (ЮНІСЕФ).
Як повідомлялося, понад 8 мільйонів українців стали біженцями після початку повномасштабного вторгнення Росії.