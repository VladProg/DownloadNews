Експерти Ради Європи під час вебінару поділилися досвідом з українськими журналістами щодо безпечного комунікування у прифронтових та окупованих територіях.

Про це повідомляє пресслужба Міністерства культури та інформаційної політики, передає Укрінформ.
"Курс спрямований на навчання працівників медіа та всіх, хто користується мобільними пристроями, соціальними мережами, інтернетом та хмарними сервісами. Він розповідає, як захистити акаунти, пристрої, запобігти фішингу, злому та кібератакам", - йдеться у повідомленні.
Зазначається, що у фокусі другого онлайн-уроку були принципи уникнення вразливих способів комунікації та фішингу, а також засоби убезпечення месенджерів, електронних скриньок. Водночас експерти надали поради з підготовки пристроїв для поїздок на небезпечні території.
"Журналісти щодня стикаються з ризиками зламу електронної пошти, акаунтів у соціальних мережах, зокрема з метою поширення дезінформації. Найчастішим ризиком нехтування основами цифрової безпеки є втрата важливої інформації. Для журналіста це часто набагато серйозніше, ніж для пересічного інтернет-користувача", - сказав голова Офісу Ради Європи в Україні Стен Нерлов.
Водночас заступник очільника МКІП з питань євроінтеграції Тарас Шевченко підкреслив, що безпека для журналістів - одне із найпріоритетніших завдань. "Це як питання якісного висвітлення подій війни, так і гарантування життя для кожної людини, яке є найвищою цінністю для нашої держави", - зазначив він.
Спікерами вебінару стали експерти Лабораторії цифрової безпеки, консультанти Ради Європи Ірина Чулівська та Максим Луночкін.
Навчання відбувалося у межах проєкту Ради Європи «Підтримка безпеки журналістів, медіа та доступу до інформації, включаючи комунікаційну стратегію для Генеральної прокуратури України» у співпраці з МКІП.
Як повідомлялося, у серпні 2022 року було проведено перший вебінар про цифрову безпеку журналістів.
Проєкт Ради Європи "Підтримка безпеки журналістів, медіа та доступу до інформації, включно з комунікаційною стратегією для Генеральної прокуратури України" має на меті підтримати українську медіаспільноту у вирішенні поточних потреб та подоланні наслідків російської агресії та війни в Україні.