Із 2024 року не проводитиметься набір вступників для здобуття ступеня вищої освіти молодшого бакалавра.

Як повідомив у Телеграмі народний депутат Ярослав Железняк, за ухвалення в цілому закону про внесення змін до деяких законів України щодо державної підсумкової атестації та вступної кампанії 2024 року (законопроєкт №10092) проголосували 285 народних депутатів, передає Укрінформ.
Як ідеться у тексті законопроєкту, у 2022, 2023, 2024 роках прийом на навчання для здобуття вищої освіти здійснюється в особливому порядку, визначеному центральним органом виконавчої влади у сфері освіти і науки.
Конкурсний відбір у виші буде здійснюватися за результатами ЗНО 2021 року та/або вступних випробувань 2022–2024 року, проведених з використанням організаційно-технологічних процесів зовнішнього незалежного оцінювання та творчого конкурсу (конкурсу фізичних здібностей) у передбачених законодавством випадках.
Встановлюється, що вступні випробування для участі в конкурсному відборі на навчання у вишах включають українську мову, математику, історію України та предмет на вибір (фізика, хімія, біологія, іноземна мова, географія, українська література).
Прийом на основі освітньо-кваліфікаційного рівня молодшого спеціаліста, освітньо-професійного ступеня фахового молодшого бакалавра, ступеня вищої освіти молодшого бакалавра за вибором вступників може відбуватися з додатковим використанням єдиного фахового вступного випробування з економіки та управління або аграрних наук, що проводиться при вступі на спеціальності відповідних галузей.
Також з 2024 року не проводитиметься набір вступників для здобуття ступеня вищої освіти молодшого бакалавра.
Як повідомлялося, національний мультипредметний тест — форма проведення вступного випробування для здобуття вищої освіти в Україні, запроваджена в 2022 році через повномасштабне російське вторгнення в Україну. НМТ тимчасово замінює традиційні вступні випробування у форматі ЗНО.