У Лондоні відбулася зустріч міністрів юстиції держав світу для обговорення підтримки розслідування Міжнародним кримінальним судом воєнних злочинів російської федерації в Україні.

Як передає Укрінформ, про це Офіс генерального прокурора повідомляє у Телеграмі.
Україну на заході представляли генеральний прокурор Андрій Костін та міністр юстиції України Денис Малюська.
"Ордер на арешт путіна довів, що МКС і Офіс прокурора Каріма Хана безкомпромісно стоять на варті справедливості. Сьогоднішня зустріч — черговий доказ того, що справедливість є нашою спільною фундаментальною цінністю, і ми не допустимо безкарності за міжнародні злочини", – наголосив Костін під час свого виступу.
Генпрокурор подякував заступнику премʼєр-міністра, міністру юстиції Великобританії Домініку Раабу та генеральній прокурорці Вікторії Прентіс за непохитну підтримку України. Також він висловив подяку міністерці юстиції та безпеки Нідерландів Ділан Єшільгоз-Зегеріус за сприяння роботі МКС та експертну підтримку.
Костін висловив переконання, що знищення України та української ідентичності — цілеспрямована стратегія рф. І незаконна депортація українських дітей є частиною цієї стратегії. До того ж, росія щодня застосовує засоби та методи ведення війни, заборонені міжнародним правом.
"Як зазначив Президент Володимир Зеленський, історичне рішення МКС передбачає історичну відповідальність. Наші єдність та співпраця — ключ до забезпечення відповідальності за злочини рф. Сьогоднішня зустріч — ще один крок до цієї єдності. Заради більш справедливого й безпечного світу", – констатував генпрокурор.
Також Генеральний прокурор в Лондоні зустрівся з комісаром Європейського Союзу з питань юстиції Дідьє Рейндерсом – говорили про пріоритетні напрямки співпраці, зокрема про посилення спільної слідчої групи щодо розслідування воєнних злочинів росії в Україні.
За словами Костіна "обговорили пріоритети й наступні кроки співпраці".

Генпрокурор зауважив, що ще багато потрібно зробити для розбудови мережі повної та всеосяжної відповідальності за міжнародні злочини. А саме: посилення спільної слідчої групи та запуск роботи Міжнародного центру з переслідування злочину агресії проти України.
"Кожен з цих компонентів є необхідним для забезпечення відповідальності за всі злочини рф, скоєні в Україні, включно з найвищим міжнародним злочином – агресією. Для всіх причетних до цих злочинів, включно з найвищим керівництвом держави-агресора", – зазначив Костін.
Як повідомляв Укрінформ, Міжнародний кримінальний суд звернеться щодо виділення додаткових коштів для розслідування російських воєнних злочинів в Україні.
Фото: Офіс генпрокурора