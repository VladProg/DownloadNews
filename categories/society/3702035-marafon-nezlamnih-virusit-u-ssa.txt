Ветеран ДШВ ЗСУ Максим Пасічник та триатлоніст Вадим Коваленко 7 травня візьмуть участь у 42-кілометровому марафоні у місті Цинциннаті (США) задля збору коштів на реабілітацію українських воїнів.

Про це марафонці повідомили під час брифінгу в Медіацентрі Україна — Укрінформ.
«Це наш третій «Марафон Незламних», який відбудеться в місті Цинциннаті (штат Огайо) - побратимі Харкова. Його головна мета - нагадати, що війна не закінчилася: про це потрібно говорити. Водночас ми прагнемо зібрати кошти на психологічну та фізичну реабілітацію військових. Ми бігтимемо з Максимом удвох. Я супроводжуватиму його всю дистанцію», - зазначив Коваленко.

За його словами, це щорічний захід, під час якого близько 25 тисяч учасників долають шлях у 42 км. Сама дистанція - у вигляді кола, із різноманітним ландшафтом. Коваленко і Пасічник планують пробігти повну дистанцію, а на останніх 5 км до них доєднаються представники української діаспори та інші ветерани. Водночас триатлоніст зазначив, що за сприяння діаспори у межах марафону було організовано дистанцію Run for Ukraine, гроші з якої підуть у благодійний фонд з реабілітації військових.
Як підкреслив Пасічник, підготовка до цього заходу у нього зайняла 4 місяці, і попри тривалу реабілітацію після поранення він подолає всі 42 км.
«Ми виходимо за межі можливого. Люди не готуються так. Середня підготовка до марафону триває пів року - рік. Я хочу довести всім, що немає кордонів, що ти можеш все зробити, навіть якщо маєш травми або вади здоров'я», - підкреслив ветеран.

Також учасники зазначили, що у межах поїздки до Штатів вони планують зустрітися з мером Цинциннаті, а також з американськими ветеранами з різних регіонів США.
Такі забіги напарники також планують провести у Польщі - Варшаві, а також у Німеччині - у Берліні та Нюрнбергу.
Як повідомлялося, перший «Марафон Незламних» відбувся у листопаді 2022 року у Гостомелі. За його результатами, організаторам вдалося зібрати 300 тис. грн на реабілітацію військових. Другий марафон учасники бігли на деокупованих територіях Харківської області.