Щороку в Україні, за інформацією Програми розвитку ООН (ПРООН), в результаті домашнього насильства гинуть 600 жінок.

Як передає Укрінформ, про це уповноважений Верховної Ради з прав людини Дмитро Лубінець повідомив у Телеграмі.
Він нагадав, що 25 листопада – Міжнародний день боротьби за ліквідацію насильства щодо жінок. Його оголосила Генасамблея ООН у 1999 році.
"За інформацією ПРООН, від фізичного домашнього насильства в Україні страждає близько 2 мільйонів людей. Статистика говорить, що у понад 80% це насильство чоловіків щодо жінок. Щороку від домашнього насильства гинуть 600 українських жінок", - зазначив Лубінець.
Він підкреслив, що жінки у всьому світі зазнають фізичного, психологічного, економічного, сексуального насильства. І найчастіше боротьба з цим – це ходіння по колу, адже після умовного "примирення" з кривдником той у більшості випадків повертається до насильства.
"Тож важливо усвідомити — про проблему не треба мовчати! Жертвам варто звертатися за допомогою до поліції та інших компетентних органів. Кривдник має понести покарання", - наголосив Лубінець.
Він нагадав, що символом проти всіх форм насильства над жінками стала біла стрічка. "Вона символізує намір ніколи не чинити, не сприяти чи не залишатися байдужими до насильства", - зауважив омбудсмен.
Як повідомляв Укрінформ, Рада Європи працює над посиленням допомоги жертвам сексуального насильства внаслідок війни в Україні.