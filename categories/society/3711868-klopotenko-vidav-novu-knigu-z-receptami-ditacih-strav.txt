Нова книга відомого українського шеф-кухаря Євгена Клопотенка «Дитячі страви. 70 простих рецептів» вийшла друком у видавництві: #книголав.

Про це Укрінформу повідомили у видавництві.
«У цій книзі Євген Клопотенко зібрав найпопулярніші страви, які, на його думку, мають припасти до смаку вашим дітлахам. Аби привчити дитину до смачної і корисної їжі, варто долучати її до приготування, а щоб їй було цікаво, ці страви мають бути різноманітними і оригінальними. Можливо, не всі рецепти з книги у вас будуть асоціюватись з дитячим меню, але автор упевнений: найголовніше - не інгредієнти чи назва, а настрій і форма подачі страви», - зазначили у #книголаві.
«Це практичні рецепти, які - я переконаний - сподобаються дітям. Я врахував їхні базові вподобання й поміркував, як зможу це розширити, щоб ваша дитина знайомилася з новими смаками й способами приготування та розвивалася через це. Щоб її світ був простим, смачним і без меж. Тому ця книжка стане вашим другом, вашою найбільшою допомогою у випадках, коли вас (чесно) втомило постійно думати, що приготувати дитині, аби їй було смачно», - прокоментував свою нову книгу сам Клопотенко.
На переконання кухаря, їжа, яку готують батьки дітям - «це дуже про стосунки».
«Дитина виросте й пам’ятатиме, як на вихідних їй готували млинці зі смородиною. Вона любитиме цей спогад, житиме ним і передасть його вже своїм дітям. Ось таку силу має їжа», - запевнив Клопотенко.
У видавництві додали, що книга «Дитячі страви. 70 простих рецептів» — передусім для батьків. Це - практичне видання, що стане помічником для батьків у приготуванні страв для дітей із простих та доступних продуктів швидко, смачно та корисно. Навчить, як подарувати турботу дітям, сформувати гарний смак до правильного та здорового харчування, відкрити різноманіття страв та смаків, а також долучити своїх дітей до спільного готування страви, створення сімейних традицій, щоб дитина, згадуючи своє дитинство, змогла передати ці рецепти своїм дітям.
У книжці рецепти поділено на сім розділів: «Сніданки», «Салати», «Перші страви», «Другі страви», «Випічка і десерти», «Перекуси» та «Напої».
Як відомо, 1 вересня 2021 року всі дитячі садочки та школи України перейшли на нові стандарти і норми харчування. Клопотенко став автором проєкту «Нове Шкільне Харчування», у межах якого створив новий збірник рецептур для навчальних закладів України.
У квітні 2021 року Клопотенко увійшов до авторитетного міжнародного списку 50 Next - переліку професіоналів, які змінюють майбутнє гастрономії, від міжнародного рейтингу найкращих ресторанів світу The World’s 50 Best Restaurants.
У 2022 році World Influencers and Bloggers Awards 2022 назвали українського шеф-кухаря фудблогером року.
Автор книжок: «Зваблення їжею: 70 рецептів, які захочеться готувати», «Зваблення їжею з українським смаком», «Святкові страви».