Швейцарія передасть Україні машину для розмінування із дистанційним керуванням.

Про це йдеться у пресрелізі на сайті швейцарського уряду, передає Укрінформ.
«Федеральний департамент оборони, цивільного захисту та спорту надасть Державній службі із надзвичайних ситуацій України машину для розмінування із дистанційним керуванням для безпечного та ефективного розмінування територій, які були забруднені мінами, касетними боєприпасами та вибухонебезпечними предметами», – йдеться у пресрелізі.

Машину надав швейцарський фонд Digger у вівторок, 29 серпня. Відправка планується у вересні.
Пакет допомоги загальною вартістю 1,2 мільйона швейцарських франків (понад 1,3 мільйона доларів) включає гусеничну машину, причіп для вантажівки та комплект запчастин на три роки. Експерти фонду Digger проведуть тренінги для українських фахівців на місці.
Як повідомляв Укрінформ, швейцарська компанія Global Сlearance Solutions (GCS) заявила про наміри протягом цього року поставити в Україну близько 20 машин розмінування.
Фото з сайту швейцарського уряду