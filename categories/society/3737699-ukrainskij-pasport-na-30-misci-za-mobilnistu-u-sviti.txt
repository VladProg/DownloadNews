Український закордонний паспорт покращив свій показник на шість місць, посівши 30-ту позицію у міжнародному рейтингу Індексу паспортів від компанії Henley&Partners.

Як передає Укрінформ, про це свідчать дані оновленого Індексу.
Власники українського паспорта можуть подорожувати без візи або з отриманням візи після прибуття в 146 країн.
Відповідно до останнього рейтингу, Японія вперше за п’ять років втратила першу позицію в індексі посівши третє місце.
Зараз Сінгапур офіційно є «найпотужнішим» паспортом у світі, громадяни якого можуть відвідувати 192 туристичні напрямки з 227 у всьому світі без візи.
Німеччина, Італія та Іспанія піднялися на 2-е місце з безвізовим доступом до 190 країн, а власники японських паспортів приєдналися до власників шести інших країн — Австрії, Фінляндії, Франції, Люксембургу, Південної Кореї та Швеції — на 3-му місці з доступом до 189 напрямків без попередньої візи.
Індекс паспортів Henley&Partners щоквартально аналізує візові правила 227 країн і територій світу, розподіляючи їх за кількістю країн безвізового в'їзду. Рейтинг укладається понад 10 років у співпраці з Міжнародною асоціацією повітряного транспорту (IATA), яка підтримує найбільшу у світі базу туристичної інформації.
Позиція країни в рейтингу визначається кількістю країн, у які її громадяни можуть в'їжджати без попереднього оформлення віз (без візи або з візою після прибуття). Паспорти усіх розглянутих країн є біометричними.
Як повідомляв Укрінформ, станом на січень 2023 року український закордонний паспорт займав 36-у позицію у міжнародному рейтингу. Тоді з ним можна було без віз або з візою після прибуття потрапити лише в 144 країни.