Кабінет Міністрів ухвалив зміни до постанов, що спрощують ідентифікацію особи під час отримання кваліфікованого електронного підпису.

Про це повідомляє Укрінформ з посиланням на Міністерство цифрової трансформації.
«Наразі не у всіх надавачів можна пройти ідентифікацію особи віддалено. Натомість ідентифікація особи здійснюється за особистої присутності. Під час воєнного стану це займає значно більше часу й унеможливлює своєчасне отримання е-підпису користувачами», - йдеться в повідомленні.
Відтепер під час отримання довірчих послуг, зокрема і представниками іноземних юридичних осіб, формування та видавання кваліфікованого сертифіката для фізичних чи юридичних осіб не потрібно бути присутнім особисто. Підтвердити особу можна онлайн.
«Ухвалена постанова дозволяє використовувати більше способів ідентифікації особи, які діють у ЄС, під час формування кваліфікованих сертифікатів усім категоріям користувачів. Ці умови діятимуть незалежно від дії воєнного стану в Україні», - наголосили в міністерстві.
Як повідомлялося, Міністерство цифрової трансформації розпочало бета-тестування Дія.Підпису, який відповідає регламенту eIDAS Європейського Союзу. Ним можна підписувати документи чи контракти, які дійсні в Україні та державах ЄС.