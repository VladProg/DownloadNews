Верховна Рада ухвалила нову редакцію закону "Про захист прав споживачів".

Про це повідомив народний депутат Ярослав Железняк у Телеграмі, передає Укрінформ.
За словами парламентарія, законопроєкт № 6134 у другому читанні та в цілому підтримали 263 народні депутати.
У пояснювальній записці зазначається, що документ розроблено з метою наближення національного законодавства про захист прав споживачів до законодавства Європейського Союзу та гармонізації системи захисту прав споживачів в Україні з принципами, підходами та практиками ЄС.
Закон регулює відносини між споживачами товарів, робіт і послуг та суб’єктами господарювання незалежно від форми власності, які виробляють, продають товари чи харчові продукти, виконують роботи чи надають послуги, встановлює права споживачів, а також визначає механізми їх захисту та основи реалізації державної політики у сфері захисту прав споживачів.
Він також урегульовує права споживачів у сфері електронної торгівлі.
Як повідомлялося, Державна служба з питань безпечності харчових продуктів та захисту споживачів та її територіальні органи протягом 2022 року розглянули 850 запитів на отримання публічної інформації.