В Україні останніми тижнями фіксується зростання захворюваності на COVID-19, за минулий тиждень виявлено близько 15 тис. випадків інфікування.

Про це повідомив голова Національної технічної групи експертів з питань імунопрофілактики, консультант з вакцинації проти COVID-19 у спільних зі Світовим банком проєктах МОЗ України Федір Лапій на пресконференції в Укрінформі.
"У нас є досить стабільне зростання захворюваності на COVID-19... протягом минулих п’яти тижнів. Було затишшя на початку січня, але останні 5 тижнів у нас додається в кількості офіційно підтверджених випадків COVID-19. Ми не досягли ще жовтневого піку, тим не менше маємо близько 15 тисяч підтверджених випадків за минулий тиждень", - сказав фахівець.
За його словами, зростає також кількість госпіталізованих через COVID-19 і померлих - до 100 летальних випадків на тиждень.
Лапій наголосив, що серед них 85% становлять люди віком від 65 років, які мали б пройти базовий курс вакцинації й отримати принаймні одне бустерне щеплення.
Натомість, за його словами, з 15 млн людей, які пройшли базове щеплення, лише 3 млн отримали першу бустерну дозу.
"12 млн мали б уже отримати першу бустерну дозу вакцини, бо вона потрібна для забезпечення максимального ефекту захисту, в тому числі й від "Кракену" і для груп ризику, і якраз вони на сьогодні й складають більшість тих, хто помирає від ускладнень ковіду", - наголосив Лапій.
Своєю чергою, головний державний санітарний лікар Ігор Кузін наголосив, що в Україні зараз циркулюють штам Омікрон та ще 10 підтипів вірусу SARS-CoV-2.
"Для нас ризикованою є ситуація появи та фіксація підтипу Омікрону ХВВ 1.5 (так званий "Кракен" - ред.). Поява цього штаму - це більш швидка передача інфекції від людини до людини. На тлі постійного перебування в бомбосховищах, неможливості дотримуватися протиепідемічних норм це ризик швидкого поширення інфекції і ризик того, що більше людей захворіють на коронавірусну хворобу", - сказав Кузін.
Водночас Лапій додав, що зараз на цей варіант припадає 80% випадків COVID-19. "Якщо порівнювати з іншими варіантами (коронавірусу), які були до нього, то для домінування потрібно було набагато більше часу", - сказав він.
В Україні, як наголошувалося, наявні всі ресурси для того, щоб мінімізувати кількість летальних випадків і випадків тяжкого перебігу коронавірусної хвороби. Для цього в країні наявні вакцини, працюють пункти щеплення, мобільні бригади, центри вакцинації.
Як повідомляв Укрінформ, за даними МОЗ, в Україні доступні близько 8 млн доз вакцини проти COVID-19. Зараз використовуються чотири типи вакцини: однодозова Janssen виробництва Johnson & Johnson, Comirnaty виробництва Pfizer — дитяча та доросла форми, CoronaVac китайського виробництва.