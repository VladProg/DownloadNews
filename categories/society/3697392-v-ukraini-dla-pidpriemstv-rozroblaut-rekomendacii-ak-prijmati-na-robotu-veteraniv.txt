Мінветеранів планує впровадити низку тренінгів для працівників підприємств, що допомагатимуть колективу правильно приймати ветеранів й ветеранок після повернення їх з війни.

Про це поінформувала директор Директорату стратегічного планування та євроінтеграції Міністерства у справах ветеранів Світлана Березіна, передає Укрінформ із посиланням на пресслужбу Мінветеранів.
"Один з проєктів, над яким ми зараз працюємо в межах системи переходу від військової служби до цивільного життя, – це розробка спеціальної програми, як колективам підприємств приймати ветерана-колегу. Вона сприятиме повноцінній адаптації на робочому місці Захисників і Захисниць, які повертатимуться до цивільного життя" – зазначила вона.

Березіна зауважила, що фахівці одного з центрів психосоціальної реабілітації, що знаходяться в управлінні Мінветеранів, розробили низку тренінгів для працівників підприємств, які допомагатимуть колективу правильно приймати ветеранів й ветеранок після повернення їх з війни.
За словами фахівчині, такі тренінги планують започаткувати в "Укрзалізниці", майже 10 тисяч працівників якої боронять Україну на фронті.
"Ці люди повернуться на свої робочі місця, треба напрацювати нові підходи для їхньої повноцінної адаптації у своїх колективах. Наразі над цим ми і працюємо", – підкреслила Березіна.
Як повідомляв Укрінформ, Мінветеранів впровадить пілотний проєкт центрів ветеранського розвитку, що сприятиме реінтеграції захисників, які повернулися з фронту. Спочатку центри діятимуть у чотирьох областях України: Вінницькій, Дніпропетровській, Миколаївській та Львівській на базі визначених закладів вищої освіти.