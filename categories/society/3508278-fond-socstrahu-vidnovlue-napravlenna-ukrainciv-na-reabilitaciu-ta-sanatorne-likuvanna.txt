Фонд соціального страхування відновлює направлення українців на реабілітацію та санаторно-курортне лікування.

Як передає Укрінформ, про це повідомляє пресслужба установи.
"З червня Фонд соціального страхування України відновлює направлення українців на реабілітаційне та санаторно-курортне лікування. Повний курс лікування фінансується за кошти Фонду", - йдеться у повідомленні.
Зазначається, що через повномасштабне вторгнення росії ФССУ був вимушений призупинити направлення працівників та потерпілих до санаторно-курортних закладів, більшість з яких прихистили у своїх стінах евакуйованих українців. Однак існує нагальна потреба у наданні реабілітації після складних патологій.
Згідно з повідомленням, укладення тристоронніх договорів для забезпечення реабілітацією застрахованих осіб і членів їх сімей, а також санаторно-курортним лікуванням потерпілих на виробництві можливе з санаторно-курортними закладами, які не входять до переліку територіальних громад, що знаходяться в районі проведення бойових дій. Також направлення не відбувається до закладів, що перебувають у тимчасовій окупації, оточенні (блокуванні). Відповідні території визначаються наказом Міністерства з питань реінтеграції тимчасово окупованих територій України від 25.04.2022 № 75, який постійно оновлюється.
Як повідомлялося, Фонд соціального страхування України продовжує здійснювати страхові виплати за травень – станом на сьогодні щомісячні виплати отримали 108,7 тис. потерпілих на виробництві та членів їх родин.