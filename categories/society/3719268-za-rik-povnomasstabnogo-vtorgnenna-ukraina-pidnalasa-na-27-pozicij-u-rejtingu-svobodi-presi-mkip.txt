Україна за рік повномасштабного вторгнення перемістилася зі 106-го на 79-те місце в індексі свободи преси, який вираховує міжнародна неурядова організація "Репортери без кордонів".

Як передає кореспондент Укрінформу, на цьому наголосив заступник міністра культури та інформаційної політики з питань європейської інтеграції Тарас Шевченко під час панельної дискусії, присвяченої Дню журналіста в Україні, що відбулася в Медіацентрі Україна-Укрінформ.
"Однією із важливих позитивних новин минулого року є суттєве зростання України в індексі свободи преси, який вираховують "Репортери без кордонів". Україна за рік стрибнула на 27 позицій вгору й перемістилася на 79-те місце зі 106-го. Це при тому, що Україна була в цей же рік була країною, де, на жаль, загинуло найбільше журналістів, на другому місці Мексика", - сказав він.
За словами Шевченка, "Репортери" також зауважили, що відбулося суттєве зниження впливу олігархів на засоби масової інформації в Україні. Заступник міністра нагадав, що цей пункт був також однією з позиції Євросоюзу в контексті імплементації Україною директиви про аудіовізуальні медіапослуги.
Водночас він підкреслив, що за рік зросла роль суспільного мовника не лише на телебаченні та радіо, а й у діджитал. За його словами, серед українців зросла частка тих, хто споживає контент Телеграм-каналів.
"Найбільші Телеграм-канали мають понад 2,7 млн користувачів", - підкреслив він.
Характеризуючи медіаринок, урядовець зазначив, що з моменту повномасштабного вторгнення економіка у цій галузі сильно страждала й кількість рекламних коштів на ринку суттєво зменшилася. Він додав, що зараз цифри дещо покращилися, але порівняти ці рекламні бюджети з довоєнним часом неможливо.
Як повідомляв Укрінформ, «Репортери без кордонів» зафіксували понад 50 випадків, коли артилерійський вогонь направлявся на журналістів, і переважно робилося це навмисно.