Громадяни Польщі з 16 вересня мають право перебувати в Україні на законних підставах протягом 18 місяців.

Як передає Укрінформ, про це Державна прикордонна служба України повідомляє у Фейсбуці.
Сьогодні набрав чинності Закон України № 2471-IX «Про встановлення додаткових правових та соціальних гарантій для громадян Республіки Польща, які перебувають на території України».
"Громадяни Польщі, їх подружжя та діти (незалежно від громадянства), які в'їхали в Україну з території Республіки Польща для тимчасового перебування, а також їх діти, які народилися на території України, мають право перебувати на території України на законних підставах протягом 18 місяців", - зазначили в ДПСУ.
Вони також мають право продовжити строк свого законного перебування в Україні у разі наявності відповідних підтверджуючих документів – вступ до закладу вищої освіти, переведення на наступний навчальний рік, укладання трудового договору (контракту) тощо.
Як повідомлялося, 28 липня Верховна Рада 283 голосами народних депутатів ухвалила в цілому закон “Про встановлення правових та соціальних гарантій для громадян Республіки Польща, які перебувають на території України”.