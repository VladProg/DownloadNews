Сьогодні, 23 травня, в Україні відзначають День Героїв, встановлений на честь українських захисників та захисниць, які вибороюють свободу та незалежність України.

Про це Генеральний штаб пише у Фейсбуці , передає Укрінформ.
"23 травня - День Героїв України
День Героїв або Свято Героїв — щорічне свято в Україні, встановлене на честь усіх українських воїнів та воїнок усіх часів, усіх борців та борчинь за волю України від лицарства Київської Русі до сьогодення. День Героїв — це день пам'яті всіх українців та українок, які присвятили своє життя боротьбі за свободу та незалежність України, це свято величі духу українського народу за волю України та є символом його незборимості", - повідомляють в Генштабі.
У Генштабі нагадали, що у роки німецької, а згодом радянської окупації України цей день відзначався у підпіллі та в українській діаспорі.
"Колоніальне минуле, в якому перебувала Україна у складі срср, залишило у спадок світоглядну систему, яка ґрунтувалася на цінностях, шкідливих для розвитку України та заперечує її існування та право на вільне життя. Прикладом цього можна назвати відзначення чужих свят, вшанування чужих героїв, написання відповідно до чужих ідеологічних засад історії, підручників, книжок, фільмів", - наголошують в Генштабі.
З проголошенням незалежності День Героїв відзначається в Україні.
"У нинішній момент часу це свято – не лише данина пам’яті героям та героїням минувшини, а й день шани новітніх, які сьогодні віддають свої життя за соборність та незалежність нашої України", - йдеться у повідомленні.
Зараз, наголошують в Генштабі, новітні Герої та Героїні України на різних фронтах та напрямках щоденно захищають Україну та український народ від рашистського режиму, збройних сил російської федерації.
Як повідомлялося, також 23 травня відзначається День морської піхоти України.