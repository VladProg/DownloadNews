Понад 90% учасників основної сесії національного мультипредметного тесту отримали бали, які дають можливість для вступу в університети.

Про це повідомив заступник міністра освіти та науки Андрій Вітренко на брифінгу в Медіацентрі Україна-Укрінформ.

"Участь у НМТ взяли 261 825 осіб, з них 20 009 за кордоном. З різних причин не завершили тестування 728 осіб, з них 16 за кордоном. І більше 93% учасників, а це 260 381 особа, отримали бали, які дають їм змогу вступати у вищі навчальні заклади України", - сказав Вітренко.
За його словами, не склали тест з української мови 253 випускники, більш як 180 балів з української мови отримало 13 760 випускників.Тест із математики на 181-200 балів склали 8475 осіб.
Вітренко нагадав, що для подання документів у виш не обов'язково відвідувати заклад освіти - це можна зробити дистанційно.
"19 липня розпочинається подача заяв на різні спеціальності, а на початку серпня будуть оприлюднені списки тих, хто вступив на бюджетну форму навчання", - поінформував він.
Як повідомляв Укрінформ, 5 червня розпочалася основна сесія національного мультипредметного тесту (НМТ), яка тривала до 23 червня. На неї зареєструвалося 284 тис. вступників. Тестування відбувалося як в Україні, так і за кордоном - в 40 містах 30 країн ЄС, Канаді, США, Туреччині, Азербайджані. Працювало 670 тимчасових екзаменаційних центрів, 62 з них були розташовані за кордоном.
11 липня розпочалася додаткова сесія НМТ, яка триватиме до 24 липня.