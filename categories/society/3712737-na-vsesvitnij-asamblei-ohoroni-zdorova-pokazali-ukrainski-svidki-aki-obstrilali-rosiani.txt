У місті Женева (Швейцарія) команда Міністерства охорони здоров'я України показала учасникам Всесвітньої асамблеї охорони автомобілі швидкої допомоги, які обстріляли російські війська.

Як передає Укрінформ, про це Міністерство охорони здоров'я України повідомляє у Фейсбуці.
“Зрешечені кулями та посічені осколками українські швидкі – це перше, що побачили сьогодні учасники 76-ої сесії Всесвітньої асамблеї охорони здоров’я. Наша команда не втомлюється нагадувати світові про те, ким насправді є росіяни і які злочини вони вчиняють проти мирних українських людей”, - ідеться в повідомленні.
Росіяни за понад рік після повномасштабного вторгнення пошкодили 1503 обʼєкти медичних закладів, з яких 183 зруйновано вщент, без можливості подальшого відновлення. Також військовослужбовці країни-агресора знищили 250 автомобілів швидкої медичної допомоги, 103 пошкодили та 125 викрали.
“Повз світлини цих злочинів, а також автомобілі швидкої допомоги, які до атак терористів допомагали нашим медикам рятувати життя, сьогодні проходили представники країн всього світу, ВООЗ, Європейської комісії”, - ідеться в повідомленні.

У МОЗ підкреслили, що кожен з них висловлював готовність підтримувати Україну на цьому шляху боротьби за загальнолюдські цінності, демократію, права і свободи людини. Підтримувати стільки, скільки буде потрібно.
Як повідомляв Укрінформ, 21-30 травня у Женеві проходить щорічна асамблея Всесвітньої організації охорони здоров’я (ВООЗ).