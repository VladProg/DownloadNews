За кошти, зібрані через платформу UNITED24 будуть закуплені 282 функціональних ліжка для медичних закладів загальною вартістю понад 19 млн грн.


Як передає Укрінформ, про це повідомляє МОЗ.
«Відповідно до рішення комісії з питань розподілу коштів для задоволення потреб охорони здоров’я Медичні закупівлі України уклали контракти на придбання 282 функціональних ліжка загальною вартістю 19 565 925,84 грн для потреб медичної сфери за кошти, зібрані через фандрейзингову платформу UNITED24», - ідеться у повідомленні.
Основними характеристиками цих функціональних ліжок є: простота, функціональність, зручність та практичність. Завдяки наявності секцій можна змінювати рух і положення тіла. Завдяки наявності коліщат їх можна використовувати як каталку. Бічні огорожі, які за потреби складаються, запобігають падінню і травмуванню пацієнта. Верхня секція підіймається, що дозволяє пацієнту набувати сидяче положення.
«Ці ліжка сконструйовані таким чином, щоби максимально полегшити догляд за людиною у післяопераційні чи реабілітаційні періоди, під час важких хвороб. Тобто, щоб пацієнти почувалися більш комфортно і швидше одужували. Людська гідність та якість життя – серед пріоритетів сфери охорони здоров’я», – зазначила заступниця міністра охорони здоров’я з питань цифрового розвитку Марія Карчевич.
Як повідомляв Укрінформ, Медичні закупівлі України уклали контракти на придбання 40 автомобілів швидкої допомоги за кошти, зібрані через платформу United24.
Фото: moz.gov.ua