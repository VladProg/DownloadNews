Віцепрем'єр-міністр - міністр з питань реінтеграції тимчасово окупованих територій Ірина Верещук вважає, що дискусія щодо доцільності отримання українцями російських паспортів шкодить інформаційній безпеці.

Як передає Укрінформ, про це вона написала у Телеграмі.
«Багато ЗМІ розгорнули публічну дискусію щодо доцільності/недоцільності отримання українцями російських паспортів на тимчасово окупованих територіях. Звертаюсь до таких ЗМІ: така дискусія шкодить інформаційній безпеці України, краще її припинити. Всередині влади немає дискусії щодо ворожих паспортів. І з паном омбудсманом ми на одній сторінці та на одній хвилі», - зазначила Верещук.
Вона нагадала про те, що два дні тому написала пост, де, серед іншого, рекомендувала українцям на ТОТ не брати російські паспорти. Це, додала глава Мінреінтеграції, чомусь викликало бурхливу реакцію в медіа і багато журналістів звернулися з проханням пояснити свою позицію.
«Насамперед я завжди рекомендувала нашим людям на тимчасово окупованих територіях не брати паспорти окупантів. Я кажу це постійно від початку повномасштабної війни. Тому була щиро здивована реакцією ЗМІ на мої слова зараз», - підкреслила Верещук.
Віцепрем'єр-міністр зазначила, що життя складне, тому випадки бувають різні. Комусь російський паспорт треба, щоб виїхати з тимчасово окупованих територій, комусь - щоб отримати медичну допомогу або пенсію.
«Людина сама прийме рішення, виходячи зі своїх життєвих обставин. Але це не означає, що я маю або можу рекомендувати людям брати ворожі паспорти. Не маю і не можу. Бо це не тільки про документи, а й про цінності та позицію. Бо окрім українців на ТОТ, є українці, які залишили ТОТ саме тому, щоб не брати російські паспорти. Є українці, які зараз воюють, саме за те, щоб на нашій землі не було російських паспортів. Це моя позиція. Якщо в такому вигляді вона комусь незрозуміла, то нема на то ради», - написала глава Мінреінтеграції.
Як повідомляв Укрінформ, віцепрем'єр-міністр - міністр з питань реінтеграції тимчасово окупованих територій Ірина Верещук закликала українців не йти на співпрацю з ворогом, не брати російський паспорт та дочекайтеся Української армії.
Уповноважений Верховної Ради з прав людини Дмитро Лубінець 30 квітня сказав, що українці, які знаходяться на тимчасово окупованих територіях, задля збереження власного життя мають брати російський паспорт або у будь-який спосіб виїжджати з таких територій. Секретар РНБО Олексій Данілов також радить тим, хто знаходиться на окупованих територіях, брати російські паспорти, бо життя людини – це найвища цінність.