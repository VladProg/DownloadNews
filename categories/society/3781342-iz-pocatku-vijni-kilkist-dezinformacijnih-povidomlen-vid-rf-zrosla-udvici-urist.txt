Кількість дезінформаційних повідомлень від Росії з початком повномасштабного вторгнення РФ в Україну зросла удвічі.

Про це повідомила юристка Платформи прав людини Ольга Вдовенко на брифінгу в Меціацентрі Україна-Укрінформ.
“Ми моніторимо сайти державної влади, громадських організацій, онлайн-медіа, які висвітлюють питання поширення дезінформації. Збираємо, узагальнюємо, систематизуємо, аналізуємо ці повідомлення за кількісними та тематичними показниками. Якщо говорити про кількість дезінформаційних повідомлень, то вона збільшилася з початку широкомасштабного вторгнення удвічі - за період з лютого по грудень 2022 року ми зафіксували 742 таких повідомлення, а за період із січня по серпень 2023 року - 1452”, - сказала Вдовенко.

За її словами, до початку повномасштабної війни таких повідомлень було "в сотні разів менше”.
Також вона поінформувала, що найбільше росіяни поширювали повідомлення, які дискредитували українську владу, Збройні сили України, показували українців як націю нацистів.
“Саме ці інформаційні повідомлення містять елемент геноцидної риторики. Тому що в них досить часто лунають заклики знищувати українців, бо, на думку росіян, ми нацисти... Щодо покарання за такі заклики, то Кримінальний кодекс України містить спеціальну статтю — це 442 стаття, пункт другий, який передбачає відповідальність за поширення такої інформації, однак станом на сьогодні в реєстрі судових рішень міститься лише один вирок за цією статтею”, - повідомила юрист.
За її словами, “за Конвенцією запобігання злочину геноциду ми можемо зібрати доказову базу і подати її до Міжнародного суду ООН як додаткові докази для притягнення Росії до відповідальності за поширення геноцидної риторики”.
Як повідомлялося, Платформа прав людини - це неприбуткова організація, яка об’єднала експертів з великим досвідом роботи та високим рівнем експертиз у неурядовому секторі.