Виїзд по внутрішньому паспорту громадянина України до ЄС можливий для тих, хто евакуйовується із зони бойових дій.

Про це йдеться у роз'ясненні ДПСУ, передає Укрінформ.
"Це можливо для осіб (жінок, дітей та інвалідів), які евакуйовуються із районів ведення бойових дій. Через гуманітарні обставини та за раніше досягнутими домовленостями з суміжними країнами виїзд за кордон громадян України в умовах дії на території України правового режиму воєнного стану здійснюється за внутрішнім паспортним документом громадянина України", - йдеться у роз'ясненні.
Разом із тим ДПСУ рекомендує звернутися до компетентного органу країни Євросоюзу, в яку планується поїздка, з метою уточнення, чи достатньо буде для в’їзду в ту чи іншу країну цього документа.
Як повідомляв Укрінформ, в Україні змінили порядок перетину кордону чоловікам, які супроводжують осіб з інвалідністю, та заборонили з 14 вересня виїзд чоловікам-студентам, котрі навчаються за кордоном.