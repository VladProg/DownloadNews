Президент України Володимир Зеленський підписав указ, згідно з яким 9 травня Україна тепер відзначатиме День Європи.

Відповідний документ №266/2023 оприлюднено на сайті Президента, повідомляє Укрінформ.
"Усвідомлюючи європейську ідентичність Українського народу, з метою зміцнення єдності народів Європи, забезпечення миру, безпеки й стабільності на європейському континенті, засвідчуючи відданість ідеалам та цінностям демократії, підтримуючи ініціативи молодіжних та інших громадських об’єднань, постановляю установити в Україні День Європи, який відзначати щороку 9 травня спільно з державами Європейського Союзу", - йдеться в указі.
Цим документом також передбачено втрату чинності попереднього Указу Президента від 19 квітня 2003 року № 339/2003 «Про День Європи».
Як повідомлялося, згідно з указом Президента, урочисту дату встановили з 2003 року і День Європи щороку відзначали в Україні у третю суботу травня.