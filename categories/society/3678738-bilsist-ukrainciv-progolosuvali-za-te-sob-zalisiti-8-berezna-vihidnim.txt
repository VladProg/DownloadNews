Понад 1,3 млн користувачів застосунку “Дія” проголосували за те, щоб залишити 8 березня вихідним днем.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Наймасовішим опитуванням у Дії стало вирішення, чи залишити 8 березня вихідним днем. У ньому взяли участь понад 2,1 млн українців. Більшість користувачів Дії проголосували за те, щоб залишити 8 березня вихідним. Такий варіант підтримали понад 1,3 млн українців", - написав Ткаченко.
За його словами, понад 703 тис. користувачів проголосували за те, щоб зробити 8 березня робочим днем, ще 110 тисяч українців не визначилися.
Міністр зазначив, що результати голосування будуть враховані у парламенті перед ухваленням законопроєкту щодо 8 березня.
Як повідомляв Укрінформ, 28 лютого Міністерство цифрової трансформації запустило у застосунку “Дія” опитування про доцільність залишати 8 березня вихідним днем чи зробити його робочим.
Раніше у ВР зареєстрували законопроєкт, яким пропонується скасувати вихідні 8 березня, а також 1 та 9 травня, однак запровадити низку нових: 25 лютого (День української жінки (День українки) – День народження Лесі Українки); 9 березня (Шевченків день) та другу неділю травня (День матері).