Уже 48 регіональних мовних програм діють в Україні, більшість із них були ухвалені після початку повномасштабного вторгнення Росії в Україну.

Про це повідомляє пресслужба Уповноваженого із захисту державної мови, передає Укрінформ.
“В Україні вже діє 48 регіональних мовних програм. Більшість із них ухвалені після 24 лютого 2022 року. Важливо, щоб і у містах-мільйонниках якнайшвидше були затверджені регіональні мовні програми. Адже це, крім створення кращих можливостей для опанування державної мови, питання національної безпеки”, - сказав Уповноважений Тарас Кремінь.
За його словами, саме міста-мільйонники залишаються лідерами в частині зафіксованих порушень мовного закону.
Він наголосив на важливості позиції міських очільників у підтримці імплементації мовного законодавства.
Як повідомлялося, за п'ять місяців 2023 року на адресу Уповноваженого із захисту державної мови надійшло 1 650 звернень громадян про порушення мовного закону.