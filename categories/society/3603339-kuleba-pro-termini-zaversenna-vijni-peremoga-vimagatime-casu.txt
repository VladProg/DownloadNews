Війна проти росії триватиме доти, доки українці не переможуть, і цей процес вимагає часу.


Про це в ефірі ТСН сказав міністр закордонних справ Дмитро Кулеба, передає Укрінформ.

"Українці мають бути готові до того, що перемога вимагатиме часу. Скільки це займе? Тижні, пів року чи рік – це вже інше питання, але перемога неодмінно буде", – розповів міністр.
Кулеба наголосив, що ми не можемо встановлювати дедлайнів перемоги. Україна повинна вистояти.
"Якщо ми дозволимо собі якийсь інший підхід і встановлюватимемо дедлайни (ми до весни воюємо або до наступної зими воюємо, а потім не можемо) – це шлях до поразки. Україна не може дозволити собі цього шляху", – заявив Кулеба.
Міністр зазначив, що після 24 лютого критично необхідно було протриматися тиждень і продемонструвати здатність боротися. Як зазначив Кулеба, він сподівався на значне послаблення росії, коли кількість вбитих окупантів перевищила 10 тисяч.
"У другому критерії я помилився. Я не очікував, що путін настільки зневажає життя своїх співгромадян. Але в першому виявився правий, і саме за тиждень почалися докорінні зміни щодо інших країн до нашого спротиву", – додав міністр.

Як відомо, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Сили територіальної оборони та весь український народ ефективно чинить спротив російським військам і завдають їм великих втрат.