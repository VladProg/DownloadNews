В Україні 715 муніципалітетів мають дефіцит освітньої субвенції у розмірі більше 10%.

Про це на пресконференції в Івано-Франківську повідомив виконавчий директор Асоціації міст України Олександр Слобожан, передає кореспондент Укрінформу.
«Ми провели дослідження, яке показало, що 715 муніципалітетів мають дефіцит освітньої субвенції у розмірі більше 10%», - зазначив Слобожан.
За його словами, йдеться про дефіцит освітньої субвенції на загальну суму 8,5 млрд грн.
Слобожан зауважив, що у 2022 році освітня субвенція була об’єктивно скорочена на 10%, бо багато людей через війну виїжджали з окупованих територій у західні регіони.
«Це не питання окупованих і деокупованих територій, а, насамперед питання Івано-Франківської, Львівської, Тернопільської та інших тилових областей. Багато людей влаштували тут своїх дітей у школи та дитсадки. Якщо місцева влада закривала питання дитячих садочків, то розрахунок навантаження на вчителів, які прийняли нових дітей у класах, не був врахований», - наголосив він.
Правління АМУ, зауважив Слобожан, прийняло відповідне звернення до уряду, в якому висвітлило результати своїх досліджень, також з питанням дефіциту освітньої субвенції ознайомлене Міносвіти. Нині тут підтримують як зміну формули, так і внесення змін до закону про держбюджет, або покриття цього дефіциту через резервний фонд держбюджету.
Як повідомлялося, освітня субвенція - це кошти, які розподіляють з державного бюджету до місцевих для фінансування оплати праці вчителів у загальноосвітніх школах.