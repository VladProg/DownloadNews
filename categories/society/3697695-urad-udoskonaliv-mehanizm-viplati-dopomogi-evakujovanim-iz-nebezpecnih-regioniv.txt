Уряд підтримав зміни до постанови Кабінету Міністрів України № 1195, спрямовані на вдосконалення механізму виплат особам, котрі евакуюються з небезпечних територій.

Як передає Укрінформ, про це повідомляє Міністерство з питань реінтеграції тимчасово окупованих територій.
«Гарантовані грошові виплати зможуть отримувати як люди, які виїжджають евакуаційними потягами, так і ті, хто виїжджають спеціальними евакуаційними автобусами. Повідомляти про евакуацію слід завчасно до органів місцевої влади, щоб вони змогли передати обласній військовій адміністрації списки та категорії осіб, які евакуюються», - ідеться у повідомленні.
У Мінреінтеграції зазначили, що люди гарантовано отримають одноразову фінансову допомогу у розмірі 2 тисяч гривень на дорослого і 3 тисячі гривень на дітей віком до 18 років та осіб з інвалідністю.
«При отриманні коштів обов’язково необхідно пред’явити документ, що посвідчує особу, ідентифікаційний код, свідоцтво про народження дитини, для осіб з інвалідністю – відповідний підтверджуючий документ», - додали у Мінреінтеграції.
Для того, щоб уникнути дублювання виплат або зловживань, Укрпошта розробляє програму верифікації осіб, які евакуюються.
У Мінреінтеграції нагадали, що з питань евакуації та отримання грошової допомоги від держави можна звернутися на гарячу лінію кризового реагування: 15-48 або на гарячу лінію Уповноваженого з питань ВПО за телефоном: (066) 813-62-39.
Як повідомляв Укрінформ, уряд ухвалив зміни до деяких постанов Кабінету Міністрів щодо надання окремих видів грошової допомоги, пільг і житлових субсидій, зокрема внесено зміни до Положення про порядок призначення житлових субсидій, до Порядку призначення і виплати державної допомоги сімʼям з дітьми, до Порядку призначення і виплати державної соціальної допомоги малозабезпеченим сімʼям, до Порядку надання пільг на оплату житлово-комунальних послуг, придбання твердого палива і скрапленого газу у грошовій формі тощо.