Під час засідання у Вищому антикорупційному суді у справі «Краяну», прокурор САП подав клопотання про зміну запобіжного заходу для мера Одеси Геннадія Труханова та його спільників, яких звинувачують у заволодінні бюджетними коштами.

Про це повідомили в Центі протидії корупції, передає Укрінформ.
«Сьогодні у Вищому антикорупційному суді відбулося чергове засідання у справі мера Одеси Геннадія Труханова та його спільників, яких вже багато років обвинувачують у заволодінні 92 млн грн місцевого бюджету під час купівлі будівлі збанкрутілого заводу “Краян”», - йдеться в повідомленні.
За інформацією ЦПК, йдеться про міського голову Одеси Геннадія Труханова, його заступника Павла Вугельмана, голови постійної комісії з питань комунальної власності Одеської міськради Василя Шкрябая, директора департаменту комунальної власності Одеської міськради Олексія Спектора та його заступника Володимира Радіонова.
Замість особистого зобовʼязання прокурор попросив призначити обвинуваченим запобіжний захід у вигляді тримання під вартою.
Зазначається, що обвинувачувані брали участь у судовому процесі через відеозв’язок, та через його погану якість обговорити клопотання не вийшло і суд викликав на завтра, 25 квітня, усіх учасників безпосередньо до зали судового засідання в Київ.
Нагадаємо: за даними НАБУ, у 2016 році Одеський міський голова Труханов спільно з іншими посадовцями Одеської мерії та представниками приватної компанії заволоділи коштами місцевого бюджету міста Одеси в сумі 92 млн грн.
Детективи НАБУ та прокурори САП у грудні 2016 року ініціювали накладання арешту на ці кошти, які були перераховані на рахунок ТОВ компанії «Девелопмент Еліт». 24 січня 2020 року Труханову зі спільниками повідомили про підозру.
Загалом у справі заводу «Краян» НАБУ та САП притягнули до відповідальності 12 осіб, стосовно 8 із яких справа слухається у ВАКС. Стосовно однієї з учасниць схеми справу було закрито у зв’язку зі її смертю.
У жовтні 2018 року до Малиновського районного суду міста Одеси було скеровано обвинувальний акт стосовно восьми осіб — виконавців схеми, з-поміж них - Генадій Труханов. Врешті-решт суд виправдав всіх фігурантів цієї справи.
У лютому 2021 року Апеляційна палата ВАКС скасувала виправдальний вирок Малиновського суду Одеси, але так у ВАКС так і не змогли почати розгляд справи. За інформацією Центру протидії корупції, за два роки у справі призначили близько 35 судових засідань, але пройти навіть підготовче засідання так і не змогли.