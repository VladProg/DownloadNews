У Вищому антикорупційному суді 22 вересня почнуть розглядати по суті справу з незаконного продажу заводу «Краян». Обвинуваченими у цьому провадженні є мер Одеси Геннадій Труханов, чинні та колишні посадовці Одеської міськради.

Про це у Телеграмі повідомляє Спеціалізована антикорупційна прокуратура, передає Укрінформ.
«За результатами підготовчого судового засідання колегія суддів ВАКС призначила до розгляду по суті так звану справу одеського «Краяну» за обвинуваченням Одеського міського голови та інших осіб. Засідання з розгляду по суті призначено на 13:45 год. 22.09.2023», - йдеться у повідомленні.
В САП зауважили, що підготовче засідання у справі тривало 2,5 роки.
Як повідомляв Укрінформ, у межах досудового розслідування було встановлено, що протягом 2016-2019 років обвинувачені розробили злочинну схему заволодіння коштами місцевого бюджету та земельними ділянками для подальшої забудови.
Так, земельні ділянки територіальної громади Одеси передавались в оренду в обхід конкурсу виключно наперед узгодженим товариствам–забудовникам. Забудовники сплачували кошти або передавали майно (квартири, нежитлові приміщення) зловмисникам, які через підконтрольних осіб в Одеській міській раді, забезпечували ухвалення відповідного рішення на передачу в оренду зазначених ділянок.
Загальний розмір завданої шкоди за цими епізодами за результатами експертизи становить 689 млн грн.
Крім того, в ході розслідування встановлені факти легалізації коштів, отриманих злочинною організацією від вчинення інших кримінальних правопорушень.
На сьогодні дії підозрюваних кваліфіковані за ознаками злочинів, передбачених ч. 1 ст. 255, ч. 4 ст. 28, ч. 2 ст. 364, ч. 5 ст. 191, ч. 3 ст. 209, ч.4 ст. 368, ч. 3 ст. 369, ч. ч. 1, 2 ст. 369-2, ч. 4 ст. 358 Кримінального кодексу України.
Керівнику злочинної організації, оскільки особа переховується від слідства за межами України, повідомлено про підозру за ч.1 ст. 255, ч. 3 ст. 27, ч. 4 ст. 28, ч. 5 ст. 191, ч. 3 ст. 27, ч. 4 ст. 28, ч. 2 ст. 364, ч. 3 ст. 27, ч. 3 ст. 209, ч. 3 ст. 369, ч. 2 ст. 369-2, ч. 1 ст. 369-2 КК України в порядку ст. 135, ст. 278 КПК України.
Також з вказаного кримінального провадження виділено матеріали досудового розслідування стосовно колишнього очільника прокуратури Одеської області, який спільно з іншими особами підозрюється у незаконному заволодінні землею територіальної громади Одеси, а також у отриманні від представника компанії-забудовника неправомірної вигоди у вигляді квартири. 20 липня 2023 року прокурор САП прийняв рішення про завершення досудового розслідування у виділеному кримінальному провадженні.
За даними Національного бюро розслідувань, у 2016 році Одеський міський голова Геннадій Труханов спільно з іншими посадовцями міськради та представниками приватної компанії заволоділи коштами міського бюджету в сумі 92 млн грн.
Детективи НАБУ та прокурори САП у грудні 2016 року ініціювали накладання арешту на ці кошти, які були перераховані на рахунок компанії "ТОВ "Девелопмент Еліт". 24 січня 2020 року Труханову повідомили про підозру.
Загалом у справі заводу "Краян" НАБУ та САП притягнули до відповідальності 12 осіб.
У жовтні 2018 року до Малиновського районного суду міста Одеси було скеровано обвинувальний акт стосовно восьми осіб — виконавців схеми, серед них є Труханов. Зрештою суд виправдав усіх фігурантів цієї справи.
У лютому 2021 року Апеляційна палата ВАКС скасувала виправдувальний вирок Малиновського суду Одеси.
25 квітня 2023 р. Вищий антикорупційний суд змінив запобіжний захід Одеському міському голові з особистого зобов'язання на заставу у 30 млн 866 тис. грн у справі "Краяна".
4 травня ВАКС ухвалив заарештувати міського голову Одеси з можливістю внесення застави у понад 13 млн грн. Наступного дня гроші за Труханова вніс одеський депутат Дмитро Танцюра.