Президент Володимир Зеленський провів зустріч з міністром внутрішніх справ Денисом Монастирським і головою Національної поліції Ігорем Клименком щодо справи продажу волонтерами автомобілів, які були призначені для ЗСУ.

Про це глава держави повідомив у Телеграмі, передає Укрінформ.
"Внесок наших волонтерів у перемогу України величезний. Але, на жаль, спливають факти й про нечесну діяльність. Один із таких – справа про продаж автомобілів для ЗСУ, яка набула розголосу цими днями. Провів сьогодні зустріч щодо цього з міністром внутрішніх справ Денисом Монастирським і головою Національної поліції Ігорем Клименком", - написав Зеленський.
Він додав, що заробляти на захисниках неприпустимо, це злочин не лише з погляду закону, а й з погляду людської совісті.
"Шахраї та злодії не можуть бути волонтерами", - наголосив Президент.
Як повідомлялося, 8 вересня поліція прийшла з обшуком до львівського волонтера та активіста Святослава Літинського, який займається постачанням автомобілів для ЗСУ.
Суд у Львові 30 серпня відпустив під особисте зобов’язання двох волонтерів, яких правоохоронці підозрюють у продажі гуманітарної допомоги (автомобілів для потреб ЗСУ).
За даними слідства, схему організував львівський художник, який долучився до волонтерського руху. Правоохоронці вважають, що фігуранти ввозили на територію України автомобілі на пільгових умовах під виглядом гуманітарної допомоги, оформлювали машини на адресу благодійного фонду для потреб військовослужбовців ЗСУ, але замість безоплатної передачі підрозділам ЗСУ підшуковували покупців на іномарки.
Слідчі задокументували факт продажу чотирьох автомобілів на загальну суму 20,7 тис. доларів.
Фото: ОП