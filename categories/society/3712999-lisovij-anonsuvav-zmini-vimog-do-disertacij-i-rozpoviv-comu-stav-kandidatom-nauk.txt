Міністр освіти та науки Оксен Лісовий анонсував зміни у впровадженні культури доброчесності.

Про це він розповів в інтерв'ю виданню Лівий берег, передає Укрінформ.
"Сьогодні ми працюємо над формуванням нової культури доброчесності. Зараз на експертизі відповідні законопроєкти. І буде ряд політик і змін, які я особисто буду підтримувати і впроваджувати. Я зможу розповісти про це пізніше, коли все буде готове і погоджене з експертним середовищем", - сказав міністр.
Також він додав, що у випадку з дисертаціями будуть дещо змінені формальні вимоги. В цьому питанні, за його словами, більше академічної свободи буде надано університетам.
"Не має бути такого, що вимагається певний об’єм і автор мусить “надувати” дисертацію або диплом, бо його дослідження вміщується в 15 сторінок, а треба 100. У нас уже немає кандидатських дисертацій як таких, є PhD, це вже наближено значною мірою до світової моделі", - сказав Лісовий.
Натомість, за його словами в Україні існує дві реальності щодо наукових ступенів. Одна з них, коли науковий ступінь сприймають як статус. Інша - справжня наукова робота, як полягає у наукових дослідженнях, досягнені результатів, їх апробації, формулюванні і захисту власне наукової роботи.
"І от власне це та історія, яка є конструктивною і в якій ми повинні працювати над створенням оновленої формальної складової, яка не буде обтяжувати саму суть досліджень", - сказав Лісовий.
Міністр також прокоментував перевірку на плагіат своєї дисертації, яку мало здійснити НАЗЯВО. За його словами, відповіді щодо результатів перевірки він ще не отримав.
Також Лісовий відповів на питання чому взагалі вирішив свого часу отримати ступінь кандидата наук.
"Це взагалі про культуру та каргокульт, який був і зберігся. От ти повинен бути кандидатом. Ненормальним вважалося очолювати заклад і не бути кандидатом", - сказав Лісовий.
Він розповів, що з приходом у МОН Дмитра Табачника, який був міністром освіти та науки в уряді Януковича з 2010 року по 2014 рік, в сфері освіти почалися репресії проти людей, які не поділяли погляди тогочасного уряду на сферу освіти.
"І ми вибудовували певну систему захисту, у тому числі, набували певних формальних статусів", - пояснив Лісовий.
За його словами, його звільнили одразу, потім депутатам вдалося відстояти МАН і відстояти його кандидатуру.
"Тоді мені сказали люди, які підтримували МАН, що треба вибудовувати певну стратегію оборони, бо від мене не відчепляться. Це зараз ми вже знаємо, що було далі. А тоді ніхто не міг подумати, що через чотири роки ми їх знесемо. Я був упевнений, що все це на десятиліття. І тому ми задумалися про те, як зберегти проєкт, яким жили, який ми вибудовували і який, власне, був осередком здорового глузду і тієї системи цінностей, яку ми хотіли імплементувати в наше суспільство. Значною мірою я бачив єдиний шлях для змін через молодь, і моїм завданням було цю молодь захистити. У тому числі від реалій світу, в якому реванш Януковича і Табачника загрожував існуванню нашої країни. Власне тому ми і вирішили здобувати формальні статуси, хоча й мали до того відповідне ставлення. Але тематика дисертації мені була цікава", - сказав Лісовий.
Як повідомляв Укрінформ, Верховна Рада призначила Оксена Лісового міністром освіти та науки 21 березня 2023 року.
Інформація про те, що у науковій роботі Лісового начебто міститься плагіат, була опублікована 20 березня 2023 року на сайті "Помилки та фальсифікації в наукових дослідженнях". В соціальних мережах серед освітян та науковців розпочалася дискусія з приводу того, чи може обіймати посаду міністра освіти та науки людина, яка не дотримується академічної доброчесності та яким чином плагіат, в тому числі в роботах держслужбовців, впливає на національну безпеку.
23 березня Оксен Лісовий заявив, що подав свою дисертацію на перевірку до НАЗЯВО. У разі виявлення порушень академічної доброчесності він пообіцяв відмовитися від ступеня кандидата наук.
Фото: Євген Бородавко