Верховна Рада ухвалила в першому читанні законопроєкт «Про соціальний і правовий захист військовослужбовців та членів їх сімей» щодо рівних можливостей матері і батька, які є військовослужбовцями, на догляд за дитиною в особливий період»).

Законопроєкт №7464 підтримав 301депутат, передає кореспондент Укрінформу.
Як зазначено у пояснювальній записці, законопроєктом пропонується забезпечити рівні можливості військовослужбовців – матері та батька на догляд за дитиною та поєднання військової служби із сімейними обов'язками; усунути законодавчі прогалини, які обмежують права чоловіка на відпустку для догляду за дитиною; створити передумови для посилення ролі батька у процесі виховання дітей та розвитку відповідального батьківства в Україні.
Цим законопроєктом пропонується внести зміни до частини 19 статті 10-1 Закону України «Про соціальний і правовий захист військовослужбовців та членів їх сімей», якими встановити норму щодо надання відпусток для догляду за дитиною не лише жінкам, а й чоловікам, у разі якщо обоє є військовослужбовцями, на рівних умовах у мирний час та в особливий період чи воєнний стан.
Прийняття законопроєкту сприятиме утвердженню гендерної рівності у сфері трудових/службових та шлюбно-сімейних відносин; забезпечить можливості для поєднання військової служби із сімейними обов'язками службовцям обох статей; усуне обмеження, що порушують права чоловіка на відпустку для догляду за дитиною; створить передумови для посилення ролі батька у вихованні дітей та розвитку відповідального батьківства в Україні.