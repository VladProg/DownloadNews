Командувач Обʼєднаних сил ЗСУ генерал-лейтенант Сергій Наєв привітав багатодітну жінку, маму трійні, офіцера Командування майора Тетяну Копець зі святом – Днем матері.

Про це повідомляє Командування Об'єднаних сил ЗСУ у Фейсбуці, передає Укрінформ.
"В Україні жінка споконвіку асоціювалася з берегинею сім'ї й величезну роль у вихованні дітей відіграє перша, найрідніша у світі людина – мама. Саме від неї залежить виховання дітей і саме вона прищеплює любов до рідної землі. Материнська любов надає нам сил і натхнення, які допомагають долати труднощі, досягати успіху і здобувати нові перемоги", – підкреслив у вітанні Наєв.

Він додав, що багатодітні родини - унікальна цінність та надзвичайна гордість нашої країни.

Своєю чергою, Тетяна Копець з чоловіком Юрієм, який також є військовим і проходить службу у Командуванні Об’єднаних Сил ЗСУ, зауважили, що вони прагнуть виростити своїх дітей справжніми патріотами й мріють, щоб у майбутньому хлопчаки стали захисниками Батьківщини.
Зазначається, що Копець минулого року народила трійню хлопчиків, сталося це 8 липня — у день народження Головнокомандувача ЗСУ генерала Валерія Залужного.
Як повідомлялося, в Україні у неділю, 14 травня, відзначається День матері.
Фото: Командування Об'єднаних сил ЗСУ