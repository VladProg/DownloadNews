Понад 30 важкопоранених українців, передусім жінки та діти, вже пройшли лікування в Австрії.

Як передає Укрінформ, про це повідомив у Твіттері федеральний канцлер Австрії Карл Негаммер.
"Австрія надавала всебічну гуманітарну підтримку Україні і продовжуватиме це робити. Сьогодні під час телефонної розмови я запевнив Президента України Володимира Зеленського в подальшій гуманітарній допомозі з боку Австрії", - поінформував глава австрійського уряду.
За його словами, загалом понад 30 важкопоранених українців, передусім жінки та діти, пройшли лікування в Австрії. Деякі з них вже повністю одужали і повернулися додому.
"Як нейтральна країна ми не можемо і не будемо надавати військову підтримку. Але ми можемо продовжувати надавати гуманітарну допомогу, щоб полегшити страждання українського народу, і саме це ми робитимемо", - заявив австрійський канцлер.
Як повідомляв Укрінформ, Володимир Зеленський у розмові з Карлом Негаммером подякував за приєднання Австрії до групи зі створення спецтрибуналу щодо агресії росії проти України.