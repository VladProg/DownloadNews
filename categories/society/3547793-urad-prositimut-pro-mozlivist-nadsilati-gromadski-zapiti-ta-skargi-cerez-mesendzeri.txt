Правозахисники звернуться до уряду з проханням впровадити додаткові засоби подачі звернень та скарг, а також визначити відповідальних за їхній прийом, бо почастішали випадки, коли громадяни, громадські організації, правозахисники не отримують відповіді на звернення від органів влади, місцевого самоврядування.

Про це на брифінгу Укрінформі сказав правозахисник Едуард Багіров.
“Я пропоную використовувати інтернет, електронні адреси. Це можна зробити рішенням уряду, найвищого виконавчого органу влади, щоб була фіксація звернення, і зробити так, щоб звернення громадян не блокувалися при використанні електронних адрес для звернень. Потрібно узаконити різні способи звернення — електронна адреса, месенджери, щоб воно мало таку ж юридичну силу, як паперове звернення”, - сказав Багіров.
Він відзначив, що це важливо, оскільки більшість громадян не мають електронного цифрового підпису, але вони можуть потребувати звернення не тільки до місцевої влади, а й до центральних органів державної влади.
“Тому треба зробити так, щоб громадяни могли звертатися, в тому числі і за допомогою інших комунікаційних шляхів — Viber, WhatsApp”, - сказав правозахисник.
На його думку, також було б доцільним на сайтах органів держвлади позначати відповідальних осіб, які приймають звернення громадян.
"Необхідно провести аудит усіх сайтів органів державної влади, і в тому числі електронних адрес, щоб на сайтах були позначені посадові особи, які відповідають за отримання цих листів, заяв, скарг", - сказав Багіров.
Окрім цього, він запропонував громадським організаціям, правозахисникам зареєструвати петицію на сайті Офісу президента з проханням роз’яснити, яким чином працювати громадському сектору в умовах, коли комунікація з органам державної чи місцевої влади обмежена з тих чи інших причин.
Як повідомляв Укрінформ, Верховна Рада продовжила термін дії воєнного стану і проведення загальної мобілізації на 90 діб - до 23 серпня.