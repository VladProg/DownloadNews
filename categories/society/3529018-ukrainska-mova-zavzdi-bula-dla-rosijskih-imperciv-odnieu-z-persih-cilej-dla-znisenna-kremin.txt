Питання розвитку української мови, як і її захисту є боротьбою за нашу свободу, духовність та державність.

Про це написав уповноважений із захисту державної мови Тарас Кремінь в блозі на Укрінформі.
"Мова нашого народу - це складник структури української нації, яка гідно протистоїть нав’язуванню окупантами своїх способів життя, мови чи культури. Тож питання розвитку української мови, як і її захисту, - це боротьба за нашу свободу, духовність, державність, що неодмінно має завершитись нашою перемогою", - написав Кремінь.
Він зазначив, що сьогодні, 14 липня, виповнюється рік з дня ухвалення рішення Конституційного Суду України у справі щодо відповідності Конституції України (конституційності) Закону України «Про забезпечення функціонування української мови як державної».
За його словами, цей документ став важливим опертям у розбудові та утвердженні української мови як державної. Зокрема, КСУ закцентував увагу на тому, що українська мова є невіддільним атрибутом української державності.
"І сьогодні в основі мотивів скоєння російськими окупантами геноциду проти українців, як і минулими століттями, є відверта ненависть до всього українського, будь-яких проявів національної самобутності та моральної свідомості. Українська мова як головна ознака української ідентичності, важливий державотвірний чинник української нації завжди була для російських імперців однією з перших цілей для знищення, ключовим об’єктом політики лінгвоциду. Тотальна, багатовікова, кривава заборона мови в публічній сфері передбачала знищення нашої нації, для якої свобода, честь і гідність – синоніми держави", - наголосив мовний омбудсмен.
Кремінь зауважив, що українсько-російська двомовність, яку можна спостерігати в різних сферах та в телерадіоефірі є рудиментом колоніальності як наслідок тривалого російщення українців.
"На жаль, навіть в умовах війни з росією комусь вважається нормою артикулювати згадану двомовність та намагатися обійти закон. Такий підхід є дискримінаційним по відношенню до громадян України, які не зобов’язані володіти іншою мовою, ніж державна. Саме про це йдеться в рішенні КСУ, обов’язковому до виконання на всій території України, є остаточним і не може бути оскарженим", - підкреслив він.
Кремінь зазначив, що історичне значення рішення Конституційного Суду полягає в ексклюзивній важливості, посиленні націєтворчих засад в процесі утвердження української мови як державної; в консолідації українського народу та зміцненні української держави в цілому.
"На жаль, лише в умовах повномасштабної війни рф проти України, яку світ визнає геноцидом, реальні загрози державній мові суттєво вплинули як на поліпшення рівня володіння нею, так і на зростання її присутності в усіх сферах", - додав уповноважений.
Як повідомлялося, з 16 липня набирають чинності статті мовного закону, які регламентують використання державної мови в інтернеті та мови інтерфейсів комп'ютерних програм, встановлених на товарах.