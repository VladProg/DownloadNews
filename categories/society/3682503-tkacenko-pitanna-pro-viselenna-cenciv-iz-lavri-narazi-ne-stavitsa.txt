Процедура законного повернення майна Києво-Печерської лаври в користування держави розпочнеться найближчими днями, при цьому про виселення ченців наразі не йдеться.

Про це заявив міністр культури та інформаційної політики Олександр Ткаченко в ефірі загальнонаціонального телемарафону, передає кореспондент Укрінформу.
"По-перше, ніхто не ставить питання про виселення ченців. Мова про повернення майна, яке належить державі, - як рухомого, так і нерухомого. По-друге, якщо хтось має виїжджати, на мій погляд, то саме ті очільники, які вели незаконні забудівлі на території об'єкта ЮНЕСКО впродовж багатьох років: митрополити Павло, Антоній, Синодальне управління, Адміністрація УПЦ (МП). А потім можна говорити про всіх інших. Зараз триває процес створення відповідних комісій за участю СБУ та МВС, і як тільки вони розпочнуть свою роботу - це буквально сьогодні-завтра, - зможемо говорити і про дати, і про процедуру законного повернення державного майна у користування держави", - сказав Ткаченко.
Як повідомлялося, у Києво-Печерській лаврі заявили про розрив договору про оренду з УПЦ (МП) з 29 березня.
Намісник Києво-Печерської лаври митрополит Павло заявив, що ченці УПЦ (МП) не збираються виселятися.
Міністр культури та інформаційної політики Олександр Ткаченко заявив, що після завершення державних перевірок ченці зможуть залишитись у Лаврі за певних умов.