Українці під час війни отримують новини переважно із соціальних мереж, зокрема з Телеграму.

Про це повідомила заступниця директора Internews в Україні Оксана Майдан на пресконференції в Укрінформі, презентуючи результати дослідження «Українські медіа: ставлення та довіра у 2023 році» .
«Українці значною мірою покладаються на Телеграм-канали для отримання новин під час війни», - сказала вона.
За її словами, опитування засвідчило, що більшість дорослих українців (76%) отримують новини із соціальних мереж.

«Більшість українців використовують смартфони для перегляду новин: 87% від загальної кількості респондентів і 97% молодших осіб, віком 18 - 35 років», - зазначила експерт.
Водночас частка тих, для кого джерелом новин є і соцмережі, і телебачення, становить 21%.
Майдан звернула увагу на те, що у 2021 році лише 20% українців використовували Телеграм як джерело новин. Проте їх кількість різко зросла - до 60% - після повномасштабного вторгнення РФ у 2022 році, і цьогоріч Телеграм залишається основною соціальною мережею для споживання новин, демонструючи значне зростання - до 72%.
При цьому близько 40% респондентів переглядають новинні сайти, що робить цю групу медіа другим за вагою джерелом інформації.
«Незважаючи на тривалу війну, 25% українців висловили готовність платити за підписку на улюблені онлайн-медіа, і цей відсоток продовжує повільно зростати з 2021 року. Для українських медіа, які шукать додаткові фінансові ресурси через моделі членства, це важлива інформація, аби зрозуміти, як найкраще скористатися цією можливістю», - зауважила заступниця директора Internews в Україні.
Дослідження «Українські медіа: ставлення та довіра у 2023 році» проведено дослідницькою компанією InMind на замовлення міжнародної неприбуткової організації Internews, що реалізує «Медійну програму в Україні» за фінансової підтримки Агентства США з міжнародного розвитку (USAID).
Було використано метод особистого інтерв’ю. Цільовою аудиторію опитування були чоловіки та жінки віком від 18 до 65 років. Загальна вибірка становила 3250 осіб, репрезентативна частина - 1534 особи.