Служба безпеки України спільно з Національною поліцією нейтралізували діяльність міжнародної злочинної організації «АллатРа», яка діяла на користь спецслужб РФ.

Як передає Укрінформ, про це повідомляє СБУ.
У результаті багатоетапної спецоперації у Києві та інших регіонах України заблокована підривна діяльність понад 20 осередків цього угруповання.
Під виглядом «місіонерства» учасники секти виправдовували збройну агресію Росії та публічно просували кремлівську ідею про створення «союзу слов’янських народів» під керівництвом Москви.
Фігуранти організували чітку ієрархічну структуру та власні «представництва» в кожному обласному центрі.

Відео: СБУ
Ці осередки «АллатРи» масово закликали місцевих жителів приєднуватися до секти та розповсюджувати ідеї Кремля.
Для пошуку однодумців і поширення проросійських поглядів фігуранти створили власний ютуб-канал, який налічує майже пів мільйона користувачів.
Також організатори «АллатРа» запустили мережу медіа- та інтернет-ресурсів, телеграм-каналів та сторінок у ТікТоці. Там вони публікували пропагандистські дописи та відео, просуваючи прокремлівські наративи через ідеї так званого «благотворчого суспільства».
Серед іншого вони агітували за те, щоб російські загарбники здійснювали масовані ракетно-бомбові удари по цивільній інфраструктурі українських міст.
У СБУ підкреслили, що в ході розслідування отримані беззаперечні докази вини керівництва та активних учасників «АллатРа».
За даними слідства, лідери угруповання незаконно виїхали за кордон ще навесні 2022 року, використовуючи підроблені документи про зняття з військового обліку.






В Україні заблокували 20 осередків секти «АллатРа», яка діяла на користь Росії / Фото: СБУ























































Перебуваючи в одній із європейських країн, вони дистанційно продовжували керувати злочинною організацією в Україні.
Ініційована СБУ експертиза підтвердила факти підривної діяльності «АллатРа» на користь РФ.
Крім того, встановлено, що за період існування проросійська секта створила «філії» у Росії, Білорусі та ще декількох країнах Європи, Центральної Азії та США.
Під час обшуків в осередках секти та у помешканнях фігурантів на Київщині, а також у Львівській, Дніпропетровській, Кіровоградській, Волинській, Сумській та Харківській областях виявлені комп’ютерна техніка, мобільні телефони, література, документи та інші докази незаконної діяльності.
На підставі зібраних доказів керівництву та учасникам «АллатРи» готується повідомлення про підозру за наступними статтями Кримінального кодексу України: ч. 1, ч. 2 ст. 111 (державна зрада); ст. 255 (створення, керівництво злочинною спільнотою або злочинною організацією, а також участь у ній); ст. 436-1 (пропаганда комуністичного тоталітарного режиму); ст. 436-2 (виправдовування, визнання правомірною, заперечення збройної агресії РФ проти України, глорифікація її учасників).
Триває розслідування для встановлення всіх учасників злочинної організації та притягнення їх до відповідальності.
Зловмисникам загрожує до 15 років або довічне позбавлення волі з конфіскацією майна.
Як повідомлялось, «АллатРа» була заснована у 2011 році в Україні та зареєстрована як громадська організація. У медіа її неодноразово трактували як секту, пов’язану з ідеологічним концептом «русского мира».