З нагоди Дня пам'яті та примирення 8 травня в Україні відбулося 223 заходи, охорону яких здійснювали підрозділи Міністерства внутрішніх справ.

Про це повідомила під час пресконференції у Медіацентрі Україна – Укрінформ речник відомства Олена Матвєєва.
“8 травня на території 19 регіонів держави, окрім Вінницької, Донецької, Закарпатської, Луганської, Харківської та Херсонської областей, відбулося 223 заходи, участь у яких узяли понад 4,7 тис. громадян”, - сказала вона.
За словами Матвєєвої, публічну безпеку і порядок під час зазначених заходів забезпечували 3,9 тис. поліцейських, 500 військовослужбовців Національної гвардії України і 2 тис. співробітників ДСНС.
Водночас на День перемоги 9 травня на території чотирьох регіонів держави - у Дніпропетровській, Кіровоградській, Полтавській та Хмельницькій областях - відбулося 13 заходів за участю 70 громадян. У цей день публічну безпеку і порядок забезпечували майже 3,8 тис. правоохоронців, зокрема, 3,5 тис. поліцейських і 300 військовослужбовців Національної гвардії.