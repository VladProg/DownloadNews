російська влада боїться свободи українців, саме тому журналісти і ЗМІ є одними з головних цілей путіна.

Про це написав міністр культури та інформаційної політики Олександр Ткаченко у Фейсбуці.
"путіна часто порівнюють з гітлером чи сталіном, адже наслідки його дій важко недооцінити вже зараз. Цинічне нищення української нації та культури, свідоме руйнування церков та храмів, істерична (та історична) ненависть до всього українського, а надто – волелюбності та свободи українців. Свободу ж російська влада не просто ненавидить – вона її боїться. Саме тому журналісти та ЗМІ є одними з головних цілей російського диктатора", - написав міністр.
Так, у новому звіті представниці ОБСЄ з питань свободи ЗМІ Терези Рібейро чітко вказано, що українські ЗМІ та інтернет-інфраструктура є цілеспрямованою мішенню російських збройних сил, мета яких – закрити доступ до правдивої інформації і збільшити дезінформаційну бульбашку рф.
Військові рф обстрілюють українські телевежі, влаштовують кібератаки на українські сайти, викрадають, катують та вбивають журналістів. У звіті згадується незаконне затримання та зникнення 21 журналіста та громадського активіста.
За словами Ткаченка, збільшення проявів агресії саме до представників четвертої влади лише посилює розуміння того, що російська пропагандистська машина починає розвалюватися.
"Саме тому під час кожної зустрічі з нашими іноземними партнерами я постійно наголошую на необхідності заборони трансляції російських телеканалів, зокрема RT та Sputnik. Дякую пані Рібейро, що у своєму звіті вона також наголосила на важливості блокування кремлівської пропаганди у країнах ЄС", - підкреслив міністр.
Він нагадав, що свобода слова та довіра до ЗМІ є одним із головних показників демократичної держави.
Як повідомлялося, російські загарбники планують "престур" окупованою Херсонщиною для власних та іноземних ЗМІ, щоб продемонструвати "роботу" колаборантів і поширити фейки про обстріли з боку ЗСУ.