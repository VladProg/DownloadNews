У Всесвітньому клубі одеситів відкрилася виставка карикатур «Корупція - небезпека для всього світу». На заході урочисто погасили марку, на якій зображено одну з представлених робіт.

На виставці побували кореспонденти Укрінформу.
За словами співавтора проєкту, члена міжнародної федерації журналістів, пресофіцера ротарі-клубу «Одеса-Рішельє» Олександра Федорова, ідея проведення виставки карикатур на тему корупції народилася минулого року під час турне з виставкою «Руський корабель, йди…».
«В процесі мого спілкування з відомим українським карикатуристом Володимиром Казаневським, виникла ідея зробити цю антикорупційну виставку. Володимир вперше заявив про неї на круглому столі, який організовувала міжнародна асоціація карикатуристів в Парижі. Почали надходити роботи, на сьогодні ця виставка складається з близько ста робіт карикатуристів з більш ніж 21 країни світу», - розповів Федоров.
Він додав, що роботи на антикорупційні теми й зараз продовжують надходити як від професійних майстрів, так і від простих любителів сатири та гумору.
Співавтор проєкту повідомив, що наймолодшою учасницею виставки карикатур є 10-річна дівчинка Олена. Вона надіслала роботу «Стоп корупція», на якій намальовані скривавлені долоні.
Федоров також він звернув увагу на роботу Казаневського, на якій зображується як деякі люди дозволяють собі заробляти на війні. Недобросовісні посадовці зображені у вигляді комарів, які смокчуть кров з руки захисника України.
Присутній на заході президент ротарі-клубу «Одеса Рішельє» В’ячеслав Воронков, який є одним з організаторів виставки, наголосив, що є дві речі, яких боїться корупція.
«Корупція боїться світла та сміху. Адже карикатура на те й карикатура, щоб зображувати корупціонерів у непривабливому для них вигляді», - зазначив Воронков.
Після проведення виставки в Одесі експозицію планують показати в інших містах України, а також у країнах ЄС.
Після огляду експозиції усіх присутніх запросили на спецпогашення нової марки, на якій зображено нагадування про перший одеський «хабар». Автор світлини - керівник асоціації карикатуристів Одеси Віктор Джевага.
«На картині зображено знаменитий пам’ятник на будинку Фальц- Фейна. Я замінив шар, який тримають Атланти, на апельсин, щоб усі згадали давній «хабар». 1800 рік, цар Павло хотів призупинити будівництво одеського порту. Тоді купці надіслали йому декілька ящиків з апельсинами з проханням не зупиняти роботи», - зазначив Джевага.






В Одесі на відкритті виставки карикатур погасили марку з зображенням першого «хабара» в місті / Фото: Ніна Ляшонок, Укрінформ











































Це вже третя робота художника, яка потрапляє на марки. Першою була карикатура «Ассоль вже не та», присвячена затопленню корабля «москва», другою – «змужнілий» одеський морячок, який прикрасив марку на 50-річчя Одеської гуморини.
«Цей помаранчевий апельсин – візуалізація першого хабара в Одесі, через який місто здобуло багато привілеїв. Гроші, які будуть зібрані з продажу цієї марки та конверта підуть на допомогу ЗСУ» - підсумував директор одеської філії Укрпошта Сергій Дрозд.
Як повідомлялося, на честь ювілею фестивалю гумору в Одесі урочисто погасили марку «50 років Гуморині» та відкрили фотовиставку зі світлинами з минулорічних святкувань.