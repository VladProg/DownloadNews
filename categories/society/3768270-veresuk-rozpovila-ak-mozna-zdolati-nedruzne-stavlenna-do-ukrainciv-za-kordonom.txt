Віцепрем’єр - міністр з питань реінтеграції тимчасово окупованих територій Ірина Верещук закликала проводити комунікаційні кампанії, щоб уникнути недружнього ставлення до українців за кордоном.

Як передає Укрінформ, про це Верещук написала у Телеграмі.
«Останнім часом ЗМІ пишуть про окремі випадки недружнього відношення до українців, які знайшли в Європі тимчасовий прихисток від війни. Йдеться про побутові прояви. Також ідеться про випадки, коли окремі політики намагаються використати певні недружні до українців наративи у внутрішньополітичних цілях», - зазначила Верещук.
За її словами, у кожній із країн, де зараз багато українців, потрібні комунікаційні кампанії, принаймні протягом наступних трьох місяців - силами посольств, діаспор, громадських і волонтерських організацій.
«Що казати? Без претензії, без надриву, казати як є: ми сильний народ, але зараз нам важко. Ми ведемо велику війну, в нас гинуть військові та цивільні, але ми ніколи не здамося. Наша перемога вам вигідна. Наша перемога є запорукою вашої безпеки в майбутньому. Можливо, це вам коштує, але це вам вигідно. Ми несемо величезні економічні та соціальні втрати. Тому зараз нам дуже потрібна ваша допомога та просто людська підтримка. Ми цього ніколи не забудемо», - резюмувала урядовиця.
Як повідомлялося, Рада міністрів ЄС продовжила на рік тимчасовий захист для українських біженців.