Внутрішньо переміщені особи мають право безплатно навчатися у будь-якому вищому навчальному закладі нашої країни.

Про це віцепрем'єр - міністр з питань реінтеграції тимчасово окупованих територій Ірина Верещук наголосила під час робочої поїздки до Коломиї, повідомляє Укрінформ із посиланням на Мінреінтеграції Телеграмі.
Посадовці Мінреінтеграції відвідали у Коломиї декілька шелтерів, де знайшли прихисток переселенці зі сходу та півдня країни. Зокрема, Верещук поцікавилася умовами навчання дітей. Тут з ними займаються дитячі психологи, аніматори та соціальні педагоги.
Верещук нагадала, що внутрішньо переміщені особи мають право навчатися безплатно у будь-якому ВНЗ країни.
"Діти – це те майбутнє, заради якого ми відстоюємо свою державу. Всі вони заслуговують на щасливе дитинство. Тож маємо потурбуватися про навчання, дозвілля та розвиток наших дітей", – наголосила віцепрем'єр.
Загалом в Коломиї перебувають тимчасові переселенці із Запорізької, Дніпропетровської, Миколаївської, Київської та Донецької областей.
Як повідомляв Укрінформ, Верещук закликала органи соцзахисту максимально пришвидшити виплати внутрішньо переміщеним особам напередодні зими.
Фото: Мінреінтеграції