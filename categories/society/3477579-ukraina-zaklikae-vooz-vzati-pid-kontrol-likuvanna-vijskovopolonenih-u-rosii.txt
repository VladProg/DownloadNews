Міністерство охорони здоров'я закликає Всесвітню організацію охорони здоров'я об’єднатися з іншим гуманітарними місіями та забезпечити контроль за належним наданням росією медичної допомоги військовополоненим українцям.

Про це під час брифінгу в Медіацентрі Україна — Укрінформ сказав міністр охорони здоров’я Віктор Ляшко.
"У мене прохання до ВООЗ сьогодні проявити лідерство, об'єднатися з Червоним Хрестом, об’єднатися з "Лікарями без кордонів" і забезпечити належний рівень або контроль за наданням належної медичної допомоги військовополоненим українцям. На жаль, українським медикам дозволи російські окупанти не дають. Тому саме міжнародні організації мають стати тим драйвером і врятувати тих українців, які нічого не вимагають, а просто роблять те, що повинен зробити кожен з українців — захистити свою державу, захистити свої родини", - сказав Ляшко.
Міністр додав, що генеральний директор ВООЗ Тедрос Аданом Гебреїсус мав можливість ознайомитися з наслідками дій російської армії в містах та на територіях України - обстріли житлових кварталів, руйнація та знищення лікарень - і наголосив, що зараз Україна потребує гуманітарної допомоги.
"Україна потребує гуманітарної допомоги сьогодні від міжнародних партнерів, вона повинна бути направлена як на підтримку медичної сфери медичними виробами, так і медикаментами, медичним обладнанням, щоб ми давали належну відповідь на ті виклики, які принесла в Україну війна, повномасштабне російське вторгнення", - сказав Ляшко.
Як повідомляв Укрінформ, генеральний директор Всесвітньої організації охорони здоров'я Тедрос Аданом Гебреїсус у суботу, 7 травня, перебуває з візитом в Україні.