Підключення приватних медичних закладів і частини аптек до електронної системи охорони здоров’я завершить перехід на е-рецепти для рецептурних препаратів.

Про це повідомила заступниця міністра охорони здоров’я Марія Карчевич в інтерв'ю Укрінформу.
"Велика кількість закладів протягом кількох років вже працює з цією системою. Залишилося ще підключитися, зокрема, приватним медичним закладам, а також частині аптечних закладів", - сказала вона.
Карчевич підкреслила, що електронні рецепти вводяться поетапно, починаючи з найзатребуваніших препаратів. Зокрема, з 1 серпня впроваджено е-рецепти на антибіотики, а з 1 листопада МОЗ дозволить таким чином відпускати психотропні препарати.
Водночас, зазначила Карчевич, міністерство передбачило перехідний період, під час якого діятимуть електронні й паперові рецепти, аби медичні заклади мали змогу підготуватися: підключитися до системи і навчитися з нею працювати. Перехід на е-рецепти для рецептурних препаратів планують здійснити навесні 2023 року.
"Сьогодні з електронною системою охорони здоров’я працює понад 6 тисяч медичних закладів та 16 тисяч аптечних пунктів", - уточнила вона.
Також посадовиця наголосила, що електронна система охорони здоров’я є надійним зберігачем даних пацієнта, до яких має доступ лише медичний працівник.
"Безпека та захист є пріоритетом номер один для нас. Система має атестат комплексної системи захисту інформації, а також відповідає міжнародним стандартам", - підсумувала заступниця міністра.
Як повідомлялося, 1 серпня в Україні було виписано перший електронний рецепт на антибіотики.