Дендрологи пропонують розписати інвазійні види дерев по кожній з шести географічних зон України. Ці види мають рости там, де грають свою важливу роль, працюють на екологію і на врожай, і там, де інших видів просто не буде.

Таку ідею в інтерв’ю Укрінформу озвучив завідувач кафедри ботаніки, дендрології та лісової селекції НУБіП України, голова Товариства лісівників України Юрій Марчук, коментуючи перелік чужорідних видів дерев, заборонених у відтворенні лісів (наказ № 695/39751), затверджений Міндовкілля та природних ресурсів України.
«Ми говоримо, що так, інвазія є. Але давайте, ми інвазійні види розпишемо в межах географічних зон. Україна багата цим – у нас шість географічних зон, і тому є інвазія: в Степу, в Лісостепу, лісовій зоні, Поліссі та ін. Тобто, треба у кожній зоні визначити, що можна вирощувати, а що ні», - сказав він.
На переконання науковця, ці види мають рости там, де грають свою важливу роль, працюють на екологію і на врожай, і там, де інших видів просто не буде.
«Нам говорять: посадіть аборигенні види. Ми посадили, але в цьому степу нічого не росте! Коли степ не розорювали, там росли трави, питань не було, але ми ж його розорали і зараз там потужне сільське господарство, тому там треба думати про ці зони, як з ними працювати! Бо ми скоро договоримось до того, що заборонимо український борщ, бо в ньому – суцільні інтродуценти», - наголосив Марчук.
Він додав, що з 27 держав-членів Євросоюзу тільки 5 прийняли рішення щодо робінії псевдоакації, що вона інвазійна. А площа її насаджень в Європі становить понад 2 мільйони гектарів, тому що це - цінна деревина і прекрасний медонос. Так само в переліку інвазійних видів ЄС відсутній і дуб червоний.
«Наскільки я знаю, зараз Міністерство вже думає над цим наказом, тому що ми написали окремого листа до Міністра, що треба дивитися не в сьогоднішній день, а на те, що буде завтра», - сказав Марчук.
Як повідомлялося, міністр захисту довкілля та природних ресурсів України Руслан Стрілець своїм наказом затвердив перелік чужорідних видів дерев, заборонених у відтворенні лісів (наказ № 695/39751).
До Переліку увійшли 13 видів: айлант найвищий, аралія маньчжурська, в'яз низький, гледичія колюча, горіх чорний, дуб червоний, каркас західний, клен ясенелистий, маслинка вузьколиста, павловнія (види та гібриди), робінія звичайна, черемха пізня, ясен пенсільванський.