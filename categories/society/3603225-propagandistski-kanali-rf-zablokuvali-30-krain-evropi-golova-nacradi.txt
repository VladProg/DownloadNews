З початку повномасштабного вторгнення рф в Україну 30 європейських країн заблокували мовлення пропагандистських каналів "rt" та "спутник".

Про це повідомила голова Національної ради з питань телебачення і радіомовлення Ольга Герасим'юк в ефірі національного телемарафону "Єдині новини".
"Уже 30 європейських країн заблокували трансляції "rt" та "спутника". Найактивніше російській пропаганді протидіють країни Балтії та Польща", - зазначила вона.
Герасим'юк підкреслила, що Естонія та Німеччина не лише обмежують телепропаганду рф, а й надають змогу дивитися українське мовлення, зокрема, телемарафон "Єдині новини".
Голова Нацради зауважила, що український медіарегулятор залишається у постійному контакті з колегами з Франції. За її словами, українська сторона надала докази про те, що "в ефірах росія погрожує смертю не лише українцям, а й європейцям", завдяки чому французький регулятор, застосувавши законодавчу процедуру, закрив "нтв-мир". Водночас вона зауважила, що на французькому супутнику Етелстат залишається ще близько 13 пропагандистських каналів.
Також Герасим'юк наголосила, що Нацрада звернулася до Твітера з проханням заблокувати ще 5 пропагандистських каналів через терористичну складову, що транслюється через їхні ефіри. Наразі Твітер заблокував "rt" та "спутник".
Повідомлялося, що Нацрада звернулася до правоохоронних органів України задля визнання "россии 24", «rtr планеты» і "первого" терорганізаціями на підставі виявлених під час моніторингу викривленнях інформації й підтримку терактів у Вінниці, Оленівці і Чаплиному.