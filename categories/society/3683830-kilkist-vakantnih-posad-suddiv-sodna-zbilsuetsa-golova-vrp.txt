В Україні кількість вакантних посад суддів зростає з кожним днем у зв’язку з поданням суддями заяв про відставку або звільнення за власним бажанням.

Про це на брифінгу заявив голова Вищої ради правосуддя Григорій Усик, повідомляє кореспондент Укрінформу.
“У судовій системі вакатними є понад дві тисячі посад суддів. І кількість цих вакансій збільшується із кожним днем у зв’язку з поданням суддями заяв або про відставку, або про звільнення за власним бажанням”, - заявив Усик.
Він додав, що понад 2 тисячі суддів, які працюють в судовій системі, досі не пройшли первинного кваліфікаційного оцінювання, а 361 суддя не може здійснювати правосуддя у зв’язку з закінченням п’ятирічного строку його призначення.
Окрім того, голова ВРП поінформував, що в Україні 88 судів не здійснюють правосуддя, 54 суди розташовані на тимчасово непідконтрольній Україні території та не здійснюють правосуддя, ще 19 судів не здійснюють правосуддя на деокупованих територіях.
За його словами, в Україні 3 суди не здійснюють правосуддя у зв’язку з відсутністю повноважень суддів, у 12 судах фактично працює один суддя, а 2 судді працюють у 67 судах.
“Ця статистика показує, яка в нас зараз складна ситуація взагалі з можливістю і відправлення правосуддя, і взагалі відправлення інформації про ведення самого судового засідання”, - сказав Усик.
Як повідомляв Укрінформ, 15 березня Конкурсна комісія з добору членів ВККС оголосила перелік із 32 кандидатів, рекомендованих Вищій раді правосуддя для призначення на заняття 16 вакантних посад членів ВККС.