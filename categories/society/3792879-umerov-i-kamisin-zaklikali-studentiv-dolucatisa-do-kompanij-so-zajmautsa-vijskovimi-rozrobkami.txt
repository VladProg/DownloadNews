Міністр оборони Рустем Умєров та міністр з питань стратегічних галузей промисловості Олександр Камишін закликають студентів долучатися до українських компаній, які займаються військовими розробками.

Як передає Укрінформ з посиланням на сайт Президента України, про це вони заявили під час зустрічі зі студентами та викладачами Національного технічного університету "Київський політехнічний інститут імені Ігоря Сікорського".
Умєров, виступаючи перед студентами КПІ, наголосив, що їхня освіта - це одна зі складових майбутнього успіху України безпосередньо на полі бою.

"Інновацій, які забезпечать нам асиметричну перевагу, має бути більше. Розроблена в Україні зброя, яка завдасть поразки Росії, гарантуватиме безпеку всьому світу", - сказав він.
За словами міністра, інновації - це шлях України до перемоги у війні з Росією, яка має величезні технічні та людські ресурси.
"Ми вже маємо суттєві досягнення. Кулеметні турелі на рухомих платформах, які знищують ворожу піхоту. Розвідувальні та ударні БПЛА, які знищують ворожу логістику, РСЗВ, артилерію та командні пункти. Морські дрони, які завдали поразки Чорноморському флоту РФ. За кожним із цих засобів – інженер, дослідник, тестувальник. Зокрема це й випускники вашого університету", - зазначив Умєров, звертаючись до студентів.

Він запросив молодих спеціалістів приходити на роботу до конструкторських бюро, military-tech-стартапів, лабораторій українських заводів ВПК, щоб, застосовуючи свої знання, стати співтворцями української перемоги.
У свою чергу Камишін закликав студентів долучатися до українських компаній, які ведуть військові розробки.
За його словами, сьогоднішній зброяр – це молодий винахідник, який створив свій продукт, масштабує його й просуває на озброєння у Збройних сил України.

"Сьогоднішній зброяр – це той, із кого починається смерть ворогам. У цій залі є люди, завдяки яким Moscow never sleeps, Sochi never sleeps. А скоро й інші міста РФ також не спатимуть. Ми маємо на своїй землі найбільшу війну поколінь. І це не лише війна солдатів і генералів – це також війна інженерів. Це перегони технологій, у яких ми маємо бути швидшими, розумнішим, винахідливішими", – зазначив міністр.
За словами Камишина, понад 200 компаній зараз виробляють автономні системи, які літають, пересувають по суші чи по воді, і ці компанії потребують нових інженерів.
Очільник Мінстратегпрому зауважив, що з початку великої війни в Укроборонпромі пройшли практику близько 2 тисяч студентів, третина з них залишилася працювати в компанії.
"Ми віримо в українську "оборонку". Ми віримо, що українська зброя здатна наблизити нас до перемоги. І ми віримо, що саме високотехнологічна продукція стане локомотивом відновлення нашої економіки", – заявив Камишін.
Як заявив під час зустрічі зі студентами керівник ОП Андрій Єрмак, розвиток військово-промислового комплексу є важливою основою майбутніх безпекових гарантій, які опрацьовуються в межах вільнюської Спільної декларації G7 щодо підтримки України.

Єрмак повідомив, що, згідно з домовленостями президентів України і США Володимира Зеленського та Джозефа Байдена, 6-7 грудня у Вашингтоні відбудеться перша конференція щодо спільного українсько-американського виробництва озброєння.
"Ця подія надзвичайно важлива для нашої оборонної галузі. У заході візьмуть участь представники кількох десятків вітчизняних підприємств – як державних, так і приватних. Ще більше компаній – зі США. Очікуємо на конструктивний і предметний діалог, що втілиться в майбутньому в контракти. Ми будемо дуже раді залучати до конференції студентів та випускників вашого вишу", – сказав керівник ОП.

За його словами, в умовах повномасштабної війни час має ключове значення, адже кожна хвилина – це життя людей, воїнів.
"Я вважаю, що все, що вже зроблено, – і ваш Інститут передових та оборонних технологій, і система Sikorsky Challenge, – справді має величезний потенціал. Навіть те, що вже вдалося протягом цього року здійснити щодо наших сучасних українських технологій і в БпЛА, і в іншому озброєнні, сьогодні вражає не тільки нас. Це насамперед вражає ворога, але й вражає наших партнерів", – наголосив керівник Офісу Президента.
Як повідомлялося, одним із пріоритетів оборонного бюджету на 2024 рік є ракетне озброєння і боєприпаси, на які буде спрямовано близько 175 млрд грн.
Міністр оборони Рустем Умєров наголосив, що спільна українсько-американська конференція DFNC1: US Edition поглибить співпрацю у сфері виробництва озброєння та обміну технологій між оборонними компаніями України та США.
Фото: ОП