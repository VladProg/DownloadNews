Голова Верховної Ради Руслан Стефанчук у День захисників і захисниць України відвідав поранених українських захисників, які проходять лікування й реабілітацію в Головному військовому клінічному госпіталі в Києві.

Як передає Укрінформ, про це він повідомив у Фейсбуці.

«Справжні, сильні герої! Відвідав наших поранених хлопців у Головному військовому клінічному госпіталі. Тут мужні та самовіддані воїни проходять лікування та реабілітацію», — зазначив Стефанчук.

«Хочеться побажати лише одного: якнайшвидшого одужання тим, хто ціною свого здоров’я захищає Україну. Тим, у кого незламний дух. Дух козацтва та всіх поколінь українського воїнства», — додав голова ВР.

Як повідомлялося, 14 жовтня відзначається День захисників і захисниць України. Це державне свято, започатковане 14 жовтня 2014 року президентським указом з назвою «День захисника України». 14 липня 2021 року Верховна Рада перейменувала свято на День захисників і захисниць України.
Фото: Стефанчук/ФБ