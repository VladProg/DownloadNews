У деяких регіонах України зафіксовано падіння дерев на залізничні колії, є проблеми з сигнальною системою та електромережею, що призвело до суттєвих затримок рейсів поїздів.

Про це Укрзалізниця повідомила у Телеграмі, передає Укрінформ.
"Попри стихію на більшості території країни, поїзди продовжують рух. Залізничники на місцях з ночі оперативно ліквідовують наслідки та уможливлюють курсування поїздів: так, у деяких регіонах вітер спричинив падіння дерев на колії, проблеми з сигнальною системою та електромережею. Відповідно маємо низку суттєвих затримок", - поінформували у компанії.
За затримками потягів можна стежити в онлайн-режимі.
УЗ також закликала пасажирів цих рейсів інформувати провідників і стюардів щодо необхідних пересадок: "Наші диспетчери централізовано координуватимуть рух і тривалість зупинок, щоб негода якомога менше вплинула на ваші плани".
Зазначається, що дізнатися час та колію прибуття або відправки потяга можна безпосередньо у застосунку та чат-ботах у розділі "Онлайн-табло".
У компанії також поінформували, що у Києві шквальний вітер пошкодив накриття приміського вокзалу, проте всі приміські поїзди та Kyiv City Express прямують чітко за розкладом.
Як повідомляв Укрінформ, в Україні через негоду були знеструмлені 1045 населених пунктів у 14 областях, без світла залишились 306 тисяч споживачів.
У Національній поліції закликали українців відкласти дальні поїздки через негоду.