Кабінет Міністрів утворив оргкомітет з підготовки та проведення заходів у зв’язку з 90-ми роковинами Голодомору 1932-1933 років в Україні.

Про це повідомляє МКІП, передає Укрінформ.
«У 1932-1933 роках комуністичний режим вчинив особливо тяжкий злочин геноциду української народу. Його організатори не тільки створили систему знищення мільйонів українців, але й механізм приховування наслідків злочину від громадськості та міжнародної спільноти. Сьогодні історія, на жаль, повторюється, і росія як правонаступник Радянського союзу знову чинить геноцид українського народу. Як тоді, так і зараз його причиною є сам факт існування українців», – сказав міністр культури та інформаційної політики Олександр Ткаченко.
Рішення уряду дасть можливість належно організувати та провести заходи до 90-х роковин Голодомору 1932-1933 років – геноциду українського народу та гідно вшанувати пам’ять жертв голодоморів першої половини XX століття в Україні.
Співголовами оргкомітету визначено Прем'єр-міністра України, віцепрем'єр-міністра з питань європейської та євроатлантичної інтеграції та керівника Офісу Президента України. Окрім того, до його складу увійдуть вчені, представники громадських об'єднань, центральних і місцевих органів виконавчої влади та територіальних громад.