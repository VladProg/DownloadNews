У Генеральному штабі напрацювали зміни до законодавства, згідно з якими анонсоване раніше взяття жінок на військовий облік з 1 жовтня цього року буде запроваджене не раніше, ніж через місяць після завершення особливого періоду в державі.

Про це під час брифінгу в Медіацентрі Україна - Укрінформ розповів заступник начальника Головного оперативного управління Генерального штабу ЗСУ Олексій Громов.
«На даний час практичні заходи загальної мобілізації, які ми проводимо в ході відсічі збройній агресії, засвідчили, що на військову службу до ЗСУ та інших військових формувань призвано близько 1% жінок від загальної кількості мобілізованих. Більшість жінок призначено на посади медичного персоналу, підрозділів зв’язку, морально-психологічного забезпечення, діловодів, бухгалтерів, кухарів. Таким чином, досвід свідчить, що на сьогодні в державі немає гострої необхідності суттєво збільшувати кількість жінок на військовому обліку, зважаючи на статистичні дані», - повідомив Громов.
Водночас, за його словами, ЗСУ мають потреби в спеціальностях та фахівцях в галузі медицини, радіотехніки, харчових технологій.
«Головне управління персоналу Генштабу опрацьовано ряд пропозицій щодо внесення змін в нормативно-правові акти держави. Так, насамперед до ЗУ «Про військовий обов’язок і військову службу», зокрема, щодо питань, що жінки, які мають відповідну спеціальність споріднену з військово-обліковою спеціальністю, беруться на військовий облік військовозобов’язаних, підкреслюю – за їхньою згодою. Окрім того, ініційовано внесення змін у наказ міністра оборони України за відповідним профілем. Крім того, зазначений наказ передбачає взяття з 1 жовтня на військовий облік жінок військовозобов’язаних, які мають відповідні спеціальності та професії», - пояснив Громов.
Водночас, за його словами, враховуючи велику кількість жінок-переміщених осіб, пропонується внести зміни в даний нормативний документ щодо дати початку взяття жінок на військовий облік.
«Пропонується визначити, що взяття жінок на військовий облік в Україні розпочнеться не раніше, ніж через місяць після завершення особливого періоду в державі. Відповідні документи відпрацьовані, надані на розгляд», - наголосив Громов, додавши, що про подальші рішення з цього питання Генштаб інформуватиме додатково.
Як повідомляв Укрінформ, раніше заступниця міністра оборони Ганна Маляр заявила, що про обов’язкову постановку на військовий облік жінок наразі не йдеться, а за власним бажанням мобілізувалися до лав до ЗСУ від початку повномасштабного вторгнення росії близько тисячі жінок.