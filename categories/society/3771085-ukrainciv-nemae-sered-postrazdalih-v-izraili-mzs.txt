Громадян України немає серед постраждалих внаслідок бойових дій в Ізраїлі.

Як передає Укрінформ, про це речник Міністерства закордонних справ України Олег Ніколенко повідомив у Фейсбуці.
«Нині маємо таку інформацію: Громадян України наразі немає серед постраждалих внаслідок бойових дій. Українське посольство на постійному контакті з ізраїльською владою, основними лікарнями. Дипломати тримають ситуацію під контролем», - заявив Ніколенко.
Він також повідомив, що МЗС України створило оперативний штаб задля допомоги українцям в Ізраїлі.
Як повідомляв Укрінформ, по центральних та південних районах Ізраїлю в суботу вранці було завдано масованого ракетного удару. У результаті атаки ХАМАС вже постраждало близько 200 осіб, ще шестеро осіб загинули.
Старший військовий командувач ХАМАС Мохаммад ад-Дейф оголосив про початок операції в трансляції в ЗМІ, закликаючи палестинців у всьому світі до боротьби. Він повідомив, що по Ізраїлю було випущено 5000 ракет. В Ізраїлі заявили, що по території країни було випущено 2200 ракет.
Міністр оборони Ізраїлю затвердив призов солдат резерву відповідно до потреб ЦАХАЛу. Армія Ізраїлю оголосила про початок контртерористичної операції «Залізні мечі» у відповідь на атаку ХАМАС.


Фото: ABED RAHIM KHATIB/FLASH90