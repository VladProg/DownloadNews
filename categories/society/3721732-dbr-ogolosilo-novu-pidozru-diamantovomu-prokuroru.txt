Працівники Державного бюро розслідувань повідомили про підозру колишньому першому заступнику начальника Головного слідчого управління Генпрокуратури, який намагався обманом повернути вилучені у нього понад 350 тисяч доларів.

Як передає Укрінформ, про це повідомляє ДБР.
“У 2015 році він був викритий на хабарництві в особливо великих розмірах. Проти нього та ще одного спільника було порушено кримінальне провадження та повідомлено про підозру за ч. 4 ст. 368 Кримінального кодексу України. Під час обшуків у прокурора було вилучено великі суми грошей у різних валютах, а у його "колеги" знайшли 102 діаманти. Справа перебуває на розгляді суду”, - ідеться у повідомленні.
Як зазначили у ДБР, водночас експрокурор вирішив протиправно повернути собі гроші, для чого розробив цілу злочинну схему.
На той час ще чинний прокурор умовив свого знайомого бізнесмена надати йому неправдивий документ про те, що начебто він позичив у підприємця 350 тисяч доларів. При цьому договір позики був оформлений заднім числом.
На підставі підробленого документа правоохоронець подав до Генпрокуратури заяву про повернення належних йому валютних цінностей, вилучених у ході проведення обшуків.
Після відмови прокуратури у 2015 році він призупинив спроби повернути гроші, але після початку повномасштабної російської агресії колишній прокурор вирішив спробувати повернути їх ще раз.
Він намагався скористатись складною суспільно-політичною ситуацією в Україні у корисливих цілях. У липні 2022 року зловмисник звернувся вже до суду із тими самим підробленими документами. Суд залишив цю заяву без розгляду.
ДБР отримавши повідомлення суду про таке звернення, провело експертизу документів та дійшло висновку, що на час створення договору позики, датованого 15 травня 2015 року, та розписки (додатку до договору позики) не відповідає датам, вказаним у цих документах.
"Рукописний текст від імені експрокурора у договорі позики, датованому 15 травня 2015 року, був виконаний у період 13-20 липня 2015 року (вже після обшуків)", - підкреслили в ДБР.
Таким чином, колишній перший заступник начальника Головного слідчого управління Генпрокуратури підозрюється у використанні завідомо підробленого документа (ч. 4 ст. 358 КК України (в редакції станом на 22.07.2015), а також у поданні завідомо підроблених доказів, вчиненому з корисливих мотивів (ч. 2 ст. 384 КК України).
Санкції статей передбачають покарання у вигляді позбавлення волі до п’яти років.
Як повідомлялось, 5 липня 2015 року Служба безпеки України провела обшук в головному слідчому управлінні ГПУ. У результаті були затримані тодішні перший заступник начальника Головного слідчого управління генпрокуратури Володимир Шапакін та заступник прокурора Київської області Олександр Корнієць. За даними слідства, вони вступили в корупційну змову та отримали хабар у розмірі 3 млн 150 тис. грн. При проведенні обшуків у них виявили понад 500 тис. доларів готівкою, автомат Калашникова і холодну зброю, багато ювелірних виробів і 65 діамантів, після чого скандальних прокурорів стали називати "діамантовими".
16 липня 2015 року Шапакіна і Корнійця звільнили з органів прокуратури.
Фото: ДБР