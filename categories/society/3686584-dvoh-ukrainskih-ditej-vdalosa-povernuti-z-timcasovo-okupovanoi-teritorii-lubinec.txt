Дев'ятирічна дівчинка та 16-річний хлопець - в Україні разом зі своєю родиною.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.

«Додому вдалося повернути двох українських дітей. Звернення про необхідність повернення дітей з тимчасово окупованої території України надійшло від жінки, яка перебувала у російському полоні», - заявив Лубінець.
У четвер, 23 березня, омбудсмен мав з дітьми зустріч.
Лубінець зауважив, що це повернення вдалося здійснити у результаті взаємодії двох уповноважених з прав людини - України та росії.
«Тому вкотре закликаю родичів, батьків, опікунів, бабусь, дідусів, чиї діти перебувають на території рф чи на тимчасово окупованій території України, звертатися в Офіс уповноваженого», - заявив Лубінець.
Як повідомляв Укрінформ, в Україні з початку повномасштабної війни загалом вважаються знайденими 10 597 дітей.