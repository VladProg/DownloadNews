На участь у конкурсному відборі пілотного проєкту "Помічник ветерана" на сьогодні подано 133 заявки.

Про це повідомляє пресслужба Міністерства у справах ветеранів, передає Укрінформ.
"На ранок 10 липня відомо, що вже подано 133 заявки бажаючих узяти участь у «пілоті» Мінветеранів. Найбільше кандидатур на Львівщині та Дніпропетровщині – майже по 40. Середній вік майбутніх помічників ветерана наразі становить 43,5 року. Щодо статі, то вони практично однаково представлені серед учасників проєкту. Проте є свої особливості. Так, на Миколаївщині й на Львівщині відповідно понад 70 і 54 відсотки кандидатів є жінками", - йдеться у повідомленні.
Зазначається, що більшість учасників відбірного конкурсу мають вищу освіту, приблизно кожен десятий – молодший бакалавр, а кожен четвертий - магістр. Переважно це фахівці зі сфери публічного управління та адміністрування, інженерії, виробничих технологій та ІТ, права, педагогіки і соціальної роботи.
Як повідомляв Укрінформ, у Вінницькій, Дніпропетровській, Львівській та Миколаївській областях 1 липня розпочався прийом заяв на конкурсний відбір кандидатів на посади помічників ветеранів.