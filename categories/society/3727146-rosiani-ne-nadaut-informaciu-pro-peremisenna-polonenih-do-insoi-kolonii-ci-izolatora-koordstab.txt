Росіяни можуть з різних причин переміщати військовополонених до іншої колонії чи ізолятора, не надаючи жодної офіційної інформації про це.

Як передає Укрінформ, про це Координаційний штаб з питань поводження з військовополоненими повідомляє у Телеграмі.
З ініціативи громадської організації “503 фемілі” відбулася зустріч представників Координаційного штабу та командування Військово-морських сил Збройних сил України з родинами бійців 503-го окремого батальйону морської піхоти.
За словами представника штабу, офіційної інформації про стан здоров’я військовополоненого чи його місцезнаходження Росія не надає. Військовослужбовців у полоні росіяни з різних причин можуть перемістити до іншої колонії чи ізолятора.
Він зауважив, що відомості про зниклих безвісти військовослужбовців можна отримати з відкритих джерел, свідчень визволених з полону захисників, а також, в окремих випадках, з відповідей на запити незалежних адвокатів.
Поява нової інформації про зниклого безвісти військовослужбовця може бути підставою для зміни його облікової категорії. Важливу інформацію надають і військові частини: підкреслили у Коордштабі.
“Ми розмовляємо з усіма, хто повертається з полону, отриману інформацію передаємо до Коордштабу", – додав представник командування ВМС.
Як повідомляв Укрінформ, Медійна ініціатива за права людини визначила 42 місця утримання українських військових — ізолятори, виправні колонії — як у прикордонних з Україною областях, так і в глибині Російської Федерації.