З початку пандемії COVID-19 в Україні зафіксовано понад 5,5 млн випадків захворювання на коронавірусну хворобу.

Про це під час зустрічі з журналістами сказав міністр охорони здоров'я Віктор Ляшко, передає кореспондент Укрінформу.
"З початку пандемії в Україні зареєстровано 5 млн 544 тис. 969 випадків COVID-19. За поточний тиждень зафіксовано близько 6 тис. випадків, за попередній – близько 8 тис. випадків COVID-19", – сказав Ляшко.
Він зауважив, що в цю статистику входять і повторні випадки захворювань. З початку пандемії, за його словами, внаслідок ускладнень ковіду померли 112 268 осіб, з них 89 дітей. Зафіксовано 154 394 випадки захворювання на COVID-19 серед медпрацівників, померло через вірус з початку пандемії 1256 медпрацівників.
Загалом в Україні було зроблено 35 млн щеплень проти ковіду, одну дозу отримали 16 млн 339 тис. людей, дві дози – 15 млн 484 тис.
Найбільш популярною вакциною була вакцина Comirnaty від Pfizer. Наразі, за даними міністра, на центральних складах цієї вакцини налічується 2 млн доз, на регіональних – 44 тис., дитячої форми вакцини Comirnaty – 70 тис.; вакцини CoronaVac на центральних складах – 3 млн доз , на регіональних – 1,7 млн. Також у наявності – близько 896 тис. доз на центральних складах і 13 тис. доз на регіональних складах вакцини Janssen.
Як повідомляв Укрінформ, Всесвітня організація охорони здоров’я з 5 травня скасувала статус пандемії COVID-19. ВООЗ оголосила пандемію коронавірусу 11 березня 2020 року.
За даними МОЗ, з початку пандемії від COVID-19 померли понад 112 тис. українців.