Просвітницька робота стосовно азартних ігор має бути спрямована на молодих людей віком від 21 до 30 років, адже саме ця категорія є найбільш вразливою до ігрової залежності.

Про це в Укрінформі під час круглого столу на тему: «Соціальна відповідальність у сфері азартних ігор» сказала членкиня КРАІЛ Христина Дутка.
З її слів, з метою підвищення соціальної відповідальності в гральній індустрії, серед населення потрібно продовжувати проводити просвітницьку діяльність, у разі виникнення залежності - надавати необхідну первинну медичну допомогу, а надалі проводити ресоціалізацію залежних гравців та повертати їх до суспільного життя.
У КРАІЛ нагадали про функціонування Реєстру осіб, яким певним особам обмежено доступ до гральних закладів та участь в азартних іграх.
"Для чого нам потрібна просвітницька робота і на яку категорію людей вона повинна бути спрямована? Вона має бути спрямована на молодь. Чому саме на молодь, а тому, що згідно з даними Реєстру, половина - це молодь, люди віком від 21 до 30 років. Саме вони є в групі ризику тих, хто має ігрову залежність, і ми повинні працювати з ними", - сказала Дутка.
Вона нагадала, що КРАІЛ почав розміщувати соціальну рекламу на тему свідомого гемблінгу, до цієї роботи активно долучилась низка міст України. Це Київ, Одеса, Луцьк, Рівне, Тернопіль, Ужгород, Івано-Франківськ та інші міста.
"Наша мета - сформувати в суспільстві культуру, що азартна гра - це розвага, можливо, з певними ризиками і наслідками, але це розвага, а не спосіб заробітку", - підкреслила Дутка.
Як повідомлялося, Президент Володимир Зеленський ввів у дію рішення РНБО від 10 березня 2023 року про санкції проти фізичних і юридичних осіб, пов'язаних, зокрема, з букмекерським та лотерейним бізнесом.