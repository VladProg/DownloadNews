За сім днів функціонування візового режиму жоден громадянин росії не подав документів на отримання української візи.

Про це міністр закордонних справ України Дмитро Кулеба заявив в ефірі телемарафону, повідомляє Укрінформ.
«Дуже показовий момент. За сім днів функціонування візового режиму на всю багатомільйонну росію не знайшлося жодного громадянина, який би подався на отримання української візи», - сказав він.
Кулеба зауважив, що за цей час було понад сто дзвінків до МЗС, посольств України в різних країнах від громадян росії з проханням роз’яснити правила в’їзду, як отримати візу, що для цього потрібно, але власне жодної заявки не було.
На думку глави української дипломатії, це насправді історичний момент, який демонструє, до якого рівня агресія володимира путіна довела відносини не між нашими державами, а між нашими народами.
«І власне, справжнє ставлення росіян до українців, до України це теж підтверджує і демонструє», - переконаний міністр.
Як повідомляв Укрінформ, 17 червня Кабінет Міністрів України припинив дію угоди з рф про безвізовий режим. Рішення набуло чинності з 1 липня цього року.
Фото: picdrop.com