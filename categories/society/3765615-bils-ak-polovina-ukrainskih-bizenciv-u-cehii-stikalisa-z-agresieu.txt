Серед українських біженців у Чехії 57% стикалися з вербальною агресією через своє походження, а 5% зазнавали фізичного нападу.

Як передає Укрінформ із посиланням на Vinegret.cz, про це свідчать результати опитування, проведеного Чеським дослідницьким агентством PAQ Research
Учасників попросили відповісти на запитання: «Чи стикалися ви чи хтось із членів вашої родини з вербальними/фізичними атаками під час перебування в Чехії через те, що ви з України?».
Більш як половина респондентів (57%) відповіли, що мали досвід вербальної агресії через своє українське походження, тоді як 5% повідомили, що зазнавали фізичного нападу.
Автори дослідження встановили, що українці віком до 40 років набагато частіше зазнають словесних нападів через своє походження (62%), ніж люди похилого віку (30%). Крім того, жінки стикаються з агресією частіше за чоловіків.
Роль грає і сфера, де працюють біженці, свідчить дослідження. Так, у сфері обслуговування словесних нападів зазнали 67% українських працівників.
«Авторів насторожив той факт, що серед біженців, які стикалися з фізичним насильством через своє походження, 14% - батьки-одинаки з двома та більше дітьми. Тут часто йдеться про фізичні напади між дітьми. Однак у повних сім'ях із двома батьками та кількома дітьми про такий досвід повідомили лише 6% опитаних», - зазначається в повідомленні.
Дослідження проводилось у червні 2023 року. Воно охопило 1425 сімей біженців - у цілому 3789 осіб, у тому числі 1203 дитини віком від 3 до 17 років.