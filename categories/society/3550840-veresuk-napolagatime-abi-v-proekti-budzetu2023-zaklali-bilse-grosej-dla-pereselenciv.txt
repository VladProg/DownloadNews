Віцепрем'єр-міністр - міністр з питань реінтеграції тимчасово окупованих територій Ірина Верещук наполягатиме на збільшенні у проєкті державного бюджету на 2023 рік видатків на забезпечення потреб внутрішньо переміщених осіб.

Про це вона заявила в ефірі телемарафону, передає кореспондент Укрінформу.
«Я буду робити все, щоб такі видатки були збільшені. Бо я їжджу регіонами та зустрічаюся з людьми, бачу їхню біду. Розумію, що без втручання держави, без гарантованої соціальної функції держави їм не вижити. Тому ми будемо робити все, щоб видатки збільшувалися. Є фронт мілітарний, де воюють наші захисники та захисниці, а є гуманітарний. І ми теж маємо воювати за наших людей. За людей похилого віку, за багатодітні сім'ї, за дітей, за усіх, хто так чекає перемогу та відновлення України», - сказала Верещук.
Вона зазначила, що з командою Мінреінтеграції перебуває у Дніпрі, де увагу зосередили на роботі з маломобільними переселенцями та людьми з інвалідністю. За словами віцепрем'єр-міністра, нині кількість евакуйованих маломобільних людей похилого віку зростає, і навантаження на місця, де їх приймають, варто розподіляти.
«Наприклад, у Дніпропетровській області є геріатричні пансіонати, які готові та мають можливості утримувати людей з Донецької та Луганської чи з Херсонської областей. Але розуміємо, що цих людей треба переправити на захід України, а можливо, і за кордон, бо навантаження зростає. Зима не за горами», - зазначила Верещук.
Як повідомлялося, агресор постійно обстрілює Донеччину, вбиваючи мирних жителів, знищуючи цивільну інфраструктуру. У регіоні давно немає газопостачання, а в багатьох населених пунктах - і водопостачання.
29 липня Кабінет Міністрів України створив Координаційний штаб, який займається організацією евакуації з Донецької області. Його очолила Верещук.
На Донеччині з 2 серпня проводиться обов’язкова евакуація.