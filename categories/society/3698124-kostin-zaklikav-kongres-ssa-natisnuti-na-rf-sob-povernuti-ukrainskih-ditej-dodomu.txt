Генеральний прокурор України Андрій Костін звернувся із закликом до Конгресу США посприяти створенню потужного міжнародного тиску на росію, щоби вона сама захотіла повернути вивезених з України дітей додому.

Про це він заявив у середу під час слухань у Комітеті в закордонних справах Палати представників США, передає власний кореспондент Укрінформу.
«Потрібен потужний, об’єднаний тиск на російське керівництво, щоби повернути українських дітей додому», - наголосив генеральний прокурор України.
Він підкреслив, що для рф це буде легко зробити, якщо у них з’явиться таке бажання.
«Існує низка міжнародних законодавчих актів, які можуть бути використані для того, щоби повернути дітей через треті країни, через міжнародні організації до їхніх сімей та до їхньої країни»,- зауважив Костін.
За його словами, офіс генпрокурора має інформацію про те, що до 20 тисяч українських дітей були примусово депортовані, і лише мала частина з них повернулася додому. При цьому він зазначив, що головна складність полягає не в тому, щоби визначити їхню кількість, алe встановити, де вони знаходяться.
«Я завжди прошу всіх лідерів, з якими я зустрічаюся, підіймати це питання на щоденній основі, використовуючи весь свій вплив на міжнародному рівні, щоби росіяни повернули наших дітей додому»,- додав генпрокурор України.
Як повідомляв Укрінформ, генеральний прокурор України Андрій Костін перебуває з візитом у Сполучених Штатах, де заплановані його зустрічі з представниками адміністрації й Конгресу США.
Фото: ОГП