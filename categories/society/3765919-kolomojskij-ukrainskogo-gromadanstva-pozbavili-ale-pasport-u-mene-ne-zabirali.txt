Бізнесмен Ігор Коломойський підтвердив, що його позбавили українського громадянства.

Про це він сказав у коментарі журналістам у Київському апеляційному суді, передає кореспондент Укрінформу.
"Наскільки я знаю, громадянства (українського – ред.) немає, але паспорт у мене не забирали", – сказав він.
На запитання, громадянином яких країн він є, Коломойський відповів, що Кіпру та Ізраїлю. "Україна не признає подвійне громадянство, а про потрійне нічого не сказано", – зазначив він.





Раніше директор Національного антикорупційного бюро Семен Кривонос заявляв, що позбавлення українського громадянства Коломойського, у разі оголошення йому підозри, створить ризики для слідства у тому випадку, коли бізнесмен виїде за кордон і потрібно буде вимагати його екстрадиції для притягнення до відповідальності.
Як повідомляв Укрінформ, Київський апеляційний суд 25 вересня розпочав розгляд скарги на обрання бізнесмену Ігорю Коломойському запобіжного заходу у вигляді тримання під вартою з можливістю внесення застави в розмірі майже 510 млн у справі щодо легалізації понад пів мільярда гривень ПриватБанку.
Колишньому бенефіціарному власнику ПриватБанку Коломойському повідомили про підозру за двома статтями Кримінального кодексу: ст. 190 (шахрайство) та ст. 209 (легалізація (відмивання) майна, одержаного злочинним шляхом).
2 вересня Шевченківський районний суд Києва ухвалив рішення про призначення Коломойському запобіжного заходу у вигляді тримання під вартою до 31 жовтня з альтернативою у вигляді внесення застави у розмірі 509 млн 960 тис. грн. Коломойський перебуває у слідчому ізоляторі СБУ.
Працівники Бюро економічної безпеки і Служби безпеки інкримінують йому легалізацію упродовж 2013-2020 років понад пів мільярда гривень шляхом виведення їх за кордон з використанням інфраструктури підконтрольних банківських установ.
За даними правоохоронців, було створено кредитні зобовʼязання товариства вже безпосередньо перед бізнесменом, та всі подальші перерахування заборгованості цього товариства надходили на особистий рахунок Коломойського.
Уже 15 вересня БЕБ оголосило Коломойському нову підозру. Йому інкримінують організацію підробки документів на переказ коштів, заволодіння чужим майном, вчинене організованою групою, в особливо великих розмірах, а також набуття та розпорядження майном, щодо якого фактичні обставини свідчать про його одержання злочинним шляхом.
Досудове розслідування встановило, що Коломойський організував та очолив організовану групу, до складу якої також входив керівник столичної філії ПриватБанку та інші службові особи філії і головного офісу ПриватБанку.
Група розробила план, спрямований на заволодіння коштами ПриватБанку. Він полягав у штучному створенні видимості внесення готівки від імені Коломойського до каси головного офісу банку, облікування її, оформлення перевезення неіснуючої готівки інкасаторами.
Таке штучне внесення готівкових коштів від імені Коломойського відбувалося від 26 березня 2013 року по 18 лютого 2014 року – на загальну суму 5 млрд 878 млн грн.
16 вересня Шевченківський райсуд столиці переобрав запобіжний захід Коломойському, який отримав нову підозру за трьома статтями у справі про заволодіння 5,8 млрд грн. Зокрема, суд змінив запобіжний захід у частині застави, встановивши її розмір у сумі 3 млрд 891 млн грн.