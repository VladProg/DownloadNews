Учасникам бойових дій надана можливість отримати протез підвищеної функціональності без потреби у первинному протезуванні.

Про це у Фейсбуці повідомила міністр соціальної політики Оксана Жолнович, передає Укрінформ.
За словами міністра, відповідні зміни до постанови №518 ухвалив уряд.
«Ми розширили можливості державної програми протезування для учасників бойових дій. У першу чергу йдеться про можливість отримати протез підвищеної функціональності без потреби у первинному протезуванні», - зазначила вона
Жолнович повідомила, що протези підвищеної функціональності виготовляються під індивідуальні потреби людини, мають покращені антропологічні, ергономічні та косметичні характеристики. Такі протези допомагають учасникам бойових дій виконувати фізичну роботу з підвищеними навантаженнями та вести активний спосіб життя.
Щоб отримати протез безоплатно, не потрібно чекати встановлення інвалідності. Слід подати документи через соцпрацівника у лікарні, у ЦНАП чи орган соцзахисту або ж онлайн, через електронний кабінет особи з інвалідністю.
Як повідомлялося, у Міністерстві соціальної політики підготували дашборд з інформацією про виробників допоміжних засобів реабілітації.