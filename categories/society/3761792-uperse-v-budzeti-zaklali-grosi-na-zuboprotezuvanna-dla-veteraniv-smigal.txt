Уперше в Державному бюджеті на 2024 рік заклали ₴750 мільйонів на зубопротезування для ветеранів.

Про це заявив Прем’єр-міністр Денис Шмигаль під час пресконференції, повідомляє кореспондент Укрінформу.
"Ще коли працював в області, обласній адміністрації, то ми дуже багато спілкувалися з ветеранським середовищем, ветеранами, і у них завжди була проблема стоматології. Ми вперше заклали в цьому році зубопротезування для ветеранів в обсязі ₴750 мільйонів. Це про людяність. І ми будемо далі продовжувати звертати увагу на здавалося б дрібниці, але з цих дрібниць складається власне увага і повага до наших ветеранів", - сказав Шмигаль.
Він підкреслив, що у владі і надалі продовжуватимуть шукати шляхи, як покращити життя та побут українських ветеранів.
Як повідомлялося, Кабінет міністрів на засіданні в п’ятницю затвердив законопроєкт про Державний бюджет на 2024 рік.