В Україні станом на ранок 24 листопада внаслідок повномасштабної агресії Російської Федерації загинули 510 дітей, ще 1148 дістали поранення.

Як передає Укрінформ, про це Офіс генерального прокурора повідомляє в Телеграмі.
«Більше ніж 1658 дітей постраждали в Україні внаслідок повномасштабної збройної агресії рф. Станом на ранок 24 листопада 2023 року за офіційною інформацією ювенальних прокурорів 510 дітей загинули та понад 1148 отримали поранення різного ступеня тяжкості», - ідеться у повідомленні.
Ці цифри не остаточні. Триває робота з їх встановлення в місцях ведення бойових дій, на тимчасово окупованих та звільнених територіях.
Найбільше постраждало дітей у Донецькій області - 492, Харківській - 304, Херсонській - 139, Київській - 129, Запорізькій - 100, Миколаївській - 97, Дніпропетровській - 97, Чернігівській - 72, Луганській - 67.
23 листопада внаслідок обстрілу места Херсон поранено 11-річну дівчинку та 15-річного хлопця.
Як повідомляв Укрінформ, у Херсонській області за добу загинули три людини, 11 дістали поранень, з них дві дитини.
Фото ілюстративне