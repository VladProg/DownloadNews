Міністерство цифрової трансформації України запускає бета-тестування у застосунку "Дія" пенсійного посвідчення та посвідки на тимчасове або постійне проживання.

Як передає Укрінформ, про це Мінцифри повідомляє у Телеграмі.
"Невдовзі українці зможуть скористатися двома необхідними документами в застосунку "Дія" — пенсійним посвідченням та посвідкою на тимчасове або постійне проживання", - ідеться у повідомленні.
У Мінцифри підкреслили, що зараз працюють над розробкою цифрових документів, і закликають долучитися до спільної роботи.
Для тестування пенсійного посвідчення потрібно мати документ, виданий з 2014 року: пластикове посвідчення або у вигляді платіжної картки.
Для тестування посвідки потрібно мати: посвідку у вигляді пластикової картки з безконтактним електронним носієм, видану після 25 квітня 2018 року, банківський рахунок для авторизації в "Дії" через BankID, а також смартфон із NFC.
Щоб стати бета-тестувальником нових послуг, слід зареєструватись за посиланням.
Як повідомляв Укрінформ, з 1 липня українці можуть подавати заявки на участь у проєкті "єРобота" у застосунку "Дія". За словами Прем’єр-міністра Дениса Шмигаля, "єРобота" — це шість програм, які дадуть змогу створити десятки тисяч бізнесів і сотні тисяч робочих місць.