В Україну за участі Міністерства з питань реінтеграції тимчасово окупованих територій вдалося повернути ще трьох дітей, вивезених російськими загарбниками.

Про це повідомляє Укрінформ із посиланням на сайт Мінреінтеграції.
«Додому прибула сім’я Бобро: мама й троє дітей, які потрапили у пастку під виглядом «евакуації» до рф. Таким чином, на сьогодні вже 50 українських дітей вдалося повернути з рф», - зазначили у відомстві.
За інформацією міністерства, харків’янка Любов Бобро, рятуючись від щоденних ворожих обстрілів, намагалась евакуюватися з дітьми через російський Бєлгород. Але росіяни їх так само, як і багато інших українських сімей, ошукали. Зібрали і вивезли у важкодоступну російську глибинку.

«Нас доправили на межу Зауралля та Західного Сибіру – у місто Курган. Шансів вирватись майже не було. Тоді моя старша донька, яка залишилась в Україні, забила на сполох, звернувшись до Мінреінтеграції», - розповіла Бобро.

Процес повернення був дуже непростим. Його на особистому контролі тримала віцепрем’єр-міністр України Ірина Верещук.
Як повідомлялося, у разі, коли людина втратила зв'язок із близькими, яких загарбники депортували до рф, треба зателефонувати на цілодобову гарячу лінію Мінреінтеграції: 15-48.
російська федерація 24 лютого розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, викрадають, катують, вбивають та примусово вивозять на свою територію мирне населення.
Сили оборони України чинять запеклий опір російським загарбникам.
Фото: Мінреінтеграції