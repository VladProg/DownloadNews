Місцева влада та громади відіграватимуть важливу роль у поверненні ветеранів до цивільного життя.

Про це заявила віцепрем’єр - міністр з питань реінтеграції тимчасово окупованих територій Ірина Верещук, передає Укрінформ з посиланням на Мінреінтеграції.
Вона відвідала Центр психічного здоров’я та реабілітації ветеранів «Лiсова Поляна» в Пущі Водиці, де відбулася стратегічна сесія щодо модернізації державних ветеранських політик.

У заході взяли участь представники Мінреінтеграції, Міністерства у справах ветеранів, Міністерства соціальної політики, Міністерства економіки, Офісу Президента, а також громадських та благодійних організацій.

Як зазначається, йшлося про реабілітацію та ресоціалізацію ветеранів. За словами Верещук, місцева влада та громади відіграватимуть важливу роль у поверненні ветеранів до цивільного життя.
Учасники стратегічної сесії акцентували на виявленні проблем у ветеранській політиці та пошуку робочих рішень. Це стосується фізичної та психічної реабілітації, водночас не менш важливими є питання соціально-економічної інтеграції.
«Наше завдання як держави зробити все, аби ветерани відчували гідність, безпеку та довіру. Тому маємо удосконалювати та формувати якісну державну ветеранську політику», - заявила Верещук.
Як повідомляв Укрінформ, за підтримки ПРООН в Україні Міністерство у справах ветеранів проводить навчання для тренерської команди майбутніх помічників ветерана.
Фото: Мінреінтеграції