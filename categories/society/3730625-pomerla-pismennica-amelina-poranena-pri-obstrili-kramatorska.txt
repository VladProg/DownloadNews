Письменниця Вікторія Амеліна, яка 27 червня зазнала поранення при обстрілі Краматорська російськими військами, померла в лікарні.

Про це повідомляє Український ПЕН, передає Укрінформ.

«З величезним болем повідомляємо, що 1 липня в Лікарні Мечникова у Дніпрі перестало битися серце письменниці Вікторії Амеліної. Її життя обірвалося через поранення, несумісне з життям, спричинене ракетним ударом російських окупантів по ресторану в Краматорську 27 червня 2023 року. Ми повідомляємо цю новину нині, коли про неї дізналися всі рідні Вікторії та з їхньої згоди», - йдеться в повідомленні.

27 червня членкиня Українського ПЕН Вікторія Амеліна, перебувала у Краматорську разом із делегацією колумбійських журналістів та письменників. Ресторані Ria Lounge, у якому вони вечеряли, зазнав ракетного обстрілу з боку російських агресорів. Вікторія дістала тяжкі поранення.

«Лікарі та парамедики у Краматорську та Дніпрі робили все можливе, щоб урятувати її життя, але, на жаль, поранення було смертельним. В останні дні життя Вікторії поруч із нею були її рідні та друзі», - повідомили в ПЕН.

Як зазначається, з літа 2022-го Амеліна приєдналася до правозахисної організації Truth Hounds. Вікторія разом із командою працювала як документаторка воєнних злочинів на деокупованих територіях на сході, півдні та півночі України, зокрема у Капитолівці на Ізюмщині, де знайшла щоденник убитого росіянами письменника Володимира Вакуленка.

Водночас вона розпочала роботу над своєю першою нон-фікшн книжкою англійською мовою War and Justice Diary: Looking at Women Looking at War, який незабаром має вийти друком за кордоном. У цій книжці Вікторія розповідає про українських жінок, котрі документують воєнні злочини, та їхнє життя під час війни.

Також письменниця займалася активною адвокаційною роботою: зверталася до урядів інших країн про надання зброї Україні, вимагала справедливості й створення спеціального міжнародного трибуналу для всіх винуватців російських воєнних злочинів проти України, говорила про спільну антиколоніальну боротьбу українців та інших народів світу.
Вікторія Амеліна народилася 1 січня 1986 року у Львові. 2014 року вийшов її дебютний роман "Синдром листопаду, або Homo Compatiens". Книжка ввійшла в десятку найкращих прозових видань за версією премії "ЛітАкцент року – 2014". Наступного року роман було перевидано, і він увійшов до короткого списку Премії Валерія Шевчука.
Твори Амеліної публікувалися в перекладах польською, чеською, німецькою, нідерландською та англійською мовами. Нещодавно роман "Дім для Дома" було перекладено іспанською мовою. У 2021 році Вікторія стала лавреаткою літературної Премії імені Джозефа Конрада-Коженьовського. Того ж року заснувала Нью-Йоркський літературний фестиваль, що відбувався в селищі Нью-Йорк у Бахмутському районі Донецької області.

Як повідомляв Укрінформ, російські війська ввечері 27 червня завдали два ракетні удари по Краматорську. Одна ракета влучила у піцерію в центрі міста. Серед дванадцяти загиблих - дівчина віком 17 років, і двоє 14-річних сестер. Друга ракета вдарила по селищу Біленьке.
Унаслідок атаки серед інших постраждали троє колумбійців — відомий письменник Ектор Абад, політик Серхіо Харамільо та журналістка Каталіна Гомес, яких супроводжувала Вікторія Амеліна.
Фото: Juan Vega de Soto