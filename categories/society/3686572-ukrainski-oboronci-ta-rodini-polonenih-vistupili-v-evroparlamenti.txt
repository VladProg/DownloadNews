Українські оборонці та родини полонених військовослужбовців виступили перед депутатами Європарламенту.

Про це в Телеграмі повідомляє пресслужба Координаційного штабу з питань поводження з військовополоненими, передає Укрінформ.
«За сприяння Координаційного штабу звільнені з полону українські оборонці та родини полонених військовослужбовців виступили перед депутатами Європарламенту в Страсбурзі. Звільнені з полону українські захисники та активісти громадських організацій повідомили євродепатутам про систематичні порушення росією норм міжнародного права та Женевських конвенцій щодо поводження з військовополоненими», - йдеться в повідомленні.
Зокрема, Станіслав Керот - прикордонник, який провів 200 днів у ворожому полоні, розповів про жахливі умови утримання українських захисників та захисниць в російських колоніях, систематичні тортури, неналежне харчування та інші методи тиску окупантів.
Лілія Лук'янюк, президентка ГО «Дружини полонених у Тошківці" та дружина полоненого, звернула увагу європейських політиків на недопущення до місць утримування українських полонених представників Міжнародного Комітету Червоного Хреста та ООН, заборону для наших оборонців на листування з родинами, ненадання гуманітарної та медичної допомоги.
Зазначається, що важливою темою виступу стало висвітлення проблеми з небажанням держави-терориста підтверджувати факт перебування українських військовослужбовців у полоні. Українська делегація також поспілкувалася з представниками Ради Європи.
Як повідомляв Укрінформ, родини військовослужбовців штурмової бригади «Азов» Національної гвардії України наполягають на міжнародній відповідальності росії за порушення прав українських військовополонених.
Фото: Координаційний штаб, Телеграм