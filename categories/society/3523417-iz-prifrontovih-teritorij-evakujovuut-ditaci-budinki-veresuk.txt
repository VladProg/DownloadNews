Віцепрем'єр-міністр - міністр з питань реінтеграції тимчасово окупованих територій Ірина Верещук розповіла про евакуацію дитячих будинків із прифронтових територій, зокрема, Одеської області, на черзі - Чернігівська, Запорізька та Харківська області.

Про це вона сказала в ефірі телемарафону, повідомляє кореспондент Укрінформу.
“Ми займаємося евакуацією з прифронтових територій. Зокрема - дитячих будинків. Я зараз безпосередньо контролюю процеси. Сьогодні чергові дитячі будинки були евакуйовані з прифронтових регіонів. Зокрема, з Одеської області. На черзі - Чернігівська, Запорізька, Харківська. Всі ці області готують документи, і я сподіваюся, дітки уже невдовзі будуть у безпеці”, - розповіла Верещук.
Окрім того, вона поінформувала, що Мінреінтеграції займається депортованими росією особами з України.
“Ви знаєте, що є декілька сотень тисяч людей, як були насильно депортовані. Бо з усього мільйона двісті, як ми знаємо, фігурує цифра, є ті, які хотіли виїхати в російську федерацію, маючи паспорт так званої л/днр. І тому ми не враховуємо цих людей, бо вважаємо, що вони не хочуть повертатися до України. А от приблизно 300-400 тисяч хотіли б повернутися до України, і ми шукаємо дати їм змогу повернутися, шукаємо шляхи”, - зазначила Верещук.
Як повідомлялося, раніше речник Державної прикордонної служби України повідомив, що українці, яких російські загарбники депортували до рф, можуть повернутись до України без наявності документів, що посвідчують особу. Це право передбачено в Конституції України.