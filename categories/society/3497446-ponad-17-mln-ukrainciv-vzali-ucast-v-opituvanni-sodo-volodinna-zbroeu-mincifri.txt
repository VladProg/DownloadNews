Понад 1,7 млн українців взяли участь в опитуванні щодо володіння зброєю.

Як передає Укрінформ, про це Міністерство цифрової трансформації України повідомляє у Телеграмі.
«Опитування про обіг вогнепальної зброї серед цивільного населення завершилося. Усього в «Дії» до нього долучилися 1 726 452 користувачі», - ідеться в повідомленні.
У міністерстві повідомили про результати опитування: 59% вважають, що пістолети можуть мати всі громадяни, які дотримуються вимог закону, та можуть вільно носити їх із собою в громадських місцях; 22% - пістолети категорично не повинні бути в обігу серед цивільного населення; 19% - пістолети можуть мати всі громадяни, які дотримуються вимог закону, та використовувати їх тільки в тирах чи на стрільбищах. Носити зброю із собою заборонено.
Ці результати Мінцифри передає до Міністерства внутрішніх справ для подальшої оцінки.
«Стежте за нашими соцмережами, щоб бути в курсі наступних опитувань у «Дії». Електронна демократія триває», - сказано в повідомленні.
Як повідомлялося, 25 травня Міністерство внутрішніх справ спільно з Міністерством цифрової трансформації запустили у «Дії» опитування про обіг вогнепальної зброї серед цивільного населення. Опитування тривало 7 днів. Узяти участь могли тільки повнолітні громадяни.