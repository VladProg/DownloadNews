Мінсоцполітики та Міноборони України успішно реалізували пілот програми декомпресії та соціальної підтримки для військовослужбовців і їхніх близьких.

Про це повідомляє Міністерство соціальної політики, передає Укрінформ.
«Міністерство соціальної політики України спільно з Міністерством оборони України успішно здійснили пілотування програми соціального відновлення військовослужбовців та їх близьких», - йдеться в повідомленні.
За інформацією Мінсоцполітики, до участі в програмі долучилися перші 40 військовослужбовців разом зі своїми рідними (дружинами/чоловіками, партнерками/партнерами, дітьми).
Головне завдання проєкту – сприяти фізичному та психологічному відновленню учасників, налагодженню взаєморозуміння між військовими та їхніми близькими, адаптації до цивільного життя. До роботи в програмі залучені цивільні та військові психологи, соціальні педагоги, кейс-менеджери, юристи та фізіотерапевти.
Успішний старт програми дозволяє масштабувати її та забезпечити доступність до зазначених послуг на всій території країни.
Як повідомлялося, за ініціативи першої леді Олени Зеленської в Україні створена програма ментального здоров’я «Ти як?». Вона зумовлена потребою у психосоціальній підтримці щонайменше 15 мільйонів громадян, які, за даними МОЗ, відчуватимуть погіршення психоемоційного стану різного ступеня тяжкості.
За експертними оцінками, 40-50% населення України потребуватиме психологічної підтримки різного ступеня інтенсивності.
Фото: Міноборони, Фейсбук