Якщо рідна людина зникла безвісти за особливих обставин, громадянину варто звернутися до територіального підрозділу Нацполіції України.

Про це у Телеграмі поінформував уповноважений ВР із прав людини Дмитро Лубінець, передає Укрінформ.
“Поліція відкриє справу про зникнення, яку зареєструють в Єдиному реєстрі досудових розслідувань (ЄРДР). Потрібно зафіксувати реєстраційний номер заяви, а також забрати витяг із ЄРДР, де буде зазначено ПІБ слідчого. Потрібно зв'язатися зі слідчим і здати ДНК-експертизу, запитати про кроки далі + дізнатися, чи результати ДНК передали в Єдину базу”, - поінформував він.

Лубінець зазначив, що у випадку зникнення безвісти за особливих обставин людини її рідним варто також звернутися і до: Національного інформаційного бюро (за номером 1648 або за номером 0442878165); до Міжнародного Комітету Червоного Хреста в Україні (за номером 0800300155); до Об'єднаного центру з пошуку та звільнення полонених при СБУ (за телефонами 0676508332 і 0980873601).
У цьому випадку громадянам варто звернутися і до: Координаційного штабу з питань поводження з військовополоненими (за номером 0800300529) та до Офісу Омбудсмана (за номером 0800501720).

Як повідомлялося, у Офісі омбудсмана поінформували, що з усіх повернутих із полону чверть – ті, хто вважався зниклими безвісти.