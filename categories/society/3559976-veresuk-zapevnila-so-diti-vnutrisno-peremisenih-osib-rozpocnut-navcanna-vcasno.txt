Віцепрем'єр-міністр - міністр з питань реінтеграції тимчасово окупованих територій Ірина Верещук заявила, що діти внутрішньо переміщених осіб розпочнуть навчання вчасно.

Як передає Укрінформ, про це повідомляє пресслужба Мінреінтеграції.
Верещук під час робочої поїздки до Миколаєва відвідала місце компактного проживання ВПО в одній з миколаївських загальноосвітніх шкіл. Заклад став прихистком для переселенців з різних районів Миколаївщини.
«Люди розповіли, що забезпечені усім необхідним для життя: безкоштовним повноцінним харчуванням, ліками, засобами гігієни, одягом, взуттям тощо. З ними працюють медики і психологи», - ідеться в повідомленні.
Окрему увагу приділили школярам. Зазначається, що вже через декілька днів вони будуть приєднані до онлайн-класів та продовжуватимуть навчання за допомогою комп’ютерної техніки закладу.
«Зараз десятки тисяч наших дітей опинилися далеко від своїх рідних шкіл. Але, попри все, навчальний рік для них має розпочатись вчасно», - заявила Верещук.
Як повідомляв Укрінформ, компенсацію від держави за програмою «Прихисток» для осіб, які розмістили переселенців, планують збільшити удвічі - із 450 до 900 грн.