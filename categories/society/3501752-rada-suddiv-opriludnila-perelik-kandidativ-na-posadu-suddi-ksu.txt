Рада суддів України (РСУ) оприлюднила список 16 кандидатів на посаду судді Конституційного Суду України (КСУ).

Як передає Укрінформ, про це інформує пресслужба РСУ.
Зазначається, що 12 травня 2022 року Рада суддів України визначила дату проведення ХІХ позачергового з’їзду суддів України. Він має відбутися 11-13 липня 2022 року. Також порядок денний з'їзду було доповнено питанням про призначення суддів Конституційного Суду України.
Іншим рішенням РСУ продовжила строк подання документів на посаду судді КСУ до 31 травня 2022 року.
Загалом, делегатам з'їзду потрібно буде призначити суддів на дві вакантних посади, які відносяться до квоти з'їзду суддів України. Всього на них претендуватимуть 16 кандидатів:

суддя Ковпаківського районного суду м. Суми Ігор Бичков,
національний радник з юридичних питань Координатора проєктів ОБСЄ в Україні Олександр Водянніков,
завідувач науково-аналітичного відділу Управління правової експертизи Секретаріату КСУ Наталія Денисенко,
суддя Київського апеляційного суду Олег Ігнатюк,
заступник начальника відділу – головний інженер квартирно-експлуатаційного відділу міста Луганськ Сил логістики Збройних Сил України Сергій Клопков,
голова Херсонського апеляційного суду Олександр Коровайко,
адвокат Олексій Лясковець,
суддя Вищого господарського суду України Михайло Малетич,
заступник начальника організаційно-методичного відділу СУ ГУНП в Запорізькій області Ігор Міненков,
суддя у відставці Волинського апеляційного суду Андрій Овсієнко,
суддя Касаційного цивільного суду у складі Верховного Суду Алла Олійник,
голова Західного апеляційного господарського суду Борис Плотніцький,
суддя Великої Палати Верховного Суду Олександр Прокопенко,
начальник юридичного відділу ТОВ "Авіабудсервіс" Людмила Романенко,
суддя Верховного Суду України у відставці, перший заступник голови наглядової ради Публічного акціонерного товариства "АКБ" Індустріалбанк" Ярослав Романюк,
суддя Касаційного кримінального суду у складі Верховного Суду Олександра Яновська.

Як повідомлялося, на порядок денний XІХ позачергового з’їзду суддів України винесені питання про обрання членів Вищої ради правосуддя та про призначення суддів Конституційного Суду України. На час ухвалення зазначеного рішення Ради суддів України вакантними є вісім посад членів ВРП та дві посади суддів Конституційного Суду України за квотою з'їзду суддів.