Запроваджений із початку повномасштабного вторгнення росії в Україну спрощений режим ввезення домашніх тварин до країн ЄС скасовано.

Відтепер тварини повинні мати паспорт або сертифікат про стан здоров'я, написала дружина Президента Олена Зеленська у Телеграмі, повідомляє Укрінформ.
​"Важливе для українців, що зараз виїжджають до країн ЄС із домашніми улюбленцями. Спрощений режим вивезення тварин, який запровадили після початку вторнення росії, скасували", - зазначила вона.
Перша леді розповіла, що за оновленими правилами, які поширюються на собак, котів та тхорів (тварин-компаньйонів), тварина має бути:
- правильно ідентифікована за допомогою мікрочіпа, - вакцинована від сказу і щеплення ще діє;
- мати результат перевірки рівня антитіл проти сказу шляхом титрування;
- мати дійсний паспорт, виданий в одній із країн ЄС або ж сертифікат про стан здоров’я, який відповідає зразку, встановленому в законодавстві ЄС.
Водночас дружина Президента підкреслила, що українцям не варто хвилюватися і у разі відсутності якихось із вимог, потрібно про це попередити прикордонника.
За її словами, у Польщі, наприклад, тваринці безкоштовно проведуть маркування та вакцинують від сказу.
"Домашні улюбленці – це частинка нашого дому. Тож на кордоні зроблять усе можливе, аби вона із вами лишалася", - додала Зеленська.
Як повідомлялося, за підрахунками ООН із початку повномасштабного вторгнення росії за кордон виїхало майже 5,5 мільйона українців.