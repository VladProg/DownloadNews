Дніпрянка Анна Тітова зібрала понад дві тисячі доларів для ЗСУ, продаючи свої малюнки із зображенням котів в образах героїчних військових, поліцейських, рятувальників, волонтерів.

Як передає Укрінформ, про це повідомляє Суспільне.
Як розповіла художниця, малювати котів і кошенят вона розпочала ще у лютому, після повномасштабного вторгнення росії в Україну. Наразі Анна створила вже 32 зображення. За її словами, на сюжети надихають народні герої. “Наразі в Україні склалася така ситуація, що майже усі громадяни, від дітей до найстарших дідів та бабусь, гідні уваги і гідні того, щоб ними пишалися. Тобто, Україна наразі стала настільки мемною столицею, настільки важливою у світі, що цим не можна, як мені здається, творчій людині не надихатися”, – вважає Тітова.

Зі своїх малюнків Анна створює мерч, який продає в Інтернеті, а виручені кошти передає військовим. Волонтери з Дніпра також замовили у художниці листівки, наліпки, футболки, шопери та кухлі.
Анна також волонтерить. Нещодавно прихистила родину Софії з Харкова та її кішок. Вони мешкали в "будинку зі шпилем", розташованому навпроти міської адміністрації - одній із найвищих будов Харкова, що є історичною пам'яткою. І коли російські загарбники почали гатити по житлових кварталах, родина була вимушена виїхати з міста.

За день художниця створює один малюнок і планує намалювати ще 90 героїчних котиків на різні сюжети.
Як повідомляв Укрінформ, у Коломийській краєзнавчій бібліотеці українські художники продають свої роботи, щоб зібрати кошти для ЗСУ.