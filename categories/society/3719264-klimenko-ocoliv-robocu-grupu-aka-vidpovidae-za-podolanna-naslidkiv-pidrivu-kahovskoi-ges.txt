Кабінет Міністрів нещодавно ухвалив рішення про створення міжвідомчої робочої групи під керівництвом міністра внутрішніх справ Ігоря Клименка, яка відповідатиме за подолання наслідків підриву росіянами Каховської ГЕС.

Про це віцепрем'єр-міністр - міністр з питань реінтеграції тимчасово окупованих територій Ірина Верещук сказала в ефірі телемарафону «Єдині новини», передає Укрінформ.
«Відбулося засідання Кабінету Міністрів. Ми виділили 1,5 млн грн для подолання наслідків. Серед них - Херсонська та Дніпропетровська області. А також щойно ми проголосували за створення міжвідомчої робочої групи, яку очолив пан Ігор Клименко, міністр внутрішніх справ. Це логічно, адже він курує ДСНС. До цієї групи увійшли ми, як Міністерство, наші заступники. Будемо координувати роботу. Дана група відповідає за подолання наслідків того, що відбулося на Каховській ГЕС», - сказала Верещук.
Вона нагадала про те, що провела позачергове засідання Координаційного штабу з питань евакуації населення в умовах воєнного стану, на якому обговорили безпекову та гуманітарну ситуацію на Херсонщині у зв’язку з підривом Каховської ГЕС.
Тоді керівник Херсонської ОВА Олександр Прокудін повідомив, що ситуація з евакуацією контрольована. Всього евакуйовано понад 1300 людей, серед них є люди, які потребують особливого догляду.
Верещук також прокоментувала ситуацію щодо постачання води на ті території, які постраждали. Зокрема, її якість та високу ціну на питну воду у крамницях. «Розглядали питання підвозу питної води для населених пунктів. Пан Прокудін доповів, що потреба у підвезенні води 550 тисяч літрів на день. У нас на засіданні штабу завжди присутні міжнародні партнери, наші донори, місцеві волонтерські організації, які допомагають із підвезенням води. Йдеться і про ємності і про саму воду із доведенням. Увесь цей етап та широкий спектр, який потрібно забезпечити. Я хочу сказати, що у нас є спроможності виправити ситуацію і зробити так, щоб людям не продавали питну воду по 200 грн за бутиль», - сказала Верещук.
Як повідомлялося, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС.
За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.