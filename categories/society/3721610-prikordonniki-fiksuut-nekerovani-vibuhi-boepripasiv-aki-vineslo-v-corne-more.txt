Прикордонники фіксують некеровані вибухи боєприпасів, які разом з уламками побутових речей, сміттям винесло в Чорне море водою з Каховського водосховища. ДПСУ закликає громадян не діставати нічого з води самостійно.

Про це в ефірі загальнонаціонального телемарафону "Єдині новини" сказав речник Державної прикордонної служби Андрій Демченко, передає Укрінформ.
"Наші прикордонні наряди вже неодноразово виявляли міни на узбережжі, тому як і інші державні органи зроблю заклик до громадян - не намагатися діставати ці речі з води самостійно, особливо вибухонебезпечні, а повідомляти піротехніків. Бо також ми фіксуємо і некеровані вибухи, які відбуваються у воді через те, що вибухонебезпечні предмети детонують самі, зіштовхуючись з іншими предметами", - сказав Демченко.
Він додав, що водою виносить в море не тільки побутові предмети, а й дерева, цілі шматки суші, будинки.
До рятувальних робіт залучені прикордонники з Одеського, Херсонського, Бердянського прикордонних загонів, а також техніка, плавзасоби. Прикордонники розвозять постраждалим їжу, воду, корм для тварин, необхідні речі.
Як повідомляв Укрінформ, вночі 6 червня російська армія підірвала дамбу Каховської ГЕС. На Херсонщині розпочали евакуацію населення з небезпечних місць, для яких є ризик затоплення внаслідок підриву Каховської ГЕС. За фактом підриву окупантами Каховської ГЕС правоохоронці розпочали розслідування за статтею "екоцид".
В Укргідроенерго заявили, що Каховська ГЕС повністю зруйнована і відновленню не підлягає.
Після підриву ворогом Каховської ГЕС з Херсонської та Миколаївської областей евакуювали більше як 3 тисячі людей.