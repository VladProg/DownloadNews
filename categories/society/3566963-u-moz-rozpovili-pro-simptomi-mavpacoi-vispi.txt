Міністерство охорони здоров'я України нагадало основні факти про мавпячу віспу у зв'язку з поширенням у світі цього захворювання.

Як передає Укрінформ, про це МОЗ повідомляє у Фейсбуці.
"У світі триває поширення віспи мавп. В Україні станом на 7 вересня випадків цього захворювання, як і підозр на нього, не зафіксовано. Проте маємо бути пильними, зважаючи на міграцію та особливості епідемічних процесів", - наголосили у відомстві.

Зазначається, що мавпяча віспа - це віспоподібне захворювання, яке спричинюють віруси родини поксвірусів. Вона подібна до натуральної віспи, проте має меншу летальність і легші симптоми.
За даними МОЗ, до 2022 року випадки зараження мавпячою віспою фіксувалися в країнах Центральної та Західної Африки. На сьогодні більш ніж половина зафіксованих випадків припадає на Південну й Північну Америки.

До основних симптомів захворювання належать лихоманка, головний біль, біль у м'язах та спині, збільшені лімфатичні вузли, озноб, біль у горлі, закладеність носа, кашель і висип.
Висип може мати вигляд пухирів або прищів. З'являється спочатку на обличчі, усередині рота, згодом — на інших частинах тіла. Висип проходить різні стадії до повного загоєння.
Іноді висип з'являється першим, потім приєднуються інші симптоми. У деяких випадках усе обмежується лише шкірними проявами.
В одних людей мавпяча віспа може супроводжуватися легкими симптомами, в інших — серйозними наслідками з потребою лікування в медичних закладах. У групу підвищеного ризику тяжкого перебігу цієї хвороби входять вагітні, діти та люди з ослабленим імунітетом, імунодефіцитом.
Тривалість захворювання зазвичай становить від 2 до 4 тижнів.
Передається мавпяча віспа від людини до людини через фізичний контакт з інфекційним висипом, струпами або біологічними рідинами організму хворого.
Захворювання може поширюватися з моменту появи симптомів до повного загоєння висипу та утворення свіжого шару шкіри. Щоб запобігти зараженню, слід уникати контакту "шкіра до шкіри" з людьми, у яких є відповідні симптоми, уникати контакту з предметами й матеріалами, що їх використовував хворий.
Наголошується, що з метою профілактики важливо регулярно мити руки з милом або використовувати дезінфекційний засіб на спиртовій основі. Необхідно дезінфікувати й мити поверхні, до яких доводиться торкатися в середовищах, де могли бути заражені люди.
Вакцин проти мавпячої віспи, за інформацією МОЗ, у світі є три, проте їхнє виробництво та запаси дуже обмежені.
Зазначається, що в Україні необхідності у вакцинації проти мавпячої віспи станом на сьогодні немає з огляду на відсутність зареєстрованих випадків та знижену ймовірність їх появи. Масову вакцинацію проти цього захворювання Всесвітня організація охорони здоров'я нині не рекомендує.
Лікування мавпячої віспи зазвичай симптоматичне. У разі появи ознак захворювання рекомендується звернутися за медичною допомогою, використовуючи засоби протиепідемічного захисту з метою запобігання поширенню хвороби.
"Перебувати на самоізоляції треба, допоки всі виразки (пухирці) не покриються кіркою, струпи не відпадуть, а під ними не утвориться новий шар шкіри. Важливо, що йдеться також про ті виразки, які знаходяться всередині тіла, до прикладу, в роті", — підкреслили в МОЗ.
Як повідомляв Укрінформ, станом на кінець серпня підтверджені понад 45 тисяч випадків зараження мавпячою віспою в 98 країнах.