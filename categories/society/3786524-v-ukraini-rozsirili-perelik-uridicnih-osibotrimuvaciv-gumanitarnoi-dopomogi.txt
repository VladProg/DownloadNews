Іноземні благодійні організації, представництва яких акредитовані в Україні, додані до переліку отримувачів гуманітарної допомоги.

Про це повідомила пресслужба Мінсоцполітики, передає Укрінформ.


«Ухвалений Верховною Радою законопроєкт №9111 розширює перелік отримувачів-юридичних осіб. До них додаються іноземні благодійні організації, представництва яких акредитовані в Україні», - йдеться у повідомленні.
Також отримувачами можуть бути неприбуткові державні та комунальні установи, органи місцевого самоврядування, надавачі соціальних послуг.
Поруч із цим, як наголошують в Мінсоцполітики, тривалий час був неврегульованим механізм, коли благодійний фонд закуповує за кордоном товари (наприклад, турнікети або дрони) та завозить їх в Україну як гуманітарну допомогу.
Але гуманітарна допомога – це товари отримані безоплатно, а не закуплені. Це створювало правові ризики для отримувачів. Адже товари, які вони декларували і завозили як гуманітарну допомогу, по суті такими не були. У такому механізмі був відсутній іноземний донор, який і мав би надавати допомогу.
Законопроєкт №9111 врегульовує і цю ситуацію. Тепер благодійні фонди можуть виступати донором гуманітарки, яку завозять в Україну.
Як повідомлялося, Верховна Рада ухвалила закон, яким змінюються умови ввезення в Україну гуманітарної допомоги. Ключовим нововведенням документа є законодавчо закріплене спрощення процедури ввезення, обліку та розподілу гуманітарної допомоги.