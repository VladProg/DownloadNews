Події в Україні розвиваються в правильному напрямі - так вважають 61% українців, і лише 21% - що події розвиваються в неправильному напрямі.

Про це під час презентації результатів соціологічного опитування Центру Разумкова в Укрінформі повідомив заступник директора соціологічної служби Михайло Міщенко.
“За результатами опитування щодо оцінки громадянами процесів, які відбуваються в Україні, 61% респондентів вважає, що події розвиваються в правильному напрямі, і лише 21%, що події розвиваються в неправильному напрямі”, - сказав Міщенко.

Він зазначив, що до початку війни - наприкінці 2021 року - ці показники були гіршими. Тоді лише 20% опитаних відповідали, що події розвиваються в правильному напрямі, а 65,5% зазначили, що події розвиваються в неправильному напрямі.
“Це може бути пов'язано з тим, що з початку війни відбулась консолідація суспільства — люди чітко усвідомлюють напрямок суспільного розвитку, який вони асоціюють з перемогою”, - зауважив заступник.
Крім того, 49% українців вірять, що Україна здатна подолати існуючі проблеми чи труднощі протягом найближчих кількох років, 36% вважають, що Україна зможе їх подолати у більш віддаленій перспективі, лише 3% - що Україна не здатна подолати існуючі проблеми та труднощі.
Зазначається, що наприкінці 2021 року — до початку війни - лише 18% громадян вважали, що Україна здатна подолати проблеми та труднощі протягом найближчого часу, 54% - у більш віддаленій перспективі, 18% - взагалі нездатна їх подолати.
Опитування проводилося з 23 лютого по 1 березня. Було опитано 2020 респондентів віком від 18 років. Структура вибіркової сукупності відтворює демографічну структуру дорослого населення в усіх регіонах України, за винятком тимчасово окупованих територій Донецької, Запорізької, Луганської, Харківської, Херсонської областей, Криму та територій, на яких відбуваються бойові дії. Метод опитування — особисте інтерв'ю в помешканні респондентів.