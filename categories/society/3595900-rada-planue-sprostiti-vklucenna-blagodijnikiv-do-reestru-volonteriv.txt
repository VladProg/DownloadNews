Верховна Рада ухвалила за основу законопроєкт, який передбачає спрощення порядку включення благодійників до реєстру волонтерів.

За ухвалення у першому читанні законопроєкту №8076 "Про внесення змін до Закону України "Про благодійну діяльність та благодійні організації" щодо вдосконалення порядку включення благодійників – фізичних осіб до Реєстру волонтерів антитерористичної операції та/або здійснення заходів із забезпечення національної безпеки і оборони, відсічі і стримування збройної агресії російської федерації" проголосував 301 народний депутат, повідомляє кореспондент Укрінформу.
У пояснювальній записці сказано, що спрощення зазначеного порядку знизить бюрократичне навантаження на волонтерів та сприятиме поліпшенню державної політики підтримки волонтерської діяльності.
Проєктом закону передбачається скасування положення щодо обов’язковості подання довідки з банку зі збереженням відповідних відомостей про реквізити банківських рахунків, призначених для здійснення благодійної діяльності, у відповідній заяві; фіксація положення щодо можливості подання документів для включення до реєстру волонтерів як у письмовій, так і в електронній формі.
Як повідомлялося, Верховна Рада збільшила військові видатки загального фонду державного бюджету на нинішній рік на 386,86 млрд грн за рахунок додаткових внутрішніх запозичень.