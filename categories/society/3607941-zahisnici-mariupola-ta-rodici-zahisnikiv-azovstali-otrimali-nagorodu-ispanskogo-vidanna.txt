Захисниці Маріуполя та колектив Асоціації родин захисників Азовсталі отримали нагороду «Солідарність» відомого іспанського видання El Español.

Як передає Укрінформ, про це в Телеграмі повідомляє Асоціація родин захисників Азовсталі.
«У Мадриді 3 листопада відбулося нагородження VII премії Los Leones de El Español 2022 – щорічної премії цього видання, якою відзначають вагомі досягнення суспільства. Лауреатами цього року стали захисниці Маріуполя та представниці Асоціації родин захисників Азовсталі, від імені яких нагороду із Золотим Левом отримали доброволець-парамедик Катерина «Пташка» Поліщук та дружина оборонця Маріуполя, представниця асоціації Ольга Андріанова», - йдеться в повідомленні.


Як зазначається, на церемонії нагородження президент El Español Педро Рамірез підкреслив, що жінки Азовсталі втілюють і синтезують цінності, на яких стоїть видання.
«Свобода, справедливість, рівність, стійкість, незалежність, войовничість і, зрештою, авторитет – цінності, які продемонстрували ці жінки, як от парамедик Катерина Поліщук, яка протистояла облозі Азовсталі, а згодом з такою ж стійкістю терпіла російський полон, та Ольга Андріанова, дружина одного з захисників Маріуполя та співзасновниця асоціації, яка бореться за звільнення всіх полонених», - наголосив Рамірез.
Як повідомляв Укрінформ, 31 жовтня Офіс генерального прокурора повідомив, що сімом громадянам, які брали участь у штурмі Азовсталі, повідомили про підозру у державній зраді.