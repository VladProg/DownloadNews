Уповноважений Верховної Ради з прав людини Дмитро Лубінець співпрацюватиме з Міжнародною правозахисною неурядовою організацією Freedom House у питанні повернення українських дітей з Росії.

Про підпсиання відповідного меморандуму омбудсмен повідомив у Телеграмі, передає Укрінформ.
“Сьогодні підписали Меморандум із Міжнародною правозахисною неурядовою організацією Freedom House. Спільно домовилися про те, що співпрацюватимемо в питаннях повернення українських дітей, депортованих до РФ та/або Республіки Білорусь, а також примусово переміщених у межах тимчасово окупованих територій України, на територію України та притягнення причетних білоруських та/або російських посадових осіб до кримінальної відповідальності”, - написав Лубінець.

Він висловив сподівання, що спільними зусиллями вдасться досягнути хороших результатів у сфері захисту прав людини.
Як повідомлялося, 19 листопада з Росії в Україну повернули Богдана Єрмохіна, якого окупанти вивезли з Маріуполя.
Лубінець заявив, що до процесу повернення Єрмохіна були долучені посередники – Катар і ЮНІСЕФ.