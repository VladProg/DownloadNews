В Україні реалізується проєкт, завдяки якому громадяни, котрі через війну втратили роботу, отримають супровід у працевлаштуванні та допомогу в адаптації до умов регіону перебування.

Як передає Укрінформ, про це Міністерство з питань реінтеграції тимчасово окупованих територій повідомляє в Телеграмі.
Проєкт “Професійна орієнтація. Кар’єра. Підприємництво” реалізує компанія Booster Development за сприяння Програми USAID “Економічна підтримка України”. Він покликаний підтримувати тих громадян, які через вимушену зміну місця проживання опинилися без роботи, потребують супроводу у працевлаштуванні й адаптації до умов регіону перебування.
Проєкт складається з індивідуального консультування щодо професійного визначення, а також тренінгів та менторської підтримки.
Для всіх учасників працюватиме лінія психологічної підтримки. Також вони зможуть брати участь у відкритих заходах, де проводитиметься ознайомлення з новими професіями.
Участь у проєкті є безкоштовною. Долучитися до нього можуть повнолітні внутрішньо переміщені особи; ветерани та члени їхніх родин; люди з інвалідністю; особи, які через війну були вимушені покинути рідний регіон, але повернулися (не є ВПО); жителі звільнених територій та інші категорії населення, які постійно проживають на територіях, підконтрольних уряду України, але внаслідок війни втратили роботу та джерела доходу і шукають нові можливості для працевлаштування, започаткування або відновлення власної справи.
Як зазначається, команда фахівців допоможе з пошуком роботи, перепрофілюванням, працевлаштуванням, відновленням підприємницької діяльності.
З розкладом занять і докладною інформацією щодо проєкту можна ознайомитись на сайті організаторів.
Як повідомляв Укрінформ, в Україні стартує проєкт з безкoштoвної психологічної дoпoмoги підліткам і молоді в онлайн-форматі.