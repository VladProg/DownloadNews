Російські загарбники на тимчасово захоплених українських територіях використовують дитячу працю та мілітаризують дітей.

Як передає Укрінформ, про це в Телеграмі у Всесвітній день боротьби з дитячою працею повідомив уповноважений Верховної Ради з прав людини Дмитро Лубінець.
Він наголосив на порушенні прав дітей на тимчасово захоплених територіях України.
Як підкреслив Лубінець, питання боротьби з дитячою експлуатацією визначені міжнародними та національними законодавчими актами, які ратифікували як Україна, так і Росія, та зобов’язались їх дотримуватись, серед них:

Конвенція ООН про права дитини, яка визначила, зокрема право на захист від експлуатації та праці, яка може бути шкідливою для дитини;
Європейська соціальна хартія, яка забезпечила права дітей на надання належної освіти та соціального захисту, визначила мінімальний вік для прийняття на роботу для обмеження доступу до небезпечних форм праці;
Конвенція Міжнародної організації праці № 182 про найгірші форми дитячої праці, ратифікована Україною у 2000 році, визначила необхідність боротьби з рабством, сексуальною експлуатацією, залученням до збройних конфліктів тощо.

Водночас, заявив омбудсмен, на сьогодні Російська Федерація ігнорує всі норми міжнародного права. Офіс уповноваженого щодня отримує звернення від громадян України з тимчасово захоплених територій щодо порушення їхніх прав, у тому числі стосовно використання дитячої праці та мілітаризації дітей.
"На жаль, Україна не має доступу до ТОТ, тому позбавлена можливості здійснювати моніторинг щодо забезпечення прав дітей на цих територіях. Мільйони українців, з них сотні тисяч дітей, перебувають поза правовим полем нашої держави", - підкреслив Лубінець.
У Всесвітній день боротьби з дитячою працею він звернувся до світу з проханням засудити дії РФ, яка порушує всі норми міжнародного права!
"Закликаю підтримати українську Формулу миру, аби захистити наших дітей – їхнє право на щасливе дитинство у вільній і незалежній державі", - наголосив омбудсмен.
Як повідомляв Укрінформ, Рада безпеки ООН визначила шість грубих порушень щодо дітей під час збройного конфлікту: вербування і використання дітей, убивство та каліцтво, сексуальне насильство, напади на школи і лікарні, викрадення, відмова в гуманітарному доступі.