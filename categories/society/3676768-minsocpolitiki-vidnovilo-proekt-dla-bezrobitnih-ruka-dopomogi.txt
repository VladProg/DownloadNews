Міністерство соціальної політики України перезапустило програму «Рука допомоги», яка спрямована на допомогу малозабезпеченим особам у відкритті власної справи.

Як передає Укрінформ з посиланням на Мінсоцполітики, про це повідомила міністр соціальної політики України Оксана Жолнович.
«Проєкт «Рука допомоги» розрахований на підтримку малозабезпечених категорій українців. Програма реалізується через Службу зайнятості, тому що передбачається, що людина, яка шукає і не знаходить на ринку праці собі роботу, може забажати відкрити власну справу. Тоді вона складає бізнес-план, розписує, що і як саме планує розвивати. Фахівці Служби зайнятості можуть їй допомогти або відповідним навчанням, або супроводом. Після чого спеціальна комісія розглядає цей бізнес-план на предмет його спроможності і людина отримує гроші на розвиток власної справи», - розповіла міністр.
Вона нагадала, що в межах проєкту можна отримати до 100 тис. грн, які надаються на поворотній основі.

«Цей грант слід повернути через три роки або разово, однією сумою, або частинами протягом цих трьох років. Один із плюсів програми полягає в тому, що повертати можна не всі гроші. Наприклад, не повертатимуться кошти, сплачені у вигляді податків. Або кошти у сумі сплачених податків за працевлаштування на створеному підприємстві людей. Це все буде враховано», - зазначила Жолнович.
Міністр підкреслила, що уряд і надалі працюватиме над тим, щоб забезпечити нашим громадянами можливість бути економічно самостійними, що є основним завданням будь-якої держави.
Цьогоріч у державному бюджеті на реалізацію програми «Рука допомоги» передбачені 9,6 млн грн.
Як повідомлялося, соціальний проєкт «Рука допомоги» був розроблений спільно зі Світовим банком. З початку його запуску, у 2016 році, власну справу започаткували 237 підприємців. З початком повномасштабного вторгнення програма була згорнута.