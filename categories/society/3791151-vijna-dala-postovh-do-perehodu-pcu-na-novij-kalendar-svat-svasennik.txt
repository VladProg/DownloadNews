Війна дала поштовх до переходу на новий календар релігійних свят, але це питання стояло з початку ХХ століття, коли більшість православних церков перейшли на новий юліанський календар.

Таку думку під час брифінгу в Укрінформі висловив священник Православної церкви України Георгій Коваленко.
“Війна дала поштовх до переходу на новий календар свят, але це питання стояло з початку ХХ століття. Більшість православних церков перейшли на новий юліанський календар. Це не тільки питання Заходу, пострадянського простору чи відмінності від Росії, це звичайна вимога здорового глузду”, - сказав Коваленко.

Він зауважив, що, з іншого боку, вважалося, що така позиція більш ліберальна, більш освічена.
“Це бажання більш сучасної частини церкви, яка дійсно вважає, щоб була ця єдність глобальна - і православ'я в цілому, і православ'я з іншими християнськими традиціями”, - підкреслив релігійний діяч.
Коваленко зазначив, що війна прискорила процес переходу на новий календар, і до цього додалася політична складова.

На його переконання, ми зараз можемо відрізнити українську церкву від церкви Московського патріархату, в тому числі, по тому, у які дні відбуваються святкування.
“Зараз залишатися на старому календарі - одна з ознак бути в одному календарному часовому, традиційному просторі з Московським патріархатом, але це не головна тема у цьому питанні, хоч вона і зіграла свою роль”, - додав священник.
Як повідомляв Укрінформ, Православна церква України ухвалила рішення перейти на новоюліанський календар з 1 вересня 2023 року.