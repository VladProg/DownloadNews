Суд дав дозвіл на здійснення спеціального досудового розслідування щодо ексначальника столичного Управління ДАІ, який організував складання інспекторами ДАІ завідомо неправдивих офіційних документів проти активістів «Автомайдану» та який наразі переховується на території рф.

Як передає Укрінформ, про це в Телеграмі повідомляє пресслужба ОГП.
«За участю прокурорів Офісу Генпрокурора суд надав дозвіл на здійснення спеціального досудового розслідування щодо ексначальника столичного Управління ДАІ, який переховується на території держави-агресора», – йдеться у повідомленні.
Як зазначається, за даними слідства, підозрюваний організував складання інспекторами ДАІ завідомо неправдивих офіційних документів про нібито невиконання вимоги про зупинку особами, у тому числі активістами громадського руху «Автомайдан», які 29 грудня 2013 року здійснювали автопробіг в напрямку резиденції експрезидента – «Межигір’я».
За результатами розгляду судами цих документів у січні-лютому 2014 року притягнуто до адмінвідповідальності як учасників автопробігу, так і власників транспортних засобів, які не брали у ньому участь.
За інформацією пресслужби, йому інкриміновано вчинення злочинів, передбачених ч. 1 ст. 365, ч. 4 ст. 41, ч. 3 ст. 27, ст. 340, ч. 1 ст. 366 Кримінального кодексу України.
Як повідомляв Укрінформ, у липні ДБР спростувало інформацію про знищення матеріалів у справах Майдану та «харківських угод».