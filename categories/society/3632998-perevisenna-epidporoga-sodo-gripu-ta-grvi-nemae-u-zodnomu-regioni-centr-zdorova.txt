За 48-й тиждень епідсезону на грип та ГРВІ захворіли близько 104 тисяч осіб. Перевищення епідпорога наразі не зареєстровано в жодному регіоні України,

Про це на брифінгу, який транслювався у Фейсбуці, сказала завідувачка відділу епіднагляду Центру громадського здоров’я Оксана Кошалко, передає Укрінформ.
“Станом на сьогодні по Україні спостерігається незагрозлива ситуація з поширенням грипу та ГРВІ, випадки реєструються, і станом на 48-й тиждень було зареєстровано близько 104 тисяч захворілих осіб. Це небагато, ми не перевищили епідемічний поріг. Інтенсивний показник знаходиться на рівні 255 на 100 тисяч населення при значенні епідемічного порогу в 480 на 100 тисяч”, - сказала Кошалко.
За ії словами, перевищення епідпорогу не зареєстровано в жодному регіоні України, в північних та центральних областях спостерігається навіть зниження захворюваності на ГРВІ, в Тернопільській, Хмельницькій, Закарпатській областях — рівень захворюваності трохи вище, ніж в цілому по країні.
Кошалко зауважила, що ситуація в Україні схожа на загальноєвропейські тенденції. Особливостями цього сезону, за ії словами, є те, що у віковій структурі захворюваності діти становлять близько 50%. У період до пандемії коронавірусу, діти у період поширення грипу та ГРВІ складали 70% захворілих, в останні два роки, в період пандемії COVID-19, навпаки, хворіли більше дорослі.
Кошалко пояснила таку тенденцію тим, що через війну, навчальні заклади переважно працюють онлайн, діти менше спілкуються в офлайні, відповідно грип та ГРВІ менш поширюються.
Зараз, за словами експертки, реєструється незначне зростання захворюваності на грип, ГРВІ, що цілком природньо для цього сезону, але ситуація з захворюваністю не є загрозливою і буде залишатися стабільною ще кілька тижнів.
Станом на початок грудня від грипу вакциновано близько 40 тисяч осіб. В Україні від грипу наявні дві вакцини Ваксигрип та ДжиСіФлю південнокорейського виробництва.