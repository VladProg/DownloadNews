У Міністерстві охорони здоров'я України дали поради, що робити у випадку пошкодження очей під час бойових дій.

Як передає Укрінформ, про це МОЗ повідомляє у Фейсбуці.
«Під час бойових дій, спричинених повномасштабним вторгненням російської федерації в Україну, кількість травм очей значно зросла. Поверхня ока становить близько 0,3% від загальної поверхні нашого тіла. Проте на неї припадає понад 13% усіх ушкоджень під час бойових дій», - зазначили в МОЗ.
Більшість травм виникають внаслідок вибухів, коли уламки різних видів зброї можуть потрапити до ока. Також ушкодження бувають внаслідок ударів вибухової хвилі та спричиняють травму задньої частини ока.
У МОЗ радять, в разі осколкових поранень не промивати око водою. Якщо це все ж необхідно – використовувати тільки чисту воду. Не можна наносити на око мазі чи інші засоби. За першої можливості слід негайно звернутись за медичною допомогою.

У разі проколу чи порізу слід обережно накласти на око захисний щиток. Можна використати, наприклад, дно паперового стаканчика – це попередить тиск на око. Обережно зафіксувати щиток не притискаючи його. Не можна приймати аспірін, ібупрофен чи інші протизапальні нестороїдні препарати, адже вони розріджують кров і можуть посилити кровотечу.

У разі потрапляння у око хімічних речовин, слід негайно промити око великою кількістю чистої води. За можливості це потрібно робити у рукавичках.Також слідкувати, щоб не забруднити неуражене око. Після того – звернутись за медичною допомогою.

Як повідомляв Укрінформ, раніше у МОЗ роз’яснили, як працює «швидка» під час бойових дій та комендантської години.