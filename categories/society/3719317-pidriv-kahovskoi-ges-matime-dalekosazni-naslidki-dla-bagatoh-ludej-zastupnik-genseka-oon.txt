Масштаби катастрофи, спричиненої підривом греблі Каховської ГЕС стануть зрозумілі найближчим днями, але вже очевидно, що вона матиме далекосяжні наслідки для багатьох тисяч людей.

Як передає кореспондент Укрінформу, про це на засіданні Ради Безпеки ООН заявив заступник генсека цієї організації з гуманітарних питань Мартін Гріффітс.
За його словами, уже затоплено щонайменше 40 населених пунктів, але кількість постраждалих сіл і міст зростатиме. Серйозні наслідки також очікуються в захоплених росіянами районах, але РФ не надає доступу для гуманітарних місій.
ООН та гуманітарні організації вживають екстрених заходів для надання допомоги більш як 16 тис. постраждалих. Ідеться про забезпечення населення питною водою, грошовою допомогою та психосоціальну підтримку. У постраждалі райони надходитимуть електрогенератори, обладнання для фільтрації води та транспорт для її перевезення, запевнив Гріффітс.
Багатопрофільні мобільні бригади розгорнуті на залізничних і автобусних станціях по всій Херсонській області для підтримки тих, хто потребує евакуації, додав він.
Заступник генсека нагадав, що зруйнована гребля грала ключову роль у забезпеченні водою сільськогосподарських земель на півдні Херсонщини та на Кримському півострові.
«Тривала повінь порушить сільськогосподарську діяльність, завдасть шкоди тваринництву й рибальству та спричинить широкомасштабні довгострокові наслідки. Це серйозний удар по сектору виробництва продуктів харчування», – вказав Гріффітс.
Він також висловив занепокоєння з приводу того, що вода переміщує міни та інші вибухонебезпечні предмети.
Руйнування греблі може негативно позначитися на виробництві електроенергії, а будь-яке неконтрольоване зниження рівня води у водосховищі може негативно позначитися на безпеці Запорізької АЕС, додав заступник генсека ООН.
Як повідомляв Укрінформ, Рада Безпеки ООН зібралася для обговорення ситуації, що виникла після підриву російськими військами греблі Каховської ГЕС.