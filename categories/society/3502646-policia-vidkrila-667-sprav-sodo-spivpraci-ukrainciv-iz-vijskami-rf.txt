Працівники поліції з початку повномасштабного вторгнення рф розпочали розслідування 667 кримінальних проваджень, пов’язаних зі співпрацею громадян із загарбницькими військами.

Про це йшлося під час селекторної наради під головуванням першого заступника голови Національної поліції України (НПУ) Михайла Кузнєцова, інформують в Управлінні комунікації Національної поліції України (НПУ), передає Укрінформ.
Зокрема, Кузнєцов наголосив, що виявлення колаборантів та осіб, які можуть дестабілізувати ситуацію у нашій державі – це пріоритетні напрямки роботи представників усіх оперативних служб поліції. Він поінформував, що поліцейські постійно проводять профілактичні відпрацювання.
"А відтак загалом перевірили 18 800 осіб і розпочали розслідування 667 кримінальних проваджень, пов’язаних зі співпрацею з окупаційними військами. У результаті 62 особи затримано в процесуальному порядку, та 662 осіб передано для подальших оперативно-слідчих та фільтраційних заходів співробітникам СБУ", - повідомив перший заступник глави Нацполіції.
Зі свого боку перший заступник начальника Головного слідчого управління Нацполіції Сергій Пантелеєв уточнив, що слідчі підрозділи НПУ під процесуальним керівництвом Офісу генпрокурора України та прокуратур у областях ведуть активну роботу з розслідування та встановлення всіх фактів колабораційної діяльності.
За словами Пантелєва, наразі є важливим те, щоб особи, які співпрацюють із загарбниками, несли відповідальність за свої дії.
"Тому ми наголошуємо на повній взаємодії слідства, дізнання та оперативних підрозділів і прокурорів щодо повідомлення про підозру колаборантам, та скерування обвинувальних актів щодо них до суду. При цьому хочу наголосити на нашій принциповій позиції з обрання адекватних запобіжних заходів підозрюваним", - заявив представник ГСУ Нацполіції.
Пантелеєв також сказав, що виявлення колаборантів, диверсантів, пособників загарбників, документування, розкриття та розслідування держзради, перешкоджання законній діяльності ЗСУ, незаконному поширенню інформації про пересування наших військ, фінансування терористичної діяльності - це особливо тяжкі та тяжкі злочини, які мають бути у фокусі уваги кожного оперативника, слідчого та дізнавача.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Національна гвардія, сили Територіальної оборони та весь український народ чинять спротив російським військам і завдають їм великих втрат.