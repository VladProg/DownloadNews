На український сегмент у соцмережах йде масована «атака» - через шахраїв користувачі Facebook можуть лишитися без свого акаунту.

Про це написав у Facebook тренер із нових медіа, експерт з інформаційно-комунікаційних інтернет-технологій Юрій Антощук, передає Укрінформ.
«Бачу, що доволі масована йде «атака», зокрема на український сегмент. Не зовсім новий, але все ж шахрайський метод, який останнім часом активізувався у Facebook», - написав експерт.
За його словами, треба бути уважним, бо можна залишитися без доступу до своєї сторінки та свого акаунту.
Експерт пояснив особливість: сторінку користувача позначають у публікації фейкової сторінки. У публікації видно лише повідомлення, що треба верифікувати сторінку, або підтвердити власність сторінки тощо.
За шахрайським URL-посиланням йде фейкова сторінка, ніби входу у Facebook. Тобто шахраї пропонують ввести ваші дані для входу в аккаунт - логін, пароль.
Сама позначена Facebook-сторінка (і з десяток інших), яку позначають у публікації, наведена у тому ж пості внизу - подалі від ока «жертви».
Як пояснив експерт, якщо ввести свої реальні дані на фейковій сторінці, то можна втратити доступ до акаунту.
«Двофакторна автентифікація все ж може врятувати, але нащо ризикувати», - зазначив експерт.
На скіншотах він продемонстрував наведені ці шахрайські повідомлення, сповіщення, сторінки та фейковий сайт.
Як повідомляв Укріформ, тренер із нових медіа, експерт з інформаційно-комунікаційних інтернет-технологій херсонець Юрій Антощук з початку широкомасштабного вторгнення давав поради херсонцям у соцмережах про кібергігієну, безпечну комунікацію в умовах війни, пояснював, чого не слід робити в окупації, як ховати чати і канали підписки на телефонах.