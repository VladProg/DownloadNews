Президент та СЕО Центру допомоги жертвам катувань (CVT) Саймон Адамс вручив українським прокурорам премію Eclipse Award за віддану роботу з притягнення до відповідальності причетних до тортур.

Як передає Укрінформ, про це Офіс генерального прокурора повідомляє у Телеграмі.
Перший заступник генерального прокурора Олексій Хоменко подякував Адамсу за підтримку та високу оцінку роботи прокурорів, які щодня стикаються з жахливими наслідками війни, а також із ризиками у повсякденній роботі.
Своєю чергою, Адамс зазначив, що центр щороку нагороджує людей і організації, які здійснили вагомий вклад у допомогу та відновлення жертв катувань, а також тих, хто бореться за міжнародне правосуддя і намагається викорінити тортури по всьому світу.
«Коли я приїхав сюди вперше, я сказав, що ваша країна є не тільки на передовій боротьби з російською агресією, ви також є на передовій у боротьбі з міжнародними катуваннями, тортурами та за встановлення міжнародного права та правосуддя. Ви боретеся за себе, але ми розуміємо, що ви боретеся за нас всіх», - заявив він.

Нагороду отримали в.о. начальника відділу протидії злочинам, вчиненим в умовах збройного конфлікту, Харківської обласної прокуратури Спартак Борисенко, начальниця другого відділу управління по роботі зі злочинами сексуального насильства, пов’язаного з конфліктом, Офісу генерального прокурора Анна Сосонська та заступник начальника відділу у Департаменті протидії злочинам, вчиненим в умовах збройного конфлікту, Офісу генерального прокурора Роман Циб.
Центр допомоги жертвам катувань (The Centre for Victims of Torture) - незалежна організація, заснована у 1985 році. За час існування центр надав допомогу понад 46 000 жертвам тортур. Щороку у Міжнародний день підтримки жертв катувань центр вручає премію Eclipse Award людям та організаціям за визначний внесок у боротьбу з катуваннями та допомогу тим, хто їх пережив.
Як повідомляв Укрінформ, у червні генеральний прокурор Андрій Костін в рамках роботи Rule of Law Symposium обговорив з міжнародними партнерами питання притягнення РФ до відповідальності за міжнародні злочини.