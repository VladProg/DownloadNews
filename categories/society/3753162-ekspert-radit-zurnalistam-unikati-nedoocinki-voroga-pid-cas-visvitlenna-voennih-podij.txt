Недооцінка ворога в медійному просторі може призвести до реальних втрат на полі бою серед українських воїнів.

Як передає Укрінформ, про це заявив речник Київської міської військової адміністрації Михайло Шаманов під час дискусійної панелі «Медіа, сучасні комунікації та професія - погляд журналістів, які воюють у лавах ЗСУ», що відбулася в межах конференції «Воєнні медіавиклики-2023».

«Що мене лякає в інформаційному полі, так це недооцінка ворога. Це почалося не вчора, а давно, коли ми ще були в окопах. Десантники, з якими ми воювали у Василькові, спецура, з якою ми «бодалися» в Ірпені, не виглядали аматорами. Вагнерівці під Бахмутом також не виглядали аматорами, попри те, що їх набрали з в'язниць. Недооцінка ворога - це найгірше, що може статися взагалі. Якщо ми або наші командири думали, що ми воюємо з аматорами, ми зазнавали втрат», - сказав він.

Водночас перший голова правління Суспільного мовлення Зураб Аласанія зауважив, що медіа мають дотримуватися балансу емоційності у висвітленні подій війни, щоб не створювати завищених очікувань серед людей.

«Ми не могли не героїзувати наших військових і наш опір. Кожен вбитий ворог нам здавався перемогою. І потім ми усе більше вимагали та очікували від наших воїнів звільнення всього і разом. Ми всі опинилися у цій пастці. Як тепер із неї вийти - як пояснити людям, що війна надовго?» - сказав він.
Історик і журналіст Вахтанг Кіпіані підкреслив, що медіа недостатньо підсвічували досвід військових до війни, тому з початком повномасштабного вторгнення запит на експертів породив «демонів», які говорять все про все». За його словами, редактори та журналісти мають знаходити більш фахових спікерів.

Водночас ведучий програми «Світло» Андрій Андрушків висловив думку, що роль медіа сьогодні - надати чіткішу та глибшу картинку того, що дають соціальні мережі.
«Роль медіа - шукати військовослужбовців і розказувати трошки більше про їхні історії - хто цей піхотинець, хто цей артилерист, хто цей бойовий медик. Може здатися, що ці теми та герої вже вичерпані, бо у деяких ютуберів з'являються одні й ті ж люди. Але це банально через журналістські лінощі», - зауважив він.

Конференція «Воєнні медіавиклики-2023» відбувається в межах Форуму Асоціації медіаінтернів - учасників програми "Хаб медіа мобільності ". Цього року форум присвячений викликам воєнного часу для роботи медіа.

Фото Юлії Овсяннікової