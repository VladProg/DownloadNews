Офіс генерального прокурора та Міністерство юстиції Австрії підписали меморандум щодо взаємодії при розслідуванні воєнних злочинів, вчинених російською федерацією в Україні.

Як передає Укрінформ, про це генеральний прокурор Ірина Венедіктова повідомила у Фейсбуці.
“Австрія долучилась до нашого фронту справедливості. Підписали Меморандум про співробітництво між Офісом генерального прокурора та Міністерством юстиції Республіки Австрія щодо найбільш тяжких злочинів, які викликають занепокоєння всього міжнародного співтовариства”, - зазначила Венедіктова.
За словами генпрокурора, сторони домовилися про взаємодію в питаннях розслідування злочинів проти людяності, воєнних злочинів, злочину агресії та геноциду.
Венедіктова пояснила, що ця співпраця з Австрією включає збір та фіксацію доказів порушень міжнародного гуманітарного права, а також обмін відповідною інформацією.

“У разі встановлення підозрюваних у вчиненні воєнних злочинів рф обидві наші держави зобов’язуються забезпечити їхнє притягнення до кримінальної відповідальності”, - зауважила генпрокурор.
Венедіктова додала, що правова коаліція щодо розслідування воєнних злочинів росіян в Україні розширюється, це вже 10-й такий документ за час повномасштабної війни.
Як повідомляв Укріформ, команду Міністерства юстиції США, яка займатиметься пошуком і притягненням до відповідальності винних у воєнних злочинах в Україні, очолить головний американський “мисливець на нацистів” Елі Розенбаум.
Фото: Ірина Венедіктова, Facebook