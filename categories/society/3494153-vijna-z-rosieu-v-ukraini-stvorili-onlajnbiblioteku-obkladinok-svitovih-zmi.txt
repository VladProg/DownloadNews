У рамках проєкту англомовного репозиторію We are Ukraine створено онлайн-бібліотеку шпальт про Україну, які виходили із 24 лютого 2022 року.

Як передає Укрінформ, про це повідомляє пресслужба Європейської Бізнес Асоціації.
"We are Ukraine, англомовний репозиторій правди про Україну та повномасштабне вторгнення росії в Україну, створили першу онлайн-бібліотеку шпальт з матеріалами про Україну, які виходили з 24 лютого 2022 року", - йдеться в повідомленні.

Зазначається, що команда англомовного проєкту розпочала збирати обкладинки з перших днів війни, щоб одразу відстежувати, які новини потрапляють на перші шпальти світових ЗМІ, збирати історичні заголовки та матеріали видань.
Наразі на сайті вже зібрали та опублікували понад 3 387 обкладинок 141 світових медіа з 39 країн 20 мовами світу. Знайти добірку обкладинок англійською, французькою, німецькою, іспанською, італійською та іншими мовами, обравши відповідну країну, медіа та проміжок часу можна тут.
Як повідомлялось, We are Ukraine - англомовний репозиторій правди про Україну, який містить факти про російсько-українську війну. Проєкт запустили 3 березня 2022 року як реакцію на потребу у збільшенні англомовної інформації про події, що відбуваються в Україні.