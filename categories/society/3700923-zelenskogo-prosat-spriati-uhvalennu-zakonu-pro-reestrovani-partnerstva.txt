Петиція до Президента Володимира Зеленського з проханням підтримати законопроєкт № 9103 "Про інститут реєстрованих партнерств" набрала необхідні для розгляду 25 тисяч підписів.

Відповідні дані опубліковані на сайті глави держави, повідомляє Укрінформ.
Петиція №22/185864-еп авторства Петра Жерухи була зареєстрована 28 березня.
“Мета цього проєкту — створити в Україні інститут реєстрованих партнерств, що буде доступний як для одностатевих, так і для різностатевих пар. Ухвалення цього проєкту як закону розв'яже проблему правового статусу, прав та обов‘язків партнерів і партнерок, правовий режим їхнього майна, питання спадкування, соціального захисту, прав у разі смерті чи зникнення одного з них тощо”, - ідеться в документі.
У зв’язку з цим главу держави просять публічно підтримати запровадження одностатевих партнерств в Україні та законопроєкт № 9103 і звернутися до Верховної Ради та її керівництва з проханням негайно розглянути й ухвалити відповідний проєкт закону.
Як повідомляв Укрінформ, народні депутати зареєстрували у Верховній Раді законопроєкт "Про інститут реєстрованих партнерств"(№9103). Зокрема, документ пропонує визначити, що реєстроване партнерство — зареєстрований сімейний союз двох повнолітніх осіб однієї чи різної статі, в основі якого лежить взаємоповага, взаєморозуміння, взаємопідтримка, взаємні права та обов’язки.