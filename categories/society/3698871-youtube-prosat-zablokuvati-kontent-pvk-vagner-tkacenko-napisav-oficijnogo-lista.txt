Міністр культури та інформаційної політики Олександр Ткаченко звернувся з офіційним листом до головного виконавчого директора YouTube Ніла Мохана з проханням вжити конкретних заходів для моніторингу та припинення інтернет-діяльності ПВК «Вагнер».

Про це Ткаченко написав у Телеграмі, передає Укрінформ.
«російська пропаганда змінюється та еволюціонує. кремлівські технологи залучають все нові канали та методи поширення наративів. Через відеохостинги відбувається популяризація російських військових формувань, зокрема – ПВК «Вагнер», - написав Ткаченко.
За його словами, такі IT-гіганти як TikTok чи YouTube слугують для росіян ефективними рекламними майданчиками для масштабування, омолодження аудиторії і вербування нових найманців для війни в Україні. «YouTube завжди наголошував, що його редакційна політика передбачає блокування шкідливого контенту та каналів, які його поширюють. Тому звернувся з офіційним листом до головного виконавчого директора YouTube, LLC Ніла Мохана з проханням вжити конкретних заходів для моніторингу та припинення інтернет-діяльності «Вагнера», - написав міністр.
Ткаченко зауважив, що Україна вдячна за неупереджену роль, яку YouTube відіграє у висвітленні агресії рф проти України, але водночас вважає абсолютно неприпустимим той факт, коли найбільший у світі відеохостинг дозволяє безперешкодно рекламуватися на своєму майданчику транснаціональній злочинній організації, якою «Вагнер» офіційно визнано в США, Великобританії та ЄС.
«Такі прояви російської гібридної війни необхідно припиняти якомога швидше задля стабільності демократичного світу. Впевнені, що наші партнери з YouTube виправлять ситуацію швидко», - додав міністр.
Як повідомляв Укрінформ, Рада ЄС офіційно оголосила про рішення застосувати обмежувальні заходи проти російської ПВК «Вагнер», яку кремль активно залучає до агресивної війни проти України та для військових операцій за кордоном, зокрема у країнах Африки.