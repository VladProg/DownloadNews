Україна зробить усе, щоб жодного виправдання за злочини для росії у світі не знайшлося, заявляє дружина Президента Олена Зеленська.

Як передає Укрінформ, про це вона написала у Телеграмі.

За її словами, під завалами бази відпочинку на Одещині, по якій росіяни випустили ракети, зранку лишалося троє людей, і двоє з них — діти. "Діти, що приїхали туди бодай трішки забути про війну й згадати як це — мати літні канікули з морем. Хлопчик 12 років — можливо, їх друг, з яким ще вчора перед сном розходились по кімнатах, загинув. Неможливо думати про це — й неможливо не думати", - зауважила перша леді.

Щодня, лягаючи спати, українці не знають, чи прокинуться, відзначила вона. "Давно не потрібно бути сусідом "центру прийняття рішень" чи "стратегічного об’єкту", потрібно просто бути українцем, щоб у твій дім "прилетіло", - наголосила Зеленська.
За її словами, у дев’ятиповерхівці в Сергіївці, в яку сьогодні влучила і яку повністю зруйнувала друга російська ракета, мешкали понад 150 людей.

"Поруч вибиті шибки в приватних будинках та ще в одному санаторії. Поруч — море, заміноване росіянами. Поруч жодного військового об’єкту, яким би росія змогла виправдати свій черговий терористичний акт. Й ми зробимо усе, щоб жодного виправдання за свої злочини для неї у світі не знайшлося", - наголосила дружина Президента.
Фото: Костянтин та Влада Ліберови