Міністр у справах ветеранів Юлія Лапутіна провела зустрічі з американськими посадовцями та організаціями щодо залучення досвіду і практик ветеранських політик США в Україні.

Про це повідомляє пресслужба Мінветеранів, передає Укрінформ.
"Під час відвідин VA Richmond health care – медичного центру для ветеранів в Річмонді – Юлія Лапутіна ознайомилася з системою медичних установ для ветеранів війни. Майже 1300 спеціалізованих закладів підпорядковуються безпосередньо Міністерству у справах ветеранів США. Вони діють окремо від загальної мережі медустанов, а 27% співробітників таких закладів є ветеранами", - йдеться у повідомленні.
Лапутіна наголосила, що Україна має впроваджувати найкращі практики медичної і психічної реабілітації для своїх воїнів, адже велика кількість захисників і захисниць після перемоги повернуться додому з різними травмами. “Ми маємо створити нову систему реабілітації, аби успішно повернути наших воїнів до мирного життя. Будемо впроваджувати нові технології у реабілітацію та відновлення, і я переконана, що досвід США допоможе нам”, – сказала міністр.






Лапутіна ознайомилась з практиками ветеранських політик у США Фото: Міністерство у справах ветеранів


































Крім того, очільниця Мінветеранів під час зустрічі з американськими посадовцями обговорила стратегію впровадження в Україні системи переходу від військової служби до цивільного життя. За її словами, якісна реінтеграція ветеранів та членів їхніх родин до мирного життя є пріоритетом у порядку денному української політики.
Також Лапутіна ознайомилася з практиками започаткування і ведення ветеранського підприємництва у США.
Як повідомлялося, в Україні розпочалася грантова програма із фінансування створення, або розвитку власного бізнесу ветеранами війни.