АТ «Укрпошта» вводить в обіг нові поштові марки «Зброя Перемоги», а частина зібраних коштів від продажу піде на допомогу Збройним Силам України.

Про це Укрінформу повідомила пресслужба Укрпошти.
«У сьогоденні наших реалій, коли росія веде повномасштабну війну проти України, як ніколи важливо висловити шану та підтримку військовим, які невтомно тримають оборону на рубежах та відбивають атаки ворога. Саме тому «Укрпошта» анонсує вихід нових поштових марок – «Зброя Перемоги», щоб подякувати ЗСУ за їх стійкість, міць та відвагу. Випуск – благодійний: частина зібраних коштів буде спрямована на допомогу Збройним Силам України», – йдеться у повідомленні.

Зазначається, марковий аркуш «Зброя Перемоги» складатиметься з 6 поштових марок зі зразками військового вітчизняного та закордонного озброєння: «Вільха», «Нептун», «Стугна-П», «Байрактар ТБ2», FGM-149 «Джавелін», «M142 Хаймарс». До поштових марок буде випущено конверт «Перший день», немаркований конверт та картку.

Тираж маркового аркуша передбачається 200 тис. примірників. Вартість такого аркушу – 90 грн, з яких 18 грн – благодійний внесок. Номінал кожної марки – U (12 грн), відповідає тарифу на пересилання непріоритетного простого листа вагою до 50 г у межах України.
Придбати поштовий випуск «Зброя Перемоги» можна буде з 6 грудня у міських відділеннях «Укрпошти» по всій країні, а також в офіційному онлайн-магазині Укрпошти. Крім того, нові поштові марки продаватимуться на маркетплейсах Prom, Kasta, Rozetka, eBay та Amazon.