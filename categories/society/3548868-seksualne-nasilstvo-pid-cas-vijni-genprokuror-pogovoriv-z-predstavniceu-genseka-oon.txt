Генеральний прокурор Андрій Костін провів онлайн зустріч зі спеціальним представником генерального секретаря ООН з питань сексуального насильства в умовах конфліктів Прамілою Паттен.

Про це інформує пресслужба відомства, передає Укрінформ.
Сторони обговорили подальшу співпрацю та експертну підтримку у розслідуванні злочинів сексуального насильства під час війни в Україні.
Зазначається, що генпрокурор поінформував, що триває робота над розробкою Концепції комплексного захисту потерпілих від злочинів сексуального насильства в умовах збройного конфлікту. Кращі українські та міжнародні експерти, зокрема команда спецпредставниці ООН, активно працюють над практичними рекомендаціями для забезпечення реабілітації потерпілих, запобігання повторній віктимізації. Імплементація Концепції дозволить ідентифікувати злочини та ефективно реагувати на випадки сексуального насильства.
Своєю чергою Праміла Паттен відмітила активну позицію української сторони у питаннях співпраці та запевнила, що її офіс та вона особисто готові продовжувати активну роботу, зокрема безпосередньо в Україні.
Обговорили також можливість участі команди спецпредставниці ООН у міжвідомчій робочій групі, яка включатиме в себе не лише прокурорів та органи слідства, але і широке коло міжнародних експертів, представників неурядових громадських організацій та дозволить пришвидшити процес координації експертної допомоги, зазначають у прокуратурі.
Як повідомляв Укрінформ, генеральний прокурор України Андрій Костін провів першу онлайн-зустріч із прокурором Міжнародного кримінального суду Карімом Ханом, під час якої сторони обговорили продовження співпраці для забезпечення об’єктивного розслідування міжнародних злочинів в Україні.