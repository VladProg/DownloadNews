Кабінет Міністрів України розширив програму єРобота - додано три нові види грантів для ветеранів.

Про це Прем’єр-міністр України Денис Шмигаль сказав на засіданні уряду, передає Укрінформ із посиланням на Урядовий портал.
Географія програми розширена ще на 8 областей.
Окрім того, Кабінет Міністрів погодив законопроєкт, який передбачає, що компенсація за іпотечним кредитом не буде оподатковуватися.
«Наразі в Україні діє програма єОселя, якою можуть скористатися військовослужбовці, захисники України, медичні працівники, науковці, вчителі. Згідно із законопроєктом, не потрібно буде сплачувати ані 18% податку на доходи фізичних осіб, ані 1,5% військового збору. Це зменшить фінансовий тиск на родини, які отримали житло та виплачують кредит», — сказав Шмигаль.
Загалом майже тисяча родин отримали житло завдяки програмі єОселя. Видано пільгових кредитів на 1,2 млрд грн.
Як повідомлялося, українці подали вже майже 23 тисячі заявок на програми безповоротних грантів. Створено 3,5 тисячі нових бізнесів.
Фото: Денис Шмигаль, Телеграм