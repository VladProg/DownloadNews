Національний банк попереджає громадян про шахраїв, які нібито пропонують соціальну допомогу від НБУ.

Як передає Укрінформ, про це повідомляє пресслужба НБУ у Телеграм.
"Шахраї безжально користуються скрутним становищем українців під час війни і продовжують пропонувати фейкові виплати. Цього разу йдеться про нібито соціальну допомогу від НБУ", - йдеться в повідомленні.
У Нацбанку зазначають, що у соцмережах з’являються повідомлення, в яких шахраї стверджують, що Національний банк України нібито проводить благодійну акцію разом із фондом "Твоя опора" – всім українцям виплачується "соціально-індивідуальна виплата". Для заповнення заявки на виплату такої допомоги зловмисники пропонують перейти в шахрайський чат-бот.
На таких шахрайських сайтах, чат-ботах зловмисники можуть пропонувати надати персональну інформацію та здійснити додатковий платіж для оформлення допомоги, в результаті дані платіжної картки можуть будуть скомпрометовані.
Під приводом оформлення виплати шахраї також можуть просити повідомити секретну інформацію: пін-код до картки, тризначний номер на звороті картки та термін дії картки тощо.
У Національному банку закликають не переходити за неперевіреними посиланнями та наголошують, що не здійснюють жодних соціальних виплат.
Як повідомлялося, 24 лютого, від початку широкомасштабного вторгнення в Україну, Національний банк відкрив спеціальний рахунок для збору коштів на підтримку ЗСУ. Рахунок мультивалютний, відкритий як для переказу коштів від міжнародних партнерів та донорів – у іноземній валюті (долари США, євро, британські фунти), так і від українського бізнесу та громадян – у національній валюті. Національний банк також відкрив Мінсоцполітики мультивалютний рахунок для допомоги українцям, які постраждали внаслідок воєнних дій.
Фото: transmitter.ieee.org