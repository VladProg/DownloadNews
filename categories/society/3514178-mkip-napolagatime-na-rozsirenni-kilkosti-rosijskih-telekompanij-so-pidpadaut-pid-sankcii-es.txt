Міністерство культури та інформаційної політики наполягатиме на розширенні кількості російських телекомпаній та пропагандистів у наступних пакетах санкцій Євросоюзу.

Про це повідомив заступник міністра культури та інформаційної політики України Тарас Шевченко під час брифінгу в Медіацентрі Україна — Укрінформ.
"Цими днями набув чинності шостий пакет санкцій Євросоюзу, де під них потрапили три великі мовники: «росія РТР/РТР Планета», «росія 24/Russia 24» та Міжнародний ТВ-центр... Ми точно не збираємося зупинятися на цьому санкційному пакеті і наполягатимемо на включенні в наступні пакети інших російських телекомпаній та російських пропагандистів, оскільки санкції - це важливо", - сказав Шевченко.
Він додав, що важливо і притягнення до відповідальності і доведення участі російських пропагандистів у розпалюванні війни.
Як повідомлялося раніше, лідери країн Європейського Союзу погодили шостий пакет санкцій проти російської федерації та білорусі, який, серед іншого, передбачає призупинення мовлення трьох російських медіа, що перебувають у державній власності: «росія РТР/РТР Планета», «росія 24/Russia 24» та Міжнародного ТВ-центру. Також санкції поширюються на Національну державну телерадіокомпанію республіки білорусь «белтелерадиокомпания» і провідного оператора телекомунікаційних послуг міністерства оборони рф АТ «Воентелеком». У Європі вже більш як 30 країн блокують російську пропаганду, зокрема мовлення телеканалів рф.