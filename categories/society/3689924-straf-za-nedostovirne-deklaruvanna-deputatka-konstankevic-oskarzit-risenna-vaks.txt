Народна депутатка Ірина Констанкевич (депутатська група "За майбутнє") подаватиме апеляцію на рішення Вищого антикорупційного суду, який визнав її винною у недекларуванні орендованої квартири.

Про це вона заявила у Фейсбуці, повідомляє Укрінформ.
"ВАКС ухвалив рішення щодо мене. І визнав винною у недекларуванні орендованої квартири, яку я не повинна була декларувати... Ця квартира мені не належить, що підтверджено усіма матеріалами справи. Мої дії не спричинили державі і суспільству жодних збитків. Я не збагатилася ні на копійку... З рішенням суду ми категорично не згідні. І подаємо в апеляцію", – написала Констанкевич.
Вона зауважила, що вирок набуває законної сили після затвердження його апеляційною інстанцією.
Як повідомляв Укрінформ, Спеціалізована антикорупційна прокуратура повідомила, що в декларації за 2020 рік народний депутат не вказала квартиру в одному з центральних районів Києва вартістю близько 2,5 млн грн, яка перебувала у неї в оренді протягом 2020-2021 років.
30 березня Вищий антикорупційний суд визнав її винною у недостовірному декларуванні і оштрафував на 44,2 тис. грн, а також позбавив права обіймати посади, пов’язані зі здійсненням функцій представника влади в органах державної влади строком на один рік.
Вирок може бути оскаржений протягом 30 днів.
Вото: Ірина Констанкевич, Фейсбук