Вища рада правосуддя звільнила Світлану Волкову з посади судді Печерського районного суду міста Києва за вчинення дисциплінарного проступку.

Як передає Укрінформ, про це повідомляє ВРП у Телеграмі.
“Сьогодні, 22 червня, Вища рада правосуддя прийняла рішення про звільнення Світлани Волкової з посади судді Печерського районного суду міста Києва на підставі пункту 3 частини шостої статті 126 Конституції України (вчинення істотного дисциплінарного проступку, грубе чи систематичне нехтування обов’язками, що є несумісним зі статусом судді або виявило його невідповідність займаній посаді)”, - ідеться в повідомленні.
У Фундації DEJURE зазначають, що Світлана Волкова — суддя, яка звільнила з-під варти екскомандувача “Беркуту” Дмитра Садовника, який згодом утік з України. За це у вересні 2016 року Верховна Рада за поданням ВРЮ звільнила її з посади судді.
Проте у 2019 році Верховний Суд скасував постанову ВР про її звільнення, а Печерський районний поновив Волкову на посаді.
Фото: vkksu.gov.ua