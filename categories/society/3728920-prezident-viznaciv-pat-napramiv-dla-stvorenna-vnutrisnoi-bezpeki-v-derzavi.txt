Створення укриттів в усіх об'єктах соціальної інфраструктури, врегулювання обігу зброї, розмінування території країни, відеоспостереження на вулицях і дорогах та протидія домашньому насильству забезпечать безпеку всередині України.

Про це заявив Президент Володимир Зеленський під час виступу у Верховній Раді з нагоди Дня Конституції.
"Міністр внутрішніх справ Клименко та його команда детально опрацьовують кожен із таких напрямів щодо внутрішньої безпеки та, я впевнений, готові представити суспільству свої пропозиції для національного обговорення", - зазначив глава держави.
За словами Президента, нагальним є питання про врегулювання обігу зброї, яка є і буде на руках українців.
"Питання суперечливе для нашого суспільства – як і будь-якого іншого демократичного суспільства. Але відповідь має бути відображена в Українській доктрині. У дуже конкретних речах", - сказав він.
Водночас Зеленський зауважив, що російська агресія встановила безпекові стандарти для життя. Він зазначив, що українці з дитинства мають навчатись правилам безпеки. Також кожен дорослий громадянин має знати базові речі про надання першої домедичної допомоги.
"Доступність укриттів – максимальна. Школа – з укриттям. Лікарня – з укриттям. Будинки – з укриттям", - додав він.
Також глава держави зауважив, що актуальною є протидія домашньому насильству. За його словами, "це напрямок, в якому, на жаль, фіксується збільшення випадків домашнього насильства – і особливо у цей час".
Зеленський підкреслив, що одним із наймасштабніших викликів для України залишається розмінування. Президент переконаний, що світ має технології, які стануть у пригоді під час знешкодження вибухонебезпечних предметів, що зумовить пришвидшення процесу розмінування, аби він тривав не десятиліттями, а кілька років.
Також глава держави додав, що на дорогах і вулицях вкрай важливі системи спостереження, які дозволять зменшити рівень порушень та злочинності, смертей на дорогах та інцидентів на вулицях.
Як повідомляв Укрінформ, Зеленський запропонував розробити українську доктрину, яка відповідатиме на фундаментальні питання щодо майбутнього держави. Він визначив п'ять основних орієнтирів доктрини для обговорення: філософія перемоги України, глобальність української безпеки, політика героїв, політика справедливості і трансформації за 10 років.
Фото: ОП