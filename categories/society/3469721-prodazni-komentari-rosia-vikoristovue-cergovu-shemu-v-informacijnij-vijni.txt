Центр протидії дезінформації при РНБО України попереджає, що російська федерація застосовує чергові схеми в інформаційній війні.

Як передає Укрінформ, про це ЦПД повідомляє у Телеграмі.
ЦПД опублікував фото одного із багатьох прикладів заангажованих коментаторів, які публікують в мережі тексти від своїх кураторів. «После написания сообщения вам на счет в течение 10 минут будет начислено 14,99 рублей. Не забудьте обрезать эти два предложения», - ідеться в коментарі.

Мета таких текстів - підтримка російських загарбників або збір інформації про вибухи чи інфраструктуру.
Виявити такі маніпулятивні тексти нескладно, вони повторюються в коментарях під різними публікаціями.
У ЦПД закликають українців бути обачними та обережними при публікації повідомлень в соціальних мережах.
Як повідомляв Укрінформ, російська пропаганда поширює фейк про те, що жителі тимчасово захопленої Херсонській області нібито «змирилися з переходом території під контроль рф».