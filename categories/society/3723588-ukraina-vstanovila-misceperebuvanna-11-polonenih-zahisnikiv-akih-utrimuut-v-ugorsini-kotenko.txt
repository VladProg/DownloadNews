Встановлено місцезнаходження 11 полонених захисників, яких утримують на території Угорщини.

Як передає Укрінформ, про це уповноважений з питань осіб зниклих безвісти Олег Котенко повідомив у Телеграмі.
"Завдяки злагодженій роботі команди уповноваженого було встановлено, що на території Угорщини на даний час знаходиться 11 захисників України, яких країна-агресор утримувала як військовополонених", - ідеться в повідомленні.
Як зазначив Котенко, "наразі встановлено прізвища наших героїв, маршрут їх переміщення до Угорщини, повідомлено їх родичів та відповідні правоохоронні органи".
За словами уповноваженого, "до цього часу про 7 з 11 наших громадян, місце утримання яких було встановлено, взагалі не було жодних відомостей".