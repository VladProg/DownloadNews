Ситуація навколо «флешмобу» від ПВК «Редан» з організацією масових бійок серед підлітків настільки масштабна, що версія про те, що він сам «завірусився» в Україні, не виглядає достовірною.

Про це в коментарі Укрінформу заявила головна редакторка проєктів «По той бік путінської брехні» та «НотаЄнота», викладачка Інституту журналістики КНУ Альона Романюк, яка провела фактчекинг «флешмобу» від ПВК «Редан».
«Це все настільки масштабно, що я не вірю, що воно могло саме «завіруситися». Воно має штучне підживлення», - впевнена Романюк.
Найперше, що її насторожило, це те, що «Редан» був заявлений як субкультура, яка бореться проти скінхедів та мігрантів з Кавказу.
«Що це взагалі за маячня? Це точно не про Україну, це точно не український контекст. І справді, з’ясувалося, що до 20 лютого навіть Google не знав про «Редан» як про «молодіжну субкультуру», - зазначила вона. Експертка вказала, що перші згадки з’явилися в російських телеграм-каналах 23-24 лютого після випадків затримання підлітків у московських торговельних центрах та в інших регіонах росії. 25 лютого про це масово повідомляли російські медіа і телеграм-канали, а 26-го все перекотилося в український сегмент.
«Я поспілкувалася зі своїми студентами-першокурсниками, запитала, що вони про це знають? До 26 лютого українська молодь до 18 років про це не чула», - констатує Романюк.
Далі в телеграмі створили десятки чатів, причому двох напрямків: «Редан» і паралельно - десятки таких же «антиРеданів». «На цих телеграм-каналах у великих і маленьких містах відразу було від 30 до 700 людей. А вони ж мають ще чати. Примітно, що навіть в питомо українських містах адміністратори спілкуватися російською: «по-києвскому времені»,«долой лисих чуваков». Ну, не кажуть в Україні «долой». Сьогодні більшість цих каналі вже або заблоковані або повидалялися», - зазначила експертка.
Також вона додала, що 24 лютого, крім телеграм-каналів, почало з’являтися багато роликів від ютуб-блогерів та тік-токерів, на тему: що таке «Редан».
Експертка порівняла нинішню ситуацію з історією із Новими Санжарами під час першої хвилі коронавірусу, коли одночасно багато людей було додано в один чат і за одну ніч їх так «накачали» інформацією, що вони вийшли і закидали камінням автобус з евакуйованими з Уханя людьми.
Як повідомлялося, поліцейські вже заблокували близько 20 каналів у соцмережах, які були створені саме для розкручування руху «Редан» та дестабілізації ситуації у країні.
Станом на ранок 1 березня у різних регіонах України відбулося вже 41 зібрання молоді у рамках нового руху, поліція не допустила сутичок.