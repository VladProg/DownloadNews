Київський окружний адміністративний суд ухвалив рішення про зупинення процесу дипломування моряків, започаткованого постановою уряду від 30 грудня 2022 року.

Про це повідомив віцепрем’єр-міністр з відновлення – міністр розвитку громад, територій та інфраструктури Олександр Кубраков у Фейсбуці, передає Укрінформ.
«Зараз знайшовся суддя, який своїм рішенням поставив під питання реформу дипломування. Це Балаклицький А.І., суддя Київського окружного адміністративного суду, який своєю ухвалою у справі №320/17353/23 зупинив процес дипломування та фактично заборонив пов’язану з цим діяльність Адміністрації судноплавства. Ми не згодні з таким рішенням і обов’язково подамо апеляцію», - зазначив урядовець.
Кубраков наголосив, що оскільки оскарження ухвали про забезпечення позову не зупиняє її виконання, Адміністрація судноплавства на деякий час припиняє здійснювати послуги з дипломування моряків, що визначені постановою уряду від 30 грудня 2022 року.
Як повідомлялось, у грудні 2022 року уряд прийняв постанову №1499, яка забезпечує прозорий механізм дипломування та приводить законодавство у відповідність до міжнародних конвенцій. За пів року Адміністрація судноплавства налагодила роботу Державної кваліфікаційної комісії моряків у Києві та Одесі, а також готує до запуску сервіси для моряків через портал Дія.