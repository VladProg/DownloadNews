Уповноважений Верховної Ради з прав людини Дмитро Лубінець вважає проявом геноциду формування загарбниками на тимчасово захоплених територіях України регіональних відділень «юнармії».

Як передає Укрінформ, про це омбудсмен повідомив у Телеграмі.
«Недитячі ігри». Загарбники на тимчасово окупованих територіях засновують регіональні відділення «юнармії», тим самим налаштовують українських дітей проти України та готують до вступу добровольчих батальйонів», — зауважив він.
Омбудсмен висловив стурбованість щодо мілітаризації освіти та російської пропаганди, направленої на українських дітей. «Адже росія такими діями «виховує» в неповнолітніх ненависть до рідної держави та бажання мститись за війну, але не росіянам, а Україні. Такі військово-патріотичні рухи були і після окупації Криму, тепер все повторюється на новоокупованих територіях», — додав Лубінець.
За його словами, воєнізований формат виховання має згубний тиск на свідомість дітей, які постраждали внаслідок російської збройної агресії та захоплення агресором територій.
На думку уповноваженого ВР, метою загарбників є позбавлення дітей можливості виявляти українську ідентичність.
«Також можна говорити, що такі дії є проявим геноциду та однією з форм примусу до подальшої служби у збройних силах рф, що свідчить про ще один воєнний злочин росіян та порушення норм Конвенції про права дитини», — наголосив омбудсмен.
Як повідомляв Укрінформ, на тимчасово захопленій території Херсонської області російські загарбники заснували регіональне відділення «юнармії».
Раніше стало відомо про формування загонів «юнармії» на базі псевдоуніверситету в тимчасово захопленому місті Мелітополь Запорізької області.
Примусове вербування підлітків у лави «юнармійців» загарбницька влада розпочала також у Маріуполі Донецької області.