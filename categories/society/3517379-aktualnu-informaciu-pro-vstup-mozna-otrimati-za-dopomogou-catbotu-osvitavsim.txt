У Міністерстві освіти і науки створили чатбот «ОсвітаВсім», завдяки якому можна отримати актуальну інформацію про вступ - 2022.

Як передає Укрінформ, про це повідомляє МОН.
У міністерстві зазначили, що відтепер основні дати вступної кампанії для обраної траєкторії вступу, контакти служби підтримки чи відеоінструкції з реєстрації електронних кабінетів можна знайти у чатботі «ОсвітаВсім», який створило державне підприємство «Інфоресурс». Бот доступний у Телеграмі та прив'язаний до Фейсбук-сторінки Інфоресурсу.

Цьогоріч у боті відбулося кілька важливих оновлень. Зокрема, тепер у застосунку можна знайти не лише актуальні дати вступу до закладів вищої освіти на основі повної загальної середньої освіти, а й для всіх категорій: вступ до закладів фахової передвищої освіти на основі 9-х класів; вступ до закладів вищої, фахової передвищої освіти на основі 11-х класів; вступ до закладів вищої освіти на основі фахового молодшого бакалавра, молодшого спеціаліста, молодшого бакалавра; вступ до магістратури на основі бакалавра, спеціаліста, магістра.
Треба лише обрати розділ «Основні дати» та необхідний напрям вступу.
Також у боті досить простий доступ до інших опцій: відеороз'яснень, інфоматеріалів, нормативних документів, контактів служби підтримки, перевірки документів про освіту тощо. Розділи постійно доповнюються новими матеріалами та актуальною інформацією.
Як повідомляв Укрінформ, за інформацією МОН, майже 159 тисяч учасників основної сесії національного мультипредметного тесту (НМТ) остаточно визначилися з місцем тестування.