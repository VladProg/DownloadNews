Унаслідок ракетної атаки по передмістю Дніпра, яка сталася напередодні, постраждало п'ятеро дітей, одна дитина загинула.

Про історії цих дітей розповів голова Дніпропетровської ОВА Сергій Лисак у кількох дописах у Телеграмі, передає Укрінформ.
"6-річний Давид був вдома з батьками. Аж тут – вибух! Мить – і квартира перетворилася на руїни. Та головне – родина вижила. Всі троє змогли вибратися, хоч і отримали поранення. Дитина – в реанімації. Як і ще два хлопці, постраждалі через «прильот» по Підгородненській громаді", - написав він.
У важкому стані в лікарні перебуває 15-річний Сашко та 11-річний Денис. У дітей множинні травми, струси мозку, переломи. Всіх прооперували.
За даними ОВА, пацієнти йдуть на поправку і невдовзі їх переведуть до звичайних палат.
Загиблу 2-річну дівчинку звали Ліза. В момент ракетного удару разом із мамою вона була вдома.
"Обидві опинилися під завалами. Складно уявити, що відчував батько дівчинки, який чимдуж прибіг з роботи і побачив цю картину. Він несамовито кричав. Одразу ж кинувся допомагати рятувальникам", - йдеться в дописі.
Спочатку з-під руїн дістали дружину та доправили до реанімації. Тіло дитини знайшли близько третьої ранку.
На місці атаки триває ліквідація наслідків. Працюють усі служби. Розгорнули гуманітарні місії благодійні організації. Поряд з людьми місцева влада. Приймають звернення від мешканців постраждалих осель.
Раніше повідомлялось, що загалом внаслідок ракетного удару РФ у передмісті Дніпра постраждали 22 людини. 6 квартир зруйновано повністю.