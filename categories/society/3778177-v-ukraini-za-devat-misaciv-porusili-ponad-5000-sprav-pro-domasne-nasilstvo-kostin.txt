Під час війни такі проблеми, як домашнє насильство, мають тенденцію до загострення.

Про це заявив генеральний прокурор Андрій Костін на спільній нараді з керівниками правоохоронних та державних органів з питань протидії домашньому насильству, передає Укрінформ з посиланням на ОГП у Телеграмі.
"Лише за 9 місяців цього року зареєстровано понад 5000 кримінальних правопорушень, пов’язаних з домашнім насильством. Постраждали понад 4800 осіб, переважна більшість з яких – жінки та діти. І ці цифри зростають", – наголосив він.

Генпрокурор зосередив увагу присутніх на низці аспектів. Серед них: своєчасна реєстрація кримінальних правопорушень та реагування на випадки домашнього насильства, правильна кваліфікація таких злочинів, комплексна допомога постраждалим, а також посилення уваги до дітей, які стали свідками домашнього насильства.
"Переконаний, людиноцентричний підхід у системі кримінальної юстиції має стати головним та єдиними можливим підходом. Ефективність протидії домашньому насильству залежить від координації органів правопорядку та прокуратури, уряду, державних інституцій та неурядових організацій", – підкреслив Костін.
Як повідомив за результатами наради уповноважений ВР із прав людини Дмитро Лубінець, Із початку цього року Офіс Омбудсмана України отримав 125 звернень постраждалих від насильства, торік установа отримала 103 таких звернення.

"Зазначив, що з (початку - ред.) 2023 року до Офісу Омбудсмана надійшло 125 звернень від осіб, які постраждали від домашнього насильства (аналогічно за 2022 рік 103 таких звернення). Працівники Офісу провели 16 моніторингових візитів з приводу домашнього насильства", - йдеться у дописі Лубінця в Телеграмі.
За його словами, співробітники Офісу проводять моніторинг ЗМІ та соцмереж щодо дотримання всіх прав осіб, які постраждали від домашнього насильства.
"Наголосив, що дотримання прав осіб, які постраждали від домашнього насильства – це один з ключових напрямів моєї діяльності, особливо в контексті ратифікації Україною Стамбульської конвенції. Держава повинна захищати тих, хто постраждав від домашнього насильства", - вважає омбудсман.
Як повідомлялося, у Моршині на Львівщині відкрили притулок для жінок та дітей, які постраждали від домашнього насильства.
Фото: Андрій Костін, Дмитро Лубінець / Телеграм