В Україні сьогодні, 6 червня, відзначають День журналіста.

Як передає Укрінформ, міністр культури та інформаційної політики України Олександр Ткаченко з нагоди професійного свята подякував усім журналістам за сміливість, завзятість і відданість справі.
“Ваші знімки та кадри облетіли весь світ. Ви вже 9-й рік знаходитесь на варті правди і доносите її світу про війну в Україні. І без того важлива робота журналіста сьогодні є життєво необхідною для перемоги нашої країни”, - наголосив він.
“Я знаю, як всі ви прагнете потрапити на передову, щоб показати якомога більше реальної війни світу. Як завзято ви працюєте в гарячих точках або без сну в тилу. Бо справжня журналістика - вона саме така. Ганятись за правдою, а не за клікбейтом”, - зауважив Ткаченко.
Міністр подякував журналістам за сміливість, завзятість, відданість справі та цінностям. “Переможемо на полі бою та переможемо в інформаційній війні”, - додав він.
Своєю чергою уповноважений ВР із прав людини Дмитро Лубінець наголосив: «Відважні, безстрашні, ризикові, професійні, досвідчені, волелюбні, цілеспрямовані, критичні, відповідальні, чесні, – все це про українських журналістів. Ваш подвиг на цій війні неможливо переоцінити. З перших днів чимало з вас, не вагаючись, змінили свою професію на військову, взяли до рук зброю й стали на захист Батьківщини».
За його словами, інші медійники продовжують боротьбу з ворогом на інформаційному фронті – як на передовій, так і в тилу.
«З ризиком для життя ви проводите зйомки під обстрілами, на необстежених замінованих територіях, висвітлюєте спротив на тимчасово окупованих територіях, а також активно протистоїте російській дезінформації та пропаганді. Ви невпинно доносите всьому світові правду про цю жахливу війну, звірства російських військових», - заявив омбудсмен.
Лубінець зазначив, що журналісти стають голосом безіменних героїв, які воюють на фронті, розповідають про їхню мужність і самопожертву, силу й віру, волю й надію.
«Щиро вдячний за вашу роботу в цей складний час! Згадаймо й схилимо голови в памʼять про понад 60 журналістів, чиї життя забрала війна! Залишились ваші незакінчені статті, недозняті сюжети, недописані інтерв’ю… Ви назавжди в наших серцях», - підкреслив він.
Командувач Об’єднаних сил ЗСУ генерал-лейтенант Сергій Наєв привітав колектив Укрінформу з нагоди Дня журналіста та відзначив внесок представників ЗМІ в інформаційній війні.

“Внесок вашого колективу в інформаційну війну проти пропагандистської машини Російської Федерації дуже потужний. Це допомагає і мотивує наших воїнів бити ворога на всіх фронтах і певним чином наближає нашу перемогу. Розуміючи, що ми у своїй боротьби маємо підтримку такого вагомого інформаційного агентства, як Укрінформ, ми маємо мотивацію для того, щоб просувати наші сили вперед задля звільнення української землі від окупантів”, - заявив Наєв.
Він вручив відзнаку командувача Об’єднаних сил “За службу та звитягу” 3 ступеня та побажав укрінформівцям подальшого професійного зростання та сил в боротьбі з ворогом.

Своєю чергою генеральний директор Українського національного інформаційного агентства «Укрінформ» Олександр Харченко подякував командувачу за привітання і запевнив, що журналісти разом з військовими наближатимуть спільну Перемогу над ворогом.
“Наш молодий, амбітний і заряджений на перемогу в інформаційні війні колектив намагається бути достойними тих людей, які зі зброєю в руках боронять нашу країну. Я думаю, що ці дві потужні сили разом з іншими верствами суспільства безумовно забезпечать ту саму перемогу”, - наголосив Харченко.
Нагадаємо, під час війни, яку розв’язала Росія, загинули вже 59 журналістів.