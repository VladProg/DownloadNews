22 квітня відбудеться онлайн-урок фізкультури за участю зірок у межах проєкту для школярів «Перемагаємо разом».

Про це повідомляє пресслужба Міністерства освіти та науки у Фейсбуці, передає Укрінформ.
«У програмі уроку: fun up руханка від засновника руху «Джуніор» Олександра Педана; запальні вправи від найкращої вчительки фізкультури Junior 2021 за версією Global Teacher Prize Ukraine Оксани Юрків із Тернопільщини; цікаві активності від вчительки фізкультури, методистки Марії Глоби з Черкас», - ідеться в повідомленні.
Зазначається, що початок уроку об 11:00 22 квітня.
Трансляція відбудеться на Facebook-сторінці Міністерства освіти і науки України та YouTube-каналах: ГО «Рух Олександра Педана Junior» https://youtube.com/c/JuniorZUA; UNICEF Ukraine https://youtube.com/user/unicefukraine, а також Нового каналу https://youtube.com/c/novychannel.
Повідомляється, що у подальших онлайн-уроках візьмуть участь спеціальні гості – телеведучі, блогери, музиканти та спортсмени.
Організатори ініціативи - Міжнародний дитячий фонд ООН «ЮНІСЕФ» і ГО «Рух Олександра Педана Junior» за підтримки Міністерства освіти і науки України.
Як повідомляв Укрінформ, Дитячий фонд ООН (ЮНІСЕФ) 6 квітня провів наймасштабніший онлайн-урок фізкультури для дітей під гаслом «Перемагаємо разом».