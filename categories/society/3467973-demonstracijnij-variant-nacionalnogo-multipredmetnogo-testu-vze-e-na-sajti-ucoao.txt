Демонстраційний варіант національного мультипредметного тесту (НМТ) – вже на сайті Українського центру оцінювання якості освіти.

Про це повідомив міністр освіти й науки України Сергій Шкарлет у Телеграмі, передає Укрінформ.
Міністр зазначив, що кожен вступник 2022 року матиме можливість ознайомитися з варіантом НМТ перед його складанням.
«Всі охочі можуть завантажити представлений тест у форматі pdf, потренуватися виконувати завдання та навчитися розподіляти час. Тест також містить правильні відповіді, що дає можливість одразу перевірити себе», - написав Шкарлет.
Він також повідомив, що у міністерстві працюють над онлайн-версією пробного НМТ.
Як повідомляв Укрінформ, раніше міністр освіти та науки Сергій Шкарлет пояснив, чому до мультипредметного тесту, запровадженого цьогоріч замість ЗНО, буде включено три предмети.
З 24 лютого в Україні триває російська збройна агресія. Ворог обстрілює та знищує об'єкти інфраструктури, житлові райони українських міст і сіл, вбиває населення.