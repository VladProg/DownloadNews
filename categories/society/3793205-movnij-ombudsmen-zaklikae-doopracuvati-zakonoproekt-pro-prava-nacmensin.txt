Уповноважений із захисту державної мови Тарас Кремінь вважає, що деякі положення законопроєкту щодо прав національних меншин (спільнот) значно погіршують функціонування української мови в окремих сферах суспільного життя.

Про це він написав у Фейсбуці, передає Укрінформ.
«Підтримуючи мету проєкту Закону “Про внесення змін до деяких законів України щодо врахування експертної оцінки Ради Європи та її органів щодо прав національних меншин (спільнот) в окремих сферах” (№ 10288 від 24.11.2023), яким пропонується прискорити євроінтеграційні процеси держави, зауважу наступне. Окремі його положення значно погіршать функціонування української мови в деяких сферах суспільного життя на території України», - заявив мовний омбудсмен.
Зокрема, на його думку, будуть знівельовані норми щодо обов’язкової частки книг державною мовою для видавців і книгорозповсюджувачів. Також суттєво знизиться присутність державної мови на телебаченні та радіо через зміни до визначення українськомовної програми та поширення преференцій, передбачених для мов корінних народів, на всі без винятку мови національних меншин.
Крім того, запропоноване відтермінування дії згаданих положень для російської мови на 5 років після скасування воєнного стану, на думку мовного омбудсмена, «не є адекватним запобіжником від російщення».
«Вважаю, що в цьому законопроєкті суттєво послаблено гарантії прав представників національних меншин на навчання державною мовою в закладах освіти», - заявив Кремінь.
Водночас він зауважив, що Конституційний Суд рішенням від 14 липня 2021 року надав вагомі аргументи щодо відповідності норм мовного закону Конституції, міжнародним зобов’язанням України, а також обгрунтував необхідність та пропорційність законодавчих норм для забезпечення виконання статті 10 Конституції, «тому намір врахувати ті рекомендації Венеційської комісії, які суперечать згаданому рішенню, є хибним».
Омбудсмен також наголосив на недоцільності змін до законодавства про медіа, «оскільки Україна в координації з ЄС прийняла прогресивний закон, який підтвердив виконання одного з головних критеріїв на шляху до членства в європейській родині».
«Закликаю Верховну Раду України доопрацювати внесений законопроєкт ще до розгляду в першому читанні, врахувати рішення Конституційного Суду України, позицію уповноваженого із захисту державної мови, а також позитивний європейський досвід, зокрема балтійських країн», - наголосив Кремінь.
Як повідомлялося, голова парламентської фракції «Слуга народу» Давид Арахамія заявив, що на одному з найближчих засідань Верховної Ради планується розглянути законопроєкт про національні меншини, який має гармонізувати українське законодавство з європейським.