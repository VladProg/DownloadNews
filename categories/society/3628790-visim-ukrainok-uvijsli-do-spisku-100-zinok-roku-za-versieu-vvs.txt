ВВС оприлюднило список 100 найбільш впливових та надихаючих жінок року, вісім з них – українки.

Про це повідомляє Укрінформ з посиланням на публікацію видання.
Цьогоріч до сотні увійшли перша леді України Олена Зеленська, парамедик Юлія Паєвська (Тайра), правозахисниця Олександра Матвійчук, захисниця прав людей з інвалідністю Юлія Сачук, математик Марина В'язовська, лікар Ірина Кондратова, журналіст Крістіна Бердинських та волонтер Яна Зінкевич.
Також до списку увійшли співачка Біллі Айліш, акторки Пріянка Чопра та Сельма Блер, іранська альпіністка Ельназ Рекабі, спортсменка-рекордсменка у потрійному стрибку Юлімар Рохас та ганська письменниця Нана Даркоа Секьямах.
Зазначається, що це вже 10-й сезон проєкту ВВС «100 жінок». Список відображає роль жінок у конфліктах в усьому світі у 2022 році – від протестувальниць, які сміливо вимагають змін в Ірані, до жіночого обличчя війни та опору в Україні та росії.
Список був поділений за категоріями «Політика та освіта», «Культура та спорт», «Активізм та захист прав» і «Здоров’я та наука».
Як повідомляв Укрінформ, торік до списку ВВС увійшла уродженка України підприємиця Анастасія Волкова з Австралії.