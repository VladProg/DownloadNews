Експериментальний проєкт підготовки помічників ветеранів влада має намір у 2024 році масштабувати.

Як написав Прем'єр-міністр Денис Шмигаль у Телеграмі, питання, пов’язані із ветеранською політикою, розглядали на нараді з урядовцями й парламентарями.
«Вже розроблено дорожню карту та запущено пілотні проєкти в 9 областях та місті Києві. Загалом до ініціативи долучено 274 громади. У 2024 році будемо розширювати та масштабувати проєкт. Працюємо далі задля комфортної та ефективної держави, в центрі якої людина», - зазначив Шмигаль.
За його словами, перехід від військової служби до цивільного життя повинен стати максимально зручним та ефективним для наших захисників і ветеранів. «Для цього ми продовжуємо роботу над створення інституту помічника ветерана», - додав Прем’єр-міністр.
Як повідомляв Укрінформ, пілотний проєкт “Помічник ветерана” стартував 1 липня 2023 року. Головним завданням помічника стане всебічна допомога в межах системи переходу від військової служби до цивільного життя українських захисників та захисниць, які повертатимуться з фронту та служби додому.
У 2024 році на посаду помічника ветерана планується працевлаштувати 15 тисяч осіб. Заяви на участь в експериментальному проєкті підготовки помічників ветеранів подали вже більш як 450 кандидатів.
Фото: Денис Шмигаль / Телеграм