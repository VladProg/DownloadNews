До Міжнародного дня молоді в Києві триває підсумковий день "Українського молодіжного форуму: відновлення в єдності", що стартував 10 серпня.

Про це повідомляє кореспондент Укрінформу.
"Місія молодіжної політики в усьому світі - це залучення: щоб людина з дитинства до дорослого віку навчилася брати відповідальність за себе, потім за свій під'їзд, громаду, область, країну. Цей захід - про політику становлення. Молодь впливає на життя тут і зараз, а не на уявне майбутнє", - підкреслив народний депутат України, співголова Ради з молодіжних питань при Президентові України Олександр Санченко.
За його словами, форум об'єднав понад 300 учасників з різних регіонів України, 50 спікерів і 14 міжнародних партнерів, за підтримки яких відбувся захід. Зокрема, з 10 по 12 серпня відбулося знайомство учасників і міжнародних партнерів, проводилися тематичні дискусії про волонтерство. Також в учасників була можливість поспілкуватися з першими особами країни.

Санченко зауважив, що події такого формату можуть підштовхнути політиків враховувати молодіжний компонент у майбутніх ініціативах, що своєю чергою розв'язуватиме найбільший для молодіжної політики виклик - повернення молоді з-за кордону.
"Якщо не повернуться два мільйони молодих людей, які виїхали, хто відбудовуватиме економіку? Для кого будуватимуться будинки та дороги?" - підкреслив він.
Наразі вже відбулася перша дискусійна панель "Молодь та відновлення: чому інвестиції у молодь є довгостроковою виграшною стратегією?". Також тривають воркшопи для учасників форуму.


Український молодіжний форум організований Радою з молодіжних питань при Президентові України спільно з Міністерством молоді та спорту України та 14-ма міжнародними партнерами. Вона присвячена молоді в дуже широкому сенсі та має на меті об’єднати українську молодь задля спільної мети - відбудови та розвитку молодіжного сектору нашої країни.
Згідно з рішенням Президента України Володимира Зеленського, День молоді в Україні з 2022 року відзначають 12 серпня разом з усім світом.