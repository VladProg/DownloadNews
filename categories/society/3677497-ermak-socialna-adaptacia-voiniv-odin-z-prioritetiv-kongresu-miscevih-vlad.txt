Керівник ОП Андрій Єрмак провів засідання президії Конгресу місцевих та регіональних влад при Президентові України.

Про це повідомляє Офіс Президента, передає Укрінформ.


«Радий відзначити, що ми виходимо на плановий формат роботи. У нас накопичилося багато нагальних питань. Можливо, нам потрібно буде зустрічатися частіше, ніж раз на місяць, як передбачено положенням про наш Конгрес, для пошуку шляхів їх розв’язання», – сказав Єрмак на початку засідання.



Він зауважив, що, відповідно до Положення про Конгрес місцевих та регіональних влад, посада виконавчого секретаря президії закріплена за заступником керівника ОП, який відповідає за напрямок регіональної політики. Нещодавно на цю посаду був призначений Олексій Кулеба.


Члени президії Конгресу одноголосно підтримали затвердження Олексія Кулеби виконавчим секретарем президії. Крім того, було затверджено порядок денний засідання Конгресу місцевих та регіональних влад, яке відбудеться найближчим часом.



Президія поклала виконання обов’язків голови Палати регіонів Конгресу на заступника її голови, очільницю Миколаївської обласної ради Ганну Замазєєву. Їй доручено оперативно провести засідання Палати регіонів Конгресу та обрати керівний склад, щоб президія могла ефективно виконувати свої функції.


Керівник ОП наголосив, що Конгрес був створений як унікальна платформа, де кожен представник регіональної влади може порушити й обговорити важливі для громади питання та отримати відповіді. Конгрес покликаний скоординувати діяльність усіх органів влади в Україні.


«Це особливо актуально під час війни, коли ми рухаємося до нашої перемоги. І треба вже сьогодні думати, як ми будемо відновлювати нашу країну, повертати наших людей до нормального життя і, безумовно, компенсувати все те, що зробили російські загарбники на нашій землі», – наголосив Єрмак.


Як зазначається, він запропонував, щоб на наступному засіданні президії Конгресу місцевих та регіональних влад було розглянуто проблематику соціальної адаптації військовослужбовців, звільнених з лав підрозділів сил оборони України за станом здоров’я.


«Сьогодні це питання справедливості для наших героїв, воїнів, які боронять Україну. Це питання є одним із найголовніших і найбільш пріоритетних для держави та, відповідно, для нашого Конгресу», – наголосив очільник ОП.
Як повідомлялося, Прем’єр-міністр Денис Шмигаль закликав очільників обласних військових адміністрацій якнайшвидше напрацювати проєкти для відновлення регіонів.
Фото: ОП