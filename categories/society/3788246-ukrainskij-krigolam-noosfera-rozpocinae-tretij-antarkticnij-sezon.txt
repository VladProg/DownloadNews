Український науково-дослідний криголам "Ноосфера" розпочинає третій антарктичний сезон.

Про це повідомляє Міністерство освіти та науки, передає Укрінформ.
"Сьогодні, 17 листопада 2023 року, флагман українського науково-дослідного флоту – криголам «Ноосфера» – вирушив з Кейптауна (Південно-Африканська Республіка) в Антарктику. Це вже третій його антарктичний сезон під синьо-жовтим прапором. Капітаном судна є Олександр Гришко", - йдеться у повідомленні.
Зазначається, що як і торік, нинішня експедиція «Ноосфери» є спільною українсько-польською і частково фінансованою Польською антарктичною програмою. Тож спочатку криголам вирушить до польської антарктичної станції «Арцтовський» Arctowski Polish Antarctic Station, яка знаходиться на острові Кінг Джордж. Туди буде доправлено команду полярників та вантажі.
Потім судно піде до української станції «Академік Вернадський». Туди теж доставлять вантажі, а також сезонну експедицію. Більшість її учасників – це технічні фахівці, які мають завершити розпочату ще до повномасштабної війни модернізацію станції.
Цього сезону в планах заміна системи водопостачання гарячої та холодної води, реконструкція причалу, завершення робіт з заземлення всіх будівель станції та низка інших невідкладних робіт.
Також серед учасників сезонної експедиції троє науковців: біолог, метеоролог та геофізик. Очікується, що судно дістанеться Антарктики в першій декаді грудня цього року.
У МОН додали, що до нового антарктичного сезону було виконано багато робіт з технічного обслуговування та вдосконалення роботи криголама. Зокрема, проведено плановий ремонт і обслуговування суднових механізмів та систем у сухому доці, капітальний ремонт суднових енергетичних установок, а також модифіковано систему охолодження суднових енергетичних установок.
Крім цього, був встановлений кавітаційний паливний модуль українського виробництва. Він використовується для покращення якості очистки та зменшення витрат пального й подовження моторесурсу двигунів.
Додатково судно оснастили новим навігаційним та іншим обладнанням. Наприклад, надпотужними прожекторами, що значно покращить його пристосованість до роботи в складній льодовій обстановці.
Як повідомлялося, Україна придбала колишнього флагмана королівського наукового флоту Великої Британії – дослідницький криголам “James Clark Ross” (Джеймс Кларк Росс) напередодні 30-річчя Незалежності – 19 серпня 2021 року. До цього майже 20 років наша країна не мала наукового судна для полярних досліджень: останній самостійний рейс України в Південному океані відбувся у 2001-2002 рр. Завдяки власному науково-дослідному криголаму Україна може повернутись до досліджень Світового океану; покращити логістику та розширити можливості експедицій на українську антарктичну станцію “Академік Вернадський”; створювати наукові та логістичні консорціуми з іншими країнами; проводити дослідження не тільки в Антарктиді, а й в Арктиці та інших регіонах планети.