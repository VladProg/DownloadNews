Професора Таврійського державного агротехнологічного університету імені Дмитра Моторного Ігоря Сірого за співпрацю з російською владою позбавили стипендії Кабінету Міністрів за видатні заслуги у сфері вищої освіти.

Про це йдеться у повідомленні Міністерства освіти і науки, передає Укрінформ.
«24 березня 2023 року уряд позбавив стипендії Кабінету Міністрів за видатні заслуги у сфері вищої освіти професора Таврійського державного агротехнологічного університету імені Дмитра Моторного Ігоря Сірого через співпрацю з окупаційною владою та працевлаштування до «Мелітопольського державного університету імені А. С. Макаренка» (місто Мелітополь)», - уточнили у пресслужбі.
У МОН поінформували, що цю стипендію Сірому було призначено довічно відповідно до розпорядження уряду від 29 вересня 2021 року № 1174-р.
Як повідомлялося, 3 березня уряд підтримав проєкт указу Президента про призначення держстипендій видатним діячам науки, освіти та культури.