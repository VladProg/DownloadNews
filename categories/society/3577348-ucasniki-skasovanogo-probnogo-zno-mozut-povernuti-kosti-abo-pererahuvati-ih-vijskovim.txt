Учасники пробного ЗНО-2022 можуть повернути кошти, які були сплачені за участь у тестуванні. Також вони можуть направити ці гроші на потреби ЗСУ.

Про це повідомляють у Міністерстві освіти і науки, передає Укрінформ.
Зокрема, набув чинності порядок повернення невикористаної частини коштів, сплачених за участь у пробному ЗНО-2022. Цьогоріч через війну в Україні пробне та основне ЗНО були скасовані. Особам, які зареєструвалися для проходження пробного ЗНО, повернуть частину сплачених, але не використаних для підготовлення тестувань коштів. Сума, що підлягає поверненню, залежатиме від регіону, де вступник планував складати тестування.
"Для повернення або перерахунку коштів, сплачених за проведення пробного ЗНО, учасники мають авторизуватися на спеціальному сервісі на сайті Українського або відповідного регіонального центру оцінювання якості освіти, зазначивши назву регіонального центру, якому було сплачено за послугу, логін та пароль доступу до персональної сторінки учасника пробного ЗНО. Далі - обрати, куди перерахувати кошти: на підтримку Збройних сил України чи на особистий (або іншої фізичної особи) рахунок", - йдеться у повідомленні.
Також охочі можуть здійснити перерахунок тих коштів, які мають бути повернені за послугу з проведення пробного тестування, на підтримку Збройних сил України. Для цього потрібно підтвердити згоду на переказ коштів, зазначивши свої прізвище та ім’я так, як зазначили під час реєстрації для участі в пробному ЗНО.
Докладна інструкція, як отримати кошти на особистий рахунок, на сайті Українського центру оцінювання якості освіти. У випадку неправильного заповнення заяви учасникові доведеться особисто звертатися до регіонального центру оцінювання якості освіти й очікувати опрацювання документів для повернення коштів.
Як повідомлялося, замість традиційного ЗНО абітурієнти складали національний мультипредметний тест. Спеціальна сесія НМТ тривала з 12 до 16 вересня.