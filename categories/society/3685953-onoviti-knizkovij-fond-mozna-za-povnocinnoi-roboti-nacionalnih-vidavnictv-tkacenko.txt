Книжкові фонди в бібліотеках та університетах України можливо оновити лише за повноцінної роботи національних видавництв та цілеспрямованого виділення коштів на заміну радянської літератури.

Як передає Укрінформ, про це повідомив міністр культури та інформаційної політики Олександр Ткаченко під час пресконференції, присвяченій підсумкам першого року реалізації благодійної акції «Українським дітям – українську книгу!».

Виклик, який стоїть щодо питання оновлення фондів, надзвичайно великий. Йдеться про десятки мільйонів примірників застарілих книжок радянського періоду. І допоки не запрацюють наші видавництва, допоки ми не отримаємо кошти для оновлення цього фонду, навряд чи можна розраховувати на реальний ефект. Добре, що поляки, французи і німці виділяють кошти, аби перекласти європейські книжки українською мовою. Але це, хоч і суттєвий внесок, однак невеликий, порівняно з обсягом викликів, які перед нами постали", - зазначив він.

Водночас Ткаченко зауважив, за час повномасштабного вторгнення видавнича галузь України значно просіла, попри наявні одиничні історії успіху. Він підкреслив, що запуск Українського інституту книги, нехай і з не надзвичайно великим бюджетом, підтримає видавців в Україні.
Як повідомлялося, Український інститут книги профінансовано на 74 млн грн, які спрямують на книговидання.
Фото: Сергей Лопарев