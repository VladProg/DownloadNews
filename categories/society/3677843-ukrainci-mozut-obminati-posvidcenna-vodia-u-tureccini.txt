Українці, які перебувають у Туреччині, мають змогу обміняти національне посвідчення водія у Стамбулі.

Про це повідомила пресслужба Міністерства внутрішніх справ, передає Укрінформ.
"Уже з 3 березня українці можуть обміняти національне посвідчення водія у Стамбулі. Послугу надають у мобільно-технічних комплексах ДП “Документ”, - ідеться у повідомленні.
Як зазначається, прийом громадян здійснюється за попереднім записом онлайн.
Обміняти водійське слід у низці випадків. Серед них – непридатність посвідчення для подальшого користування (зіпсоване, записи не читаються тощо); зміна персональних даних власника (прізвище, ім'я, по батькові); закінчення терміну дії посвідчення (зокрема, для посвідчень, виданих вперше на 2 роки, обмін відбувається без складання іспитів, якщо водій протягом двох років з дня видачі такого посвідчення вчинив не більше двох адміністративних правопорушень у сфері безпеки дорожнього руху), або ж за бажанням власника.
Для обміну необхідно мати: паспорт громадянина України з зазначеним у ньому зареєстрованим місцем проживання (якщо ж паспорт у форматі ID-картки без наявних відомостей про реєстрацію місця проживання, то разом надається витяг про реєстрацію місця проживання особи); довідка платника податків — “ідентифікаційний код”; посвідчення водія, яке підлягає обміну; документ, що підтверджує зміну особистих даних (наприклад, свідоцтво про реєстрацію шлюбу тощо) - у разі зміни таких даних.
Співробітники ДП "Документ" у Стамбулі, отримавши від клієнта повний пакет документів, фотографують його та оформлюють заявку на обмін посвідчення водія, яку розглядає в Україні адміністратор сервісного центру МВС. У разі схвалення процедури за кордоном видруковують на спеціальному бланку новий документ, а старий вилучають.
Водночас у МВС звертають увагу на те, що якщо наявне посвідчення було видано до 2013 року, додатково проводиться запит-підтвердження дійсності посвідчення за місцем видачі. Відповідно, час надання послуги збільшується - задля отримання відповіді на запит.
Законодавство України передбачає строк у 5 днів на виготовлення нового посвідчення водія.
Як повідомляв Укрінформ, із 2 березня послуга обміну національного посвідчення водія на таке ж українське стала доступною у Братиславі (Словаччина).