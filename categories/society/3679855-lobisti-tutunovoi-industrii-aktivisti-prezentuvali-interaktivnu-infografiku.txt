Громадська організація «Життя» разом із партнерами презентувала інтерактивну інфографіку «Зв’язки тютюнової індустрії 2021-2022».



Презентація відбулася у середу в Укрінформі.

"Ця інфографіка містить близько 20 народних депутатів і близько 100 зв’язків народних депутатів, прямих чи непрямих, щодо втручання і лобізму інтересів тютюнової індустрії. Вона містить десятки організацій і біля 100 зв’язків, прямих і непрямих доказів, з тютюновою індустрією”, - зазначив голова правління ГО «Антикорупційний штаб» Сергій Миткалик.

Як зазначалося на презентації, тютюнова індустрія та особи, які обстоюють її інтереси, прагнуть отримувати надприбутки навіть попри війну і намагаються втручатися у політику громадського здоров’я, діючи всупереч міжнародним та євроінтеграційним зобов’язанням України.

Предметом аналізу були публічні виступи фігурантів, коментарі для медіа, ініційовані та підтримані нормативно-правові акти, законопроєкти, рішення, листи, звернення, коло помічників, конфлікт інтересів членів сім’ї, структура власності, голосування тощо.

Зокрема, ключовими тактиками втручання у політику захисту здоровʼя населення від шкоди тютюну та нікотину є протидія законодавчому впровадженню політик Рамкової конвенції ВООЗ із боротьби проти тютюну, підвищенню акцизних податків на тютюнові вироби, рідини для е-сигарет та їх ефективному стягненню.

Крім того, як зазначалося, лобісти "намагаються послабити виконання чинного законодавства щодо захисту населення від шкоди тютюну та нікотину".
Як повідомлялося, у грудні 2022 року ГО «Життя» у партнерстві з ГО «Антикорупційний штаб» назвали народних депутатів - переможців антипремії «Золота коса», яку присуджують за дії в корпоративних інтересах тютюнової індустрії.
Антипремія «Золота коса» була започаткована 2011 року з метою викриття та реагування громадськості на випадки лобіювання народними депутатами й урядовцями України комерційних та фінансових інтересів тютюнової та продукції.