Переїзд українських біженців з Польщі до Німеччини є новою тенденцією, яка спонукала польську владу дослідити причини цього явища.

Про це йшлося на презентації дослідження на тему: «З Польщі до Німеччини. Нові тенденції міграції українських біженців» у Медіацентрі Україна – Укрінформ.
"Ми помітили тенденцію, що за останні кілька місяців багато українців виїжджає з Польщі до різних європейських країн, зокрема до Німеччини... Десь на 450 тис. збільшився приріст громадян України в Німеччині, у той час як на 350 тис. зменшилася їхня кількість в Польщі. Тобто 350 тис. українців виїхало в різні країни, у тому числі до Німеччини. Цю тенденцію ми вирішили дослідити", - сказала речниця Міграційної платформи EWL Маргарита Ситник.

Професор, директор Центру Східноєвропейських студій Варшавського університету Ян Маліцький під час онлайн-включення привернув увагу до того, що після прибуття до Польщі українські біженці, серед яких 94% становлять жінки активно включилися у пошук роботи "не тому, що хтось від них цього очікував чи вимагав", а за власним бажанням. За його словами, 71% українок вже почали працювати. Однак тенденція до міграції українських біженців з Польщі спонукала польську владу вивчити її причини, зазначив науковець.

Габілітований доктор, соціогеограф Маріуш Ковальський своєю чергою поінформував, що дослідження проводилося у формі онлайн-анкетування, в ньому взяли участь 400 респондентів з різних регіонів України, різного віку і з різною освітою, які спочатку перебували у Польщі, а потім переїхали до Німеччини. За його словами, 91% опитаних становили жінки і 9% чоловіки, середній вік - близько 35 років, 66% мають вищу освіту і близько 20 % - професійну освіту.





Серед причин міграції українських біженців до ФРН голова правління Міграційної платформи EWL Анджей Коркус, спираючись на дані дослідження, назвав наявність друзів у Німеччині, які вже влаштувалися там і допомагають знайомим зробити цей крок, а також вищу заробітну плату, вищі соціальні виплати для біженців та кращі медичні послуги, аніж у Польщі. У дослідженні також вказується на курси німецької мови, організовані урядом для біженців, як на важливий фактор, який допоміг українцям інтегруватися в суспільство і знайти свій шлях на ринку праці.

Дослідження підготовлено за результатами опитування, яке у серпні 2023 року провели Міграційна платформа EWL та Центр Східноєвропейських студій Варшавського університету на замовлення Канцелярії Прем’єр-міністра Республіки Польща. Загалом опитано 400 повнолітніх громадян України, які приїхали до Польщі після початку війни, отримали статус тимчасового захисту у Польщі, а потім виїхали до Німеччини.