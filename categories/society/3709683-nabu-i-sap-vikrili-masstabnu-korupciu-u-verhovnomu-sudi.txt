Національне антикорупційне бюро викрило масштабну корупцію у Верховному Суді України.


Як передає Укрінформ, про це повідомляє НАБУ у своєму Телеграмі.
"НАБУ і САП викрили масштабну корупцію у Верховному Суді України, а саме схему щодо одержання неправомірної вигоди керівництвом та суддями Верховного Суду", - йдеться у повідомленні.

Зазначається, що наразі проводяться невідкладні слідчі дії.
"Деталі згодом", - повідомили у НАБУ.
За інформацією ZN, НАБУ викрило голову Верховного Суду Всеволода Князєва на отриманні хабаря в розмірі близько 3 мільйони доларів. Його затримано, повідомляє видання з посиланням на джерело в керівництві Бюро.
"За даними ZN.UA від джерела в НАБУ, гроші Князєв отримував від людей, які виступали за рішення суду на користь олігарха Костянтина Жеваго. Нагадаємо, що Велика Палата ВС розглядала справу стосовно права власності 40,19% акцій Полтавського гірничо-збагачувального комбінату (ПГЗК) Ferrexpo. Своїм рішенням орган залишив зазначені акції пов'язаним із Жеваго компаніям, скасувавши визнання недійсними договорів купівлі-продажу, укладених 20 років тому", - йдеться в повідомленні.
Варто зазначити, що наразі Верховного Суду України не існує. Після судової реформи часів п'ятого президента Петра Порошенка ВСУ перейменований у Верховний Суд.
Натомість у ВСУ досі числяться судді, які отримують зарплату.
Про який саме суд йде мова, наразі не відомо.
Як повідомляв Укрінформ, раніше стало відомо, що на сьогодні заблоковані активи у більш як 200 осіб, які можна стягнути на користь держави.