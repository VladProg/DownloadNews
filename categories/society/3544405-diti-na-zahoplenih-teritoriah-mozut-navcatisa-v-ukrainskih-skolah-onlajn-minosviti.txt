Українське законодавство передбачає, що діти, які мешкають на тимчасово захоплених територіях, можуть навчатися вдома.

Про це на брифінгу у Запоріжжі заявив перший заступник міністра освіти та науки Андрій Вітренко, передає кореспондент Укрінформу.
“Ми розробили та створили певні моделі, як поводитися людям, які перебувають в окупації, щодо здобуття освіти. Враховуючи протидію з боку рф, в законі про освіту є такі форми навчання, як сімейне навчання. Тобто, діти можуть навчатися вдома, використовуючи всі наявні засоби. Якщо є зв’язок, то нехай підключаються до Всеукраїнської школи онлайн-навчання. Потім ми будемо через систему екстернат оцінювати, переводити їх в інші класи та видавати документи про освіту”, - сказав Вітренко.
За його словами, загалом Запорізька область готова до початку навчального року, проте на тимчасово окупованій території проблем багато. Адже найсильніша протидія з боку агресора, після військової сфери, - в освіті.
Як повідомлялося, одним з елементів гібридної війни є створення фейкових “університетів” на тимчасово окупованих територіях.