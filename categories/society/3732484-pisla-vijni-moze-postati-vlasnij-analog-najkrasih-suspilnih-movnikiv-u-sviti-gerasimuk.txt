Нинішній розвиток Суспільного дає надію, що після перемоги в Україні постане власний аналог найкращих зразків суспільних мовників у світі.

Про це поінформувала голова Національної ради з питань телебачення і радіомовлення Ольга Герасим'юк в інтерв'ю Укрінформу.
"Ми нині спостерігаємо за розвитком Суспільного в Україні, бачимо його позиції в діджиталі. Дуже сподіваємося, що принаймні щодо рівня довіри і якості матеріалів, відданості журналістським стандартам ми отримаємо власний аналог найкращих зразків суспільних мовників у світі", - сказала вона.
Герасим'юк підкреслила, що для побудови потужної медіаплатформи мають зійтися " і столітні традиції, і школа журналістики, і абсолютна незалежність, й абсолютна відповідальність перед суспільством, і навіть фінансування всім суспільством.
"Чи все це є або буде в нас? Питання, на яке дуже хочеться відповісти позитивно", - сказала вона.
Голова Нацради зауважила, що одними з найкращих європейських мовників є ВВС - понад 60% британців беруть інформацію про поточні події в країні й світі саме з його ресурсів. Також вона додала, що першою країною в рейтингу з міці свободи слова є Норвегія.
"Чомусь ніхто досі не говорить про взірець Норвегії. Ця країна перша в рейтингу міці свободи слова, а найвища довіра там до суспільного мовника. Дуже цікавий шлях і в інформполітиці, й у формуванні надзвичайно якісної політичної культури, яка уможливлює ті якісні показники", - підкреслила Герасим'юк.
Як повідомляв Укрінформ, Закон України «Про медіа» набрав чинності 31 березня. Він започатковує реформу у медіагалузі та визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері.