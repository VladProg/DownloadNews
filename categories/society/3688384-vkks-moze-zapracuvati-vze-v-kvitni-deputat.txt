Вища кваліфікаційна комісія суддів (ВККС) може запрацювати вже в квітні цього року.

Про це голова Комітету Верховної Ради з питань правової політики Денис Маслов розповів в інтерв’ю Укрінформу.
Депутат підкреслив, що такий висновок можна зробити зі слів голови Вищої ради правосуддя Григорія Усика, який на брифінгу оцінив часову перспективу отримання та опрацювання документів кандидатів на посади членів ВККС.
"Усик попередньо зазначив, що їм знадобиться близько двох тижнів. Зважаючи на це, я маю сподівання, що вже в квітні запрацює новий склад ВККС", - додав Маслов.
Як повідомляв Укрінформ, Вища кваліфікаційна комісія суддів не працює майже три роки. З метою поновлення її роботи створена Конкурсна комісія, яка добирає кандидатів на посади членів ВККС на засадах конкурсу за участі міжнародних експертів. Це частина судової реформи, яку проводить Україна.
15 березня 2023 року Конкурсна комісія з добору членів Вищої кваліфікаційної комісії суддів оголосила перелік із 32 кандидатів, рекомендованих Вищій раді правосуддя для призначення на 16 вакантних посад. 20 березня оголошено, що Конкурсна комісія розпочала передачу матеріалів до ВРП щодо 32 кандидатів.