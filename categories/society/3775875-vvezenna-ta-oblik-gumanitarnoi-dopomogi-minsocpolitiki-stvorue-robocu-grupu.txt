Міністерство соціальної політики ініціює створення робочої групи з вирішення питань ввезення та обліку гуманітарної допомоги.

Про це повідомила пресслужба міністерства у Фейсбуці, передає Укрінформ.
«Мінсоцполітики ініціює створення майданчика для конструктивного діалогу з громадськістю, благодійними фондами та волонтерами», - йдеться в повідомленні.
Ключовим завданням діалогу стане напрацювання змін до законодавства (постанов та законів), яке регулює ввезення та облік гуманітарної допомоги.
Бажаючих долучитися до робочої групи представників благодійних фондів, громадських організацій і окремих волонтерів запрошують заповнити форму до 10:00 23 жовтня за посиланням.
Наголошується, що обрання членів робочої групи відбуватиметься шляхом публічного голосування. Кожен бажаючий зможе взяти участь в голосуванні.
Як повідомлялося, 5 вересня Кабінет міністрів ухвалив постанову «Деякі питання пропуску та обліку гуманітарної допомоги в умовах воєнного стану». Відповідно до постанови, з 1 грудня змінюються правила ввезення та обліку гуманітарної допомоги.
Водночас волонтери закликають уряд відтермінувати цю зміну правил, наголошуючи, що через нововведення час отримання необхідної гуманітарної допомоги збільшиться в кілька разів.
Фото ілюстративне