Завдяки значній приватній пожертві, університет Торонто безкоштовно прийме на навчання більше 200 українських студентів.

Як повідомляє кореспондент Укрінформу, про це заявили у пресслужбі університету.
“За підтримки пожертвуваних Фундацією Темертея 3,2 млн дол, університет Торонто готується прийняти більше 200 студентів з України, чиє навчання було перерване війною”, - йдеться у поширеному пресрелізі.
Зазначається, що перші 20 студентів Києво-Могилянської академії вже обживаються на кампусі у Торонто. “У вересні до них приєднаються ще до 100 студентів”, - заявили в університеті.
Окрім того, в Торонто тимчасово переїде п’ять викладачів Києво-Могилянської академії, які працюватимуть в університеті як запрошені професори.
В університеті додали, що мають ряд стипендій для українців, в тому числі на участь у літніх програмах, на які можуть претендувати ще десятки студентів.
Додамо, що університет Торонто - найкращий вищий навчальний заклад Канади та входить до 25 найліпших вишів світу.
Заснована у 1997 благодійна фундація Джеймса та Луїзи Темертеїв регулярно надає підтримку освіті, охороні здоров’я та культурі України й Канади. Позаминулого року фундація зробила найбільшу благодійну пожертву в історії Канади, передавши 250 млн дол (близько 192 млн дол США) на розвиток медичного факультету університету Торонто.
Джеймс (Костянтин) Темертей народився у 1941 році у селі Стила, що на території сучасної Донецької області України. У 1949 році його батьки емігрували до Канади. Заснована Темертеєм у 1987 році компанія Northland Power стала одним із перших незалежних виробників енергії у Канаді.
Фото: David Lee