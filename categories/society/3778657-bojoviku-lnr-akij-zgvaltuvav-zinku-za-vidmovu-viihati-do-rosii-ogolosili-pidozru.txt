Правоохоронці повідомили про підозру учаснику незаконного збройного формування, який зґвалтував жінку за відмову виїхати до Російської Федерації.

Як передає Укрінформ, про це повідомляє Офіс генпрокурора.

За процесуального керівництва Офісу генерального прокурора ідентифікували й повідомили про підозру у порушенні законів та звичаїв війни учаснику незаконного збройного формування (ч. 1 ст. 438 Кримінального кодексу України).
За даними слідства, 51-річний громадянин РФ із Тюмені з березня 2022 року перебував у захопленому росіянами Маріуполі, у складі 4-ї окремої мотострілецької бригади (в/ч 74347, підрозділ т. зв. «народної міліції ЛНР»).
Навесні 2022 року в Маріуполі підозрюваний, відкрито демонструючи вогнепальну зброю, увійшов до підвального приміщення житлового будинку, де знайшли прихисток цивільні громадяни України.
«Почувши від однієї з жінок про небажання виїздити до Росії, він навів на неї вогнепальну зброю, погрожуючи розстрілом, наказав віддати паспорт і змусив прослідувати за ним у житловий будинок», - ідеться у повідомленні.
Там він наказав жінці зняти весь одяг, незважаючи на холод внаслідок тривалої відсутності опалення і вікон, а потім зґвалтував.
Як повідомляв Укрінформ, двох російських військовослужбовців заочно судитимуть за зґвалтування жінок і дітей під час тимчасового захоплення населеного пункту в Київській області у березні 2022 року.