Українських громадян, які за допомогою волонтерів їдуть на територію Росії для того, аби забрати своїх дітей, затримують і допитують.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.
«Це небезпечно і тому ми закликаємо не відправляли навмання родичів за своїми дітьми на територію Росії. Наприклад, у РФ в одному з аеропортів затримали двох жінок: одна – мама, яка їхала за своєю дитиною, а інша – жінка, яку відправили за дитиною. Їх відправила громадська організація, а про те, що їх затримали, ми дізналися зі свого каналу комунікації у РФ», - зазначив Лубінець.
За його словами, одна з бабусь просто померла після 13-годинного допиту ФСБ Росії. Її теж відправила громадська організація.
Як повідомлялося, депортованими вважаються близько 20 тисяч дітей, з яких повернути вдалося 373. Зниклими безвісти досі вважаються близько 400 неповнолітніх українців.