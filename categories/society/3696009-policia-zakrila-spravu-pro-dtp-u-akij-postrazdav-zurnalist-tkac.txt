Столична поліція закрила кримінальне провадження щодо дорожньо-транспортної пригоди 13 жовтня, в якій постраждав журналіст Михайло Ткач.

Про це йдеться у відповіді слідчого управління Головного управління Нацполіції у Києві на інформаційний запит Укрінформу.
«За фактом ДТП, учасником якої став Ткач, Шевченківським управлінням поліції ГУНП у місті Києві розпочато кримінальне провадження за ознаками кримінального правопорушення, передбаченого частиною 1 статті 286 ККУ. За результатами проведених слідчих дій у зазначеному кримінальному провадженні прийнято рішення про закриття у зв’язку із відсутністю складу кримінального правопорушення», - заявили в поліції.
Як повідомлялося, 13 жовтня 2022 року журналіст Михайло Ткач заявив, що його на пішохідному переході збила машина. Його госпіталізували із забоями. Водночас журналіст зазначив, що не схильний пов‘язувати цей випадок із професійною діяльністю.
Зі свого боку правоохоронці відкрили кримінальне провадження за фактом ДТП за ст. 286 (порушення правил безпеки дорожнього руху або експлуатації транспорту особами, які керують транспортними засобами).