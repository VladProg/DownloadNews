Юнак Богдан Єрмохін, якого на його повноліття 19 листопада повернули з Росії, написав збірку пісень на підтримку Збройних сил України.

Про це у коментарі Укрінформу розповіла його адвокат Катерина Бобровська.
"У Богдана дуже багато мрій. Це творча людина, яка написала, будучи в неволі, багато пісень на підтримку Збройних сил України. До його повернення я не могла про це розповідати, тому що це було небезпечно", – сказала вона.
"Якщо все вийде, то ми скоро поїдемо записувати одну з його пісень і, я думаю, що ви почуєте і побачите його концерти у майбутньому. Ці концерти будуть направлені на допомогу і підтримку наших хлопців, які боронять державу", – додала адвокат.
За словами Бобровської, наразі Богдан разом зі своєю 26-річною двоюрідною сестрою Валерією, яка стала його усиновителем, перебуває у Києві. Сестра до усиновлення Богдана і приїзду з ним у Київ мешкала разом зі своїми батьками в окупованому Маріуполі.
Офіс уповноваженого Верховної Ради з прав людини забезпечив хлопця житлом.
Найближчим часом він займатиметься поновленням документів про освіту. У планах хлопця є поновити навчання, щоб не втратити навчальний рік.
"Міністерство освіти чекало на повернення Богдана, щоб відновити його документи про освіту, оскільки архіви у Маріуполі знищені", – зазначила адвокат.
Як розповіла Бобровська, юнак навчався у металургійному училищі № 99 Маріуполя до того, як місто окупували росіяни. Проте, яку зараз спеціалізацію обере Богдан, вона не знає.
За словами адвоката, Єрмохін отримуватиме від держави кілька виплат. Зокрема, юнаку збираються надати статус людини, яка постраждала від торгівлі людьми. Також він отримуватиме виплати від держави як сирота і матиме стипендію від навчального закладу, який обере.
"Історія Богдана Єрмохіна – це фантастика, наче ти живеш у якомусь фільмі. Боротися за своє повернення у країні, яка є агресором, дуже складно. Те, що він це витримав, свідчить, що він певною мірою є героєм", – зазначила адвокат.
Бобровська додала, що Єрмохіна під час обстрілу в Маріуполі врятував близький друг, який прикрив його своїм тілом і загинув.
Також на його руках від рани померла меленька дівчинка, яку він знайшов біля померлої матері, коли автомобілем розвозив воду жителям міста. "Коли Богдан прямував до однієї з будівель, то почув крики маленької дівчинки. Коли він підійшов, то побачив, що вона сиділа на вбитій матері. Їй було приблизно десять років, і у неї була рана, вона помирала. Богдан взяв її на руки і підтримував, вона померла у нього на руках”, – розповіла адвокат.
За словами Бобровської, після депортації з Маріуполя у Росію Богдан здійснив спробу перетнути білоруський кордон, але невдало. Після цього він написав лист уповноваженому Верховної Ради з прав людини Дмитру Лубінцю. У подальшому омбудсман звертався до уповноваженої з прав людини РФ Тетяни Москалькової, але це не дало результату.
Як повідомлялося, Богдан Єрмохін – сирота з тимчасово захопленого Маріуполя Донецької області. Після того, як місто перейшло під контроль загарбників, хлопця незаконно вивезли до Росії й передали прийомній родині у Підмосков'ї.
Єрмохіну був призначений прийом у підмосковному військкоматі на грудень поточного року, коли йому виповниться 18 років.
Підліток записав звернення до Президента України Володимира Зеленського із проханням допомогти йому повернутися в Україну.
19 листопада стало відомо, що Єрмохін залишив Росію та прибув до Білорусі. Це сталося у день його народження, коли йому виповнилося 18 років.
Уповноважений Верховної Ради з прав людини Дмитро Лубінець повідомив, що до процесу повернення Єрмохіна були долучені посередники – Катар і ЮНІСЕФ.