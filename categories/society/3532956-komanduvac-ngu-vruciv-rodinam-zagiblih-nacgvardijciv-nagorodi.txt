Командувач Національної гвардії України (НГУ) генерал-лейтенант Юрій Лебідь вручив родинам загиблих військовослужбовців Нацгвардії ордени «За мужність» III ступеню.

Про це у Фейсбуці поінформувала пресслужба НГУ, передає Укрінформ.

«Отримали нагороди за відважні подвиги своїх близьких дружина молодшого сержанта Юрія Логвиненка та мати солдата Євгенія Соломки - це військовослужбовці Нацгвардії, які до останнього боронили рідну країну, проявивши сміливість та відвагу на полі бою», - йдеться у повідомленні.
Командувач НГУ зазначив, що ці військовослужбовці є справжніми героями, які стали на захист України.
«Вони були поруч з нами і залишаються навічно в нашому строю. У мене немає слів, що можуть передати біль, який ви відчуваєте. Але ви повинні знати, що за кожного нашого воїна, за кожну пролиту кров наших громадян - ворог заплатить своїм життям», - сказав Лебідь.


Очільник Нацгвардії зазначив, що солдату Соломці було присвоєно військове звання «лейтенант», оскільки на момент загибелі він навчався у Нацакадемії НГУ та з перших хвилин повномасштабного російського вторгнення брав участь у боях на захисті Харківщини.

Під час заходу також були вручені відомчі відзнаки Міністерства внутрішніх справ України та Нацгвардії України військовослужбовцям, які брали участь у відсічі збройної агресії рф з початку повномасштабного вторгнення.
У відомстві поінформували, що за цей час держнагородами було відзначено більше 2, 5 тисяч нацгвардійців, 17 - удостоєні найвищого звання «Герой України».
Як повідомлялося, Президент Володимир Зеленський вручив «Золоті зірки» 14 Героям України.