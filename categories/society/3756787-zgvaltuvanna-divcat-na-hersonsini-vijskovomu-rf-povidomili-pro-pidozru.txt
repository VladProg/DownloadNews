Правоохоронці заочно повідомили про підозру російському військовому, який ґвалтував дівчат на тимчасово захоплених територіях Херсонської області.

Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора ідентифіковано і повідомлено про підозру у порушенні законів та звичаїв війни військовослужбовцю ЗС РФ (ч. 2 ст. 438 Кримінального кодексу України).
За даними слідства, навесні 2022 року підозрюваний чинив сексуальне насильство на тимчасово захоплених територіях Херсонської області. У квітні 2022 року він прибув на подвір’я будинку, де проживала неповнолітня. Направивши зброю на членів родини, він забрав дівчину із собою, а потім зґвалтував.

У травні того ж року він здійснив такі ж дії з іншою дівчиною в іншому населеному пункті Херсонщини. Під приводом перевірки «благонадійності» російський військовий забрав її з дому, погрожував зброєю, вистрілив з пістолета біля голови та зґвалтував.
В обох випадках підозрюваний змушував дівчат проти волі вживати алкогольні напої, внаслідок чого одна із постраждалих втратила свідомість.
Як повідомляв Укрінформ, у серпні Служба безпеки України оголосила підозру п'ятьом російським військовим, які розстрілювали автомобілі із цивільними під час тимчасового захоплення територій Київської області, а також командиру загарбників, який віддав відповідний наказ.
Фото: Офіс генерального прокурора