Українські поштові марки представили на Всеяпонській філателістичній виставці JAPEX2023 у Токіо.

Як передає Укрінформ, про це Укрпошта повідомляє у Фейсбуці.
«У ці дні — з 3 по 5 листопада — в Токіо проходить вагома у поштовому світі виставка JAPEX2023 під загальною назвою «Мирні дні з філателією». У рамках заходу, організованого Японською асоціацією філателістів, за сприяння Посольства України в Японії та Укрпошти, діє спеціальна виставка «Марки України», - ідеться у повідомленні.
В Укрпошті зазначили, що на виставці представлені унікальні українські поштові марки з приватних колекцій японських філателістів. Зокрема, є стенди, присвячені першій марці воєнного часу «Русскій воєнний корабль, іді!..», українській вишивці, Київській Русі, маркам Української Народної Республіки, голоду в Україні в 1921-1923 рр., Київській області.

Також організований окремий стенд, де відвідувачі можуть придбати українські поштові марки та погасити їх спеціально розробленими Укрпоштою штемпелями «Український народний одяг».
В Укрпошті зауважили, що до цієї події Пошта Японії випустила дві пам’ятні марки — одна з них присвячена Україні: на синьому тлі поштовий голуб доставляє послання до пункту призначення. Крила голуба прикрашені традиційним українським орнаментом, на тулубі напис Ukraine.⠀
«Не могли залишити вас без часточки цієї масштабної події, тож вже завтра о 9 годині в нашому поштовому маркеті відкриється продаж набору з 3-х конвертів з погашенням сувенірним штемпелем Укрпошти «JAPEX2023. Укрпошта» прямо з Японії. Кількість конвертів з погашенням обмежена!», - зазначили в Укрпошті.
«Japan Stamp Exhibition» — найбільша виставка марок Японії, яка вперше відбулася в 1966 році та відтоді проводиться щорічно.
Як повідомляв Укрінформ, генеральний директор акціонерного товариства "Укрпошта" Ігор Смілянський оголосив випуск марки у серії "Героїчні професії", присвяченої працівникам Укрзалізниці.