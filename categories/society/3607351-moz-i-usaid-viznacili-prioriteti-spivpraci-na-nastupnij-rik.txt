Міністерство охорони здоров'я продовжить співпрацю з Агентством США з міжнародного розвитку (USAID) задля ефективного впровадження наступного етапу медичної реформи.

Про це повідомляє пресслужба МОЗ, передає Укрінформ.
Міністр охорони здоров’я Віктор Ляшко під час зустрічі з командою проєкту USAID «Підтримка реформи охорони здоров’я» зазначив, що навіть під час війни Україна не зупинила реформування медичної системи. Триває робота над формуванням спроможної мережі медичних закладів.
"Спроможна мережа госпітальних округів — це наш пріоритет. Закон уже є. Проєкт постанови вже є. Нам потрібно спільними зусиллями її якісно реалізувати. Зробити спроможну мережу з планом розвитку госпітального округу й кожного конкретного закладу. Для того, щоби забезпечити доступність, якість і безкоштовність медичної допомоги в межах програми медичних гарантій", - сказав він.

За словами міністра, наступного року планується зосередити зусилля на моделюванні госпітальної мережі, відновленні медичної системи в постраждалих регіонах, викорененні неформальних платежів у системі охорони здоров’я, запровадженні змін у нормативних документах.

Проєкт USAID "Підтримка реформи охорони здоров’я" передбачає зміни в українській системі охорони здоров'я, зокрема поліпшення управління врядування, сприяння трансформації моделі фінансування, зміцнення кадрового потенціалу, підвищення прозорості й підзвітності системи охорони здоров’я, а також поліпшення системи надання послуг.
Як повідомлялося, в Україні в межах медичної реформи триває поділ областей на окремі госпітальні округи, у межах яких лікарні поділятимуть на надкластерні, кластерні та загальні.