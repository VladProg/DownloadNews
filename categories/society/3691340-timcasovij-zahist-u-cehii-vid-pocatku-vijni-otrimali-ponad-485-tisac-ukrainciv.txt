Від початку повномасштабного вторгнення росії в Україну Чехія надала статус тимчасового захисту більш як 485 тисячам українців.

Про це повідомив тимчасово повірений у справах України в Чеській Республіці Віталій Усатий під час онлайн-брифінгу на тему: "Рік війни в Україні очима чехів" у Медіацентрі Україна – Укрінформ.
"З моменту початку війни Чехія надала статус тимчасового захисту більш як 485 тисячам громадян України. Враховуючи розміри цієї країни і кількість її населення - 10 мільйонів, ці цифри є надзвичайно великими", - сказав Усатий.
Він додав, що Чехія демонструє послідовну підтримку суверенітету і територіальної цілісності України і підтримує нашу країну як на двосторонньому рівні, так і в рамках міжнародних організацій - ЄС, ООН, Рада Європи, ОБСЄ.
Тимчасово повірений у справах України також привернув увагу до того, що уряд Чеської Республіки ухвалив рішення про закриття авіапростору для російських літаків, відкликав своїх послів з росії та білорусі, закрив консульства рф у Карлових Варах і Брно та призупинив роботу чеських консульств у петербурзі і єкатеринбурзі.
Окрім того, Чехія припинила візи та дозволи на довгострокове і постійне перебування громадянам рф та білорусі, а також розпочала масштабні перевірки економічних зв'язків суб'єктів господарювання.
"Є важливим і те, що Чехія взяла патронат над Дніпропетровською областю, а також на урядовому рівні затверджено програму гуманітарної стабілізаційної реконструктивної і економічної допомоги на 2023-2025 роки", - відзначив Усатий.
Як повідомлялося, за даними Управління Верховного комісара ООН у справах біженців, кількість біженців з України, зареєстрованих для тимчасового захисту в Європі, станом на 31 січня 2023 року, становила 4 млн 823,33 тис. осіб.