Кабінет Міністрів у межах бюджету, закладеного на МКІП, виділив 3 млн 385 тис. гривень на придбання обладнання і предметів довгострокового користування для Мультимедійної платформи іномовлення України.

Як передає Укрінформ, про це повідомив постійний представник Кабміну у Верховній Раді Тарас Мельничук у Телеграмі.
"Здійснено в межах загального обсягу бюджетних призначень, передбачених Міністерству культури та інформаційної політики на 2023 рік у загальному фонді державного бюджету, перерозподіл видатків за програмою "Виробництво та трансляція телерадіопрограм для державних потреб, збирання, обробка та розповсюдження офіційної інформаційної продукції, фінансова підтримка системи державного іномовлення України", - написав він.

Відео: телеграм-канал Премʼєр-міністра України Дениса Шмигаля
За словами Мельничука, перерозподіл відбувся завдяки зменшенню обсягу видатків споживання на суму 3 млн 385 тис. гривень та водночас встановлення на цю суму видатків розвитку, які спрямують на придбання обладнання та предметів довгострокового користування для державного підприємства «Мультимедійна платформа іномовлення України».
Посадовець зазначив, що кошти переспрямовують з метою забезпечити повноцінне виконання функцій та завдань державного підприємства "Мультимедійна платформа іномовлення України".
Як повідомлялося, у березні 2022 року запустили телеканал державного іномовлення України «FREEДОМ», розрахований на створення інформаційного продукту для російськомовної аудиторії у воєнний період.