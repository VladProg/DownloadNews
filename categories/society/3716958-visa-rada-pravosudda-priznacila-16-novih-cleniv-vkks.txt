Вища рада правосуддя призначила 16 нових членів Вищої кваліфікаційної комісії суддів.

Голосування за нових членів ВККС вперше відбувалося публічно і поіменно, шляхом підняття руки, повідомляє кореспондент Укрінформу.
Загалом ВРП обирала членів ВККС з 31 кандидата.
Таким чином, новими членами ВККС стали:

старший детектив, керівник відділу запобігання корупції та інформаційної безпеки Управління внутрішнього контролю Національного антикорупційного бюро Руслан Мельник;
професор кафедри трудового, екологічного та аграрного права Навчально-наукового юридичного інституту Прикарпатського національного університету ім. В. Стефаника Надія Кобецька;
керівник відділу роботи з повідомленнями про корупцію та контрольної діяльності Управління захисту викривачів та обробки повідомлень про корупцію Департаменту запобігання та виявлення корупції НАЗК Ярослав Дух;
координатор проєктів ОБСЄ в Україні, старший науковий співробітник Інституту держави і права ім. В. М. Корецького Віталій Гацелюк;
адвокат, у минулому – суддя Харківського окружного адміністративного суду Людмила Волкова;
керівник Управління проведення повних перевірок Національного агентства з питань запобігання корупції Андрій Пасічник;
доцент кафедри цивільного права Навчально-наукового інституту права КНУ ім. Т. Шевченка, адвокат Роман Сабодаш;
адвокат, народний депутат Верховної Ради VIII скликання («Самопоміч») Руслан Сидорович;
суддя Вінницького окружного адміністративного суду Михайло Богоніс;
суддя Київського апеляційного суду Роман Ігнатов;
суддя Господарського суду Львівської області Роман Кидисюк;
суддя Вищого антикорупційного суду Олег Коліуш;
суддя Сєверодонецького міського суду у відставці, адвокат, діючий військовослужбовець Володимир Луганський;
суддя Господарського суду Житомирської області, діючий військовослужбовець Олексій Омельян;
суддя Третього апеляційного адміністративного суду Сергій Чумак;
суддя Тернопільського апеляційного суду Галина Шевчук.

Таким чином Вища Рада правосуддя призначила повноважний повний склад Вищої кваліфікаційної комісії суддів України.
Як заявив під час брифінгу голова Вищої ради правосуддя Григорій Усик, призначення всіх 16 членів Вищої кваліфікаційної комісії суддів (ВККС) розблоковує роботу органу, який не працював в Україні з 2019 року.
"Сьогодні (1 червня – ред.) Вища рада правосуддя призначила повний склад Вищої кваліфікаційної комісії суддів України. Таким чином розблокувала роботу цього органу", – сказав він.
На думку голови ВРП, 16 членів ВККС обрані оптимально з урахуванням різних думок і позицій.
Усик підкреслив, що формування повноважного складу ВККС було одним із пріоритетних завдань ВРП, оскільки це важливий крок для проведення судової реформи, який відкриває можливість оновлення суддівських кадрів.
Голова ВРП також додав, що питання розблокування роботи ВККС важливе в контексті європейської та євроатлантичної інтеграції України.
Як повідомлялося, 15 березня Конкурсна комісія з добору членів Вищої кваліфікаційної комісії суддів оголосила перелік із 32 кандидатів, рекомендованих Вищій раді правосуддя для призначення на заняття 16 вакантних посад членів ВККС.

28 березня Вища рада правосуддя затвердила методику проведення співбесіди, відбору та призначення кандидатів на посаду члена Вищої кваліфікаційної комісії суддів України.
29 березня Конкурсна комісія з добору членів Вищої кваліфікаційної комісії суддів України передала матеріали щодо 32 кандидатів до Вищої ради правосуддя.
У період із 2 до 12 травня включно ВРП провела співбесіди з 31 кандидатом на посаду члена ВККС, Роман Куйбіда висловив прохання не розглядати його кандидатуру, оскільки під час війни пріоритетною для нього є служба у Збройних силах України.
У листопаді 2019 року Вища кваліфікаційна комісія суддів України заявила про припинення повноважень у зв’язку з ухваленням Верховною Радою Закону від 16 жовтня 2019 року № 193-ІХ "Про внесення змін до Закону України "Про судоустрій і статус суддів" та деяких законів України щодо діяльності органів суддівського врядування”.
Вища кваліфікаційна комісія суддів України — постійно діючий орган у системі судоустрою України, відповідальний за формування суддівського корпусу, переведення суддів, забезпечення їх належного кваліфікаційного рівня.