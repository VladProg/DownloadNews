Унаслідок розв'язаної Росією війни у Чорне море потрапили тонни важких металів, і необхідно створити правильну методику оцінки завданої шкоди, щоб потім вимагати компенсації від Росії.

На цьому наголосив морський біолог Євген Дикий у ефірі Українського радіо, передає Укрінформ.
"Останні 20 років важкими металами в Чорному морі практично "не пахло", оскільки помінялася взагалі структура промисловості на берегах моря і пішли в минуле металургійні гіганти, які зливали купу неочищених вод. Тепер важкі метали в Чорному морі знову наявні. Скільки саме? Точно оцінити зможемо вже після завершення бойових дій. Але джерела їхні зрозумілі. По-перше, це кожен корабель, який тоне в Чорному морі. Той же крейсер "Москва"– це не тільки дуже серйозний крок до нашої повної перемоги, але це одночасно, на жаль, багато тонн важких металів, які опинилися на дні моря. Тепер вони зазнають корозії і розчиняються у воді", - наголосив фахівець.
Крім того, за його словами, кожна збита над морем ракета "Калібр" або "Онікс" також спричиняє потрапляння у воду величезної кількості токсичної органіки, зокрема ракетного пального.
Величезної шкоди Чорному морю завдав і підрив Каховської греблі. "Цей страшний екологічний злочин, який вчинили окупанти, призвів до того, що величезна кількість різних речовин, які десятиліттями відкладалися на дні Каховського водосховища, тепер потрапила до Чорного моря і їх рознесло течіями. Причому в нас поки що немає навіть фізичної можливості простежити, як усе це далі передавалося по харчових ланцюжках. Однозначно це накопичення відбувається, але тільки після завершення бойових дій ми зможемо сказати скільки чого і куди потрапило", - заявив біолог.
Дикий наголосив, що наслідки забруднення відчувають усі в регіоні, проте найбільше страждає саме українська акваторія, де відбуваються бойові дії. "Причому як та частина, яку ми зараз контролюємо, так і та, яка прилягає до окупованого Криму. Але це теж наша акваторія. На другому місці – румунська... Туди несе майже все те саме, що й до нас. Далі вже розбавлене, але допливає і до Болгарії... Судячи з того, що до турецьких вод уже допливають окремі морські міни, це означає, що туди так само приносить забруднену воду. Тобто, як мінімум прибосфорський район Туреччини певний вплив також уже відчуває", - сказав експерт.
За його словами, зараз відбувається моніторинг і фіксація наслідків, проте щоб серйозно їх оцінити, треба поновити експедиційні рейси. "Треба, щоб наукові кораблі виходили і хоча б просто відбирали проби. Це наразі фізично неможливо у нас... По факту в усій північно-західній частині Чорного моря наразі всі бояться виходити в море. Тому оцінювати вплив зараз доводиться по супутникових даних. Але вони дають дуже мало", - зазначив Дикий.
Поки ж, за його словами, доводиться лише з берега відбирати проби води, збирати мертвих дельфінів і риб, яких виносить на пляжі, і в них брати зразки тканин, щоб мати хоча б базову інформацію.
"Тобто той мінімум, який можна робити, він робиться. Але є ще інша робота. Раніше ніхто не стикався з такою проблемою, як взагалі настільки масштабну шкоду морю перевести в гроші, як її можна оцінити? Це дуже важливе завдання. Бо після війни нам доведеться допомагати морю відновитися. А без правильної методики, як оцінювати шкоду, ми потім в міжнародних судах не доб'ємося від Росії компенсації. Тому, поки мало що можна зробити в самому морі, "на березі" збираються кращі вчені, експерти і намагаються виробити правильну методологію оцінки цієї шкоди", - наголосив експерт.
Як повідомлялося, у ніч проти 6 червня російська армія підірвала греблю Каховської ГЕС.
Екологи прогнозують, що осушення Каховського водосховища після підриву росіянами Каховської ГЕС може посилити тенденції опустелювання (аридизації) півдня України.
Кабінет міністрів та ООН оцінюють розмір збитків від підриву Каховської ГЕС у понад 11 млрд доларів, найбільшої прямої шкоди завдано енергетичному та житловому секторам.
Фото: EPA-EFE