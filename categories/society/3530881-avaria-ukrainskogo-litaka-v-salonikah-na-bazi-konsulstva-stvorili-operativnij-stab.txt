На базі консульства України в Салоніках у зв’язку з катастрофою українського транспортного літака АН-12 створено оперативний штаб, українські консули прибули на місце аварії.

Про це повідомив у Фейсбуці речник МЗС Олег Ніколенко, передає Укрінформ.
«На доручення міністра закордонних справ Дмитра Кулеби на базі консульства України в Салоніках створено оперативний штаб. На місце катастрофи вже прибули українські консули, які взаємодіють із рятувальниками та правоохоронцями Греції задля з‘ясування усіх обставин інциденту», - зазначив він.
Ніколенко додав, що наразі тривають рятувальні роботи і пожежогасіння.
МЗС також відкрило «гарячу лінію» для родичів загиблих : +38 044 238 1588
Як повідомлялось, у ніч на 17 липня військово-транспортний літак Ан-12 розбився на захід від аеропорту Кавали в громаді Пангеон на північному сході Греції. Як випливає з даних сервісу з відстеження переміщень літаків Flightradar24 від 16 липня, літак виконував рейс з аеропорту "Костянтин Великий" поблизу Ніша у Сербії до столиці Йорданії - Амману.
Екіпаж до катастрофи встиг попередити про проблему з одним із двигунів, після чого диспетчери в Греції дозволили літаку приземлитися в аеропорту міста Салоніки або у повітряній гавані Кавали. Пілот вибрав останню, проте здійснити посадку не зміг. За даними очевидців, літак загорівся ще у повітрі, швидко знизився, а потім упав на землю, після чого стався вибух.
Для гасіння пожежі прибули пожежники. На місці проводиться пошуково-рятувальна операція.
Місцевих жителів закликали зачинити вікна та не виходити з приміщень, тому що в літаку могли бути небезпечні речовини. Очевидці повідомляють про різкий запах та утрудненість дихання.
Українська "Авіакомпанія "Меридіан" підтвердила катастрофу свого літака Ан-12 у Греції. Усі вісім загиблих членів екіпажу були громадянами України.