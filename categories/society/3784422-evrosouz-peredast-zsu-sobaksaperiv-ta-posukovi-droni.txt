Євросоюз передасть ЗСУ дев’ять собак-саперів, а також пошукові дрони.

Про це в коментарі кореспондентові Укрінформу повідомила представниця відділення Єврокомісії у Польщі Ева Модзелевська.
“9 листопада у Карпатському відділі Прикордонної служби Польщі у Новому Сончі (південь країни) відбудеться церемонія передачі українським військовим другої партії так званих собак-саперів”,- повідомила Модзелевська.
За її словами, собаки (німецькі, бельгійські і нідерландські вівчарки) були підготовлені у межах проєкту Генерального директорату Єврокомісії з питань міграції та внутрішніх справ і служби з питань інструментів закордонної політики ЄС.
Вона зазначила, що цей проєкт є “винятковим”, оскільки Єврокомісія вперше реалізовує проєкт навчання собак під кутом їх спроможності виявляти вибухівку.
“Цього разу собаки додатково матимуть спеціальні пристрої, які буде прикріплено до їхніх жилетів. Вони допомагатимуть у виявленні радіоактивних елементів”, - повідомила представниця Єврокомісії в РП.
Вона пояснила: це зроблено тому, що такі матеріали викрадалися злочинними групами з лікарень на окупованих росіянами територіях України.
Дев’ять собак-саперів були навчені відставними поліцейськими-кінологами з країн ЄС, а їх підготовка відбувалася в Фінляндії, Бельгії і Люксембурзі.
Навчання собак тривало кілька місяців, а за два тижні до їх передачі Україні вони разом зі своїми опікунами прибули до Польщі. Відтак у Польщі відбувається передача собак-саперів новим українським опікунам.
Модзелевська також поінформувала, що передані Єврокомісією Україні собаки-сапери забезпечуватимуться спеціальним взуттям, окулярами, жилетами, кормом на адаптаційний період до одного місяця.
Додатково в межах цього проєкту українська армія отримає також кілька спеціальних дронів, які допомагатимуть виявляти міни та інші вибухові пристрої. Зокрема, дрон позначатиме на електронній мапі місця, де є металеві предмети. Це прискорить процес виявлення вибухівки і допомагатиме в роботі як собакам, так і саперам.
Орієнтовний бюджет проєкту, який триватиме до кінця 2024 року, становить 3 млн євро. Загалом Єврокомісія передасть Україні 50 спеціально навчених собак-саперів. Першу групу з дев’яти собак-саперів вже було передано Україні у березні цього року.
Як повідомляв Укрінформ, після завершення навчального курсу та здачі відповідних іспитів 9 листопада відбудеться урочиста церемонія передачі пошукових собак та спеціального обладнання представникам Збройних сил України.