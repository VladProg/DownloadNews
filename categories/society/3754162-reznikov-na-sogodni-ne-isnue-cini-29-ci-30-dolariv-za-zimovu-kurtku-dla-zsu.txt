Міністр оборони Олексій Резніков запевнив, що Міноборони не постачало літні куртки замість зимових для Збройних сил України.

Про це він сказав на брифінгу в понеділок, повідомляє кореспондент Укрінформу.
“Остання резонансна подія, яка триває останні півтора тижня, напевно, це питання, чи купувало Міністерство оборони, як було сказано в одному з дописів одного журналіста-розслідувача, літні куртки втричі дешевше, а потім шляхом операції - палички Гаррі Поттера - вони перетворилися на зимові. Це неправда. І я хочу це тут вам довести. Як мінімум відрізняється зимова форма від літньої - можете це подивитися. Поставка 180 тисяч одиниць, з яких 45 тисяч знаходяться на складах і відповідно 135 - знаходяться у військовослужбовців Збройних сил України. І це було зроблено минулою осінню і зимою. Відповідно, цю зиму наші захисники і захисниці провоювали в цьому зимовому одязі без жодних нарікань. Якби, просто вдумайтеся, літня форма була вдягнута зимою, ми б з вами про це вже почули. Ну 140 тисяч душ напевно би про це сказали. Тому на сьогодні це неправда. Не існує жодного контракту, коли б ми перетворили літні (куртки - ред.) на зимові”, - наголосив Резніков.
Він додав, що на прохання Міноборони були опитані військові частини, і за отриманими відгуками, сформованими у відповідну довідку, “нарікань до цієї поставки не було”.
“Крім того, на сьогодні не існує ціни, як у деяких дописах вказано, 29 чи 30 доларів за зимову куртку. Не існує. Середня ціна “гуляє” від 80 до 120 доларів США, якщо це не якась арктична куртка для спецназу, щоб лежати на ґрунті, бо такі куртки коштують мінімум 300 доларів. Такої потреби в нас немає”, - сказав міністр.
Резніков закликав ставитися до інформації “більш критично та відповідально, тому що це вводить в оману суспільство, і найгірше - воно ще вводить в оману і наших партнерів. Тому що в нас виглядає зовні, що це бардак, і тоді постають питання: а чи варто довіряти цій країні, вона не змінилася, в ній там все погано, і під час війни вони дурять один одного, і так далі, і так далі...”.
“Мені здається, що це безвідповідальна позиція. Ми точно один одному не вороги, ворог знаходиться за лінією фронту, і нам є з ким воювати”, - сказав Резніков.
Також він закликав журналістів звертатися до Міноборони у разі виникнення запитань, наголосивши, що ЗМІ мають таке право, згідно з законом, а міністерство - обов’язок надати відповідь.
“Звертайтесь, уточнюйте, хоча б візьміть нашу думку. Я хочу вам сказати, що до нас ніхто не звертався з проханням прокоментувати дивні інвойси, які були наведені в одному із розслідувань одного журналіста-розслідувача. Єдине, хочу акцентувати вашу увагу, що контракт з цією компанією був укладений у вересні 2022 року. Проплати відбулися у вересні 2022 року, і поставки почалися. Дивний інвойс, який наводять із ціною нібито 29 доларів чи 30 доларів турецькою мовою, датований 9 грудня. Я просто подивився, що там було в публікації, коли вже поставки відбулися. Пропозиції від цієї компанії були там 83 чи 85 доларів, тобто як було вказано в контракті. Жодної пропозиції від жодного виробника не існувало ніколи нижче 80 доларів, якщо мова йде про повноцінну зимову куртку з капюшоном, без капюшона там, якщо не помиляюся, дещо дешевше”, - сказав міністр оборони.
Резніков також запевнив у відкритості до перевірок правоохоронних органів.
Як повідомляв Укрінформ, раніше у Міноборони заявили, що готові сприяти у перевірці всіх поставлених за контрактом зимових курток, аби зняти будь-які сумніви щодо отримання військовослужбовцями зимового одягу за результатами виконання контрактів.