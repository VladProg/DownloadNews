У місцевості Вершині біля міста Грубешова в Польщі сталася дорожньо-транспортна пригода за участі мікроавтобуса. МЗС підтвердило загибель трьох українців.

Про це Укрінформу повідомив речник Міністерства закордонних справ Олег Ніколенко.
«Внаслідок ДТП загинули троє українців: дві жінки та дитина шести років. Інші четверо громадян отримали травми різного ступеню тяжкості. Вони госпіталізовані, зараз їм надається необхідна медична допомога в лікарнях сусідніх міст», - заявив він.
На місце ДТП виїхав український консул задля надання українцям консульської допомоги. Генеральне консульство України в Любліні взаємодіє із польськими правоохоронцями в контексті з‘ясування усіх обставин аварії, контролює лікування постраждалих громадян.
Як повідомляв Укрінформ, у неділю польські ЗМІ писали, що у Верешині біля Грубешова (Люблінське воєводство) внаслідок аварії автобуса загинули дві жінки та шестирічна дитина з України.
Фото: Gazeta Wyborcza