Київський апеляційний суд переніс розгляд апеляції на обрання запобіжного заходу митрополиту Української православної церкви московського патріархату Павлу у вигляді домашнього арешту на 21 квітня.

Про це Укрінформу повідомили у пресслужбі суду.
“(Засідання перенесли — ред.) на 21 квітня на 12-ту годину”, - поінформували у пресслужбі.
Раніше у Київському апеляційному суді заявили, що розгляд цієї апеляції був призначений на 10 квітня.
Як повідомлялося, 1 квітня Шевченківський районний суд Києва обрав запобіжний захід наміснику Києво-Печерської лаври митрополиту Української православної церкви московського патріархату Павлу у вигляді цілодобового домашнього арешту на 60 діб.
Адвокат Павла Микита Чекман подав апеляційну скаргу на обрання його клієнту запобіжного заходу у вигляді домашнього арешту.
Служба безпеки України вранці 1 квітня вручила підозру наміснику Києво-Печерської лаври митрополиту Української православної церкви (московського патріархату) Павлу (Лебедю). У його будинку провели обшуки.
Підозрюваному інкримінується порушення рівноправності громадян залежно від їх расової, національної, регіональної належності, релігійних переконань та виправдовування, заперечення збройної агресії рф проти України, глорифікація учасників агресії.