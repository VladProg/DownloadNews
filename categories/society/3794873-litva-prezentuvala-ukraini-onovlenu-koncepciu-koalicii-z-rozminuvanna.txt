Міністр національної оборони Литовської Республіки Арвідас Анушаускас презентував заступникові міністра оборони України Юрію Джигиру під час його візиту до Вільнюса оновлену концепцію «Коаліції з розмінування».

Як передає Укрінформ, про це Міністерство оборони України повідомило у Фейсбуці.
Зазначається, що концепція містить як елементи гуманітарного розмінування звільнених територій, так і бойового розмінування на лінії зіткнення з ворогом.
«Міни та нерозірвані снаряди, якими Росія засіяла наші землі, – це не лише перешкода контрнаступу, це – постріл в наших дітей та онуків, тому що заміновані країни продовжують потерпати від цих невидимих убивць десятиріччями після закінчення воєн», - наголосив Джигир.
За його словами, Литва сьогодні очолює дуже важкий напрямок боротьби з цією підступною зброєю. Зокрема, розширення роботи коаліції на зони бойових дій підтверджує готовність швидко враховувати найгостріші проблеми та знаходити шляхи їх вирішення.
Як зазначив Анушаускас, для литовської сторони реалізація цього питання є основним пріоритетом в наданні допомоги Україні на 2024-2026 роки. До протимінної коаліції, очолюваної Литвою, наразі мають намір приєднатися 22 країни.
Як повідомлялося, Литва очолила структуру з підтримки розмінування України у складі «Контактної групи з питань оборони України».