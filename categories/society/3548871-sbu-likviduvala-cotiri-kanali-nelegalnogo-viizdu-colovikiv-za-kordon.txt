Служба безпеки України перекрила чотири масштабні канали нелегального виїзду чоловіків за кордон у Києві, на Харківщині, Запоріжжі та Чернігівщині.

Як передає Укрінформ, про це повідомляє пресслужба СБУ в Телеграмі.
«СБУ ліквідувала чотири масштабні канали нелегального виїзду чоловіків за кордон. Деякі маршрути незаконного переправлення призовників пролягали до країни-агресора і тимчасово окупованого Криму», - йдеться у повідомленні.
Зокрема, у Києві кіберфахівці СБУ нейтралізували діяльність злочинного угруповання з працівників одного з комісаріатів, адвокатів і лікарів, яке організувало так званий «зелений коридор» для чоловіків призовного віку.
У Харківській області викрито зловмисників, які «допомагали» військовозобов’язаним виїхати з України до ЄС, але через територію рф. Однак ця схема так і не «запрацювала» – співробітники СБУ нейтралізували її вже на підготовчому етапі.
За інформацією СБУ, і на Запоріжжі ліквідовано ще один канал незаконного переправлення потенційних призовників до тимчасово окупованого Криму. Прайс коливався від 5 до 10 тисяч гривень, залежно від віку та кількості осіб.
У Чернігівській області затримано ще двох зловмисників, які за 100 тисяч гривень з однієї особи незаконно переміщували чоловіків до білорусі.
Як повідомлялося, Служба безпеки України затримала російського агента, який збирав дані про постачання західного озброєння.
Фото: СБУ