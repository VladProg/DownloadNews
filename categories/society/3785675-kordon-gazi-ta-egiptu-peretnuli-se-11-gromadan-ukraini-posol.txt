КПП "Рафах" на кордоні Гази та Єгипту перейшли ще 11 громадян України.

Про це в ефірі загальнонаціонального телемарафону "Єдині новини" сказав посол України в Ізраїлі Євген Корнійчук, передає Укрінформ.
"Сьогодні вночі кордон "Рафах" з сектору Гази до Єгипту перейшло ще 11 українців, тобто загальна кількість на цю хвилину складає 214 осіб, плюс 9 молдаван, яких ми будемо евакуйовувати разом з нашими громадянами", - сказав Корнійчук.
Він додав, що наразі в аеропорту Каїра пройшли реєстрацію біля 160 українських громадян та громадян Молдови, які найближчим часом відлетять евакуаційним рейсом до Кишинева.
Корнійчук зауважив, що українські дипломати та військові докладають всіх зусиль, щоб це відбулося вчасно.
За словами посла України в Ізраїлі, вже отримано 360 звернень від українських громадян, ізраїльська та єгипетська сторони надали Україні 229 дозволів, в рамках яких громадяни перетинають кордон.
Серед складнощів, з якими українські дипломати стикаються при організації евакуації українських громадян, Корнійчук назвав те, що не всі громадяни, які подалися на евакуацію, фізично прибули до пункту пропуску "Рафах".
За його словами, України вивезла більше половини своїх громадян з сектору Гази, які зголосилися на евакуацію.
Водночас він зауважив, що Росія намагається інформаційно тиснути на українців в Газі, поширюючи фейки про те, що Україна своїх громадян покинула. Втім, як додав Корнійчук, Росія не зможе вивезти українців, оскільки дозволи про перетин кордону надаються країнам тільки на своїх громадян.
Він нагадав, що на сайтах посольств України в Ізраїлі та Єгипті є вся необхідна інформація про процедуру евакуації. Проблема, за словами дипломата, полягає у тому, що не всі висловили таке бажання, не всі отримали дозвіл на всю родину, наприклад, його не отримав один з подружжя, а дружина з дітьми не хоче їхати сама, у деяких сім'ях не дали дозволу частині дітей.
"Ми будемо звертатися до відповідних ізраїльських та єгипетських органів, але більшість заявок опрацьовані позитивно, і це більше проблема наших громадян, які не можуть вчасно дістатися до пункту пропуску", - сказав Корнійчук.
Він наголосив, що посольство не може організовувати супроводження на території сектору Гази через високі ризики, але комерційний транспорт в Газі працює.
Також, як зауважив посол, за допомогою до України в питаннях евакуації своїх громадян зверталися Швейцарія, Угорщина, Болгарія, Польща.
Як повідомляв Укрінформ, пропускний пункт «Рафах» на кордоні між Єгиптом і сектором Гази, через який впродовж останніх днів відбувалася евакуація громадян іноземних держав, у тому числі України, у середу, 8 листопада, був закритий з міркувань безпеки.
Фото: АА