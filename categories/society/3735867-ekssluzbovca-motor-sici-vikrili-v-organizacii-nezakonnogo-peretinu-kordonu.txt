Правоохоронці викрили колишнього службовця акціонерного товариства "Мотор Січ" в організації незаконного переправлення громадян через державний кордон України.

Як передає Укрінформ, про це Київська міська прокуратура повідомила в Телеграмі.
"За процесуального керівництва Шевченківської окружної прокуратури м. Києва викрито колишнього службовця АТ "Мотор Січ", який організував та сприяв незаконному переправленню громадян через державний кордон України (ч. 2 ст. 332, ч. 1 ст. 366 Кримінального кодексу України)", – йдеться у повідомленні.
Встановлено, що в умовах воєнного стану та чинної заборони перетину держкордону чоловіками призовного віку посадовець безпідставно включив до переліку працівників підприємства сторонню особу.
Вказані фігурантом відомості в подальшому були використані для підготовки пакету документів, а саме листа про сприяння перетину державного кордону України, наказу про відрядження тощо, необхідних для виїзду за кордон у воєнний час.
Експосадовцю оголошена підозра. Вирішується питання про обрання йому запобіжного заходу.
Також у межах провадження оголошена підозра чоловіку, який скористався згаданою схемою та перетнув державний кордон. Йому інкримінується пособництво у службовому підробленні та використанні завідомо підробленого документу (ч. 5 ст. 27 ч. 1 ст. 366, ч. 4 ст. 358 Кримінального кодексу України).
Як повідомляв Укрінформ, у березні одного з працівників підприємства "Мотор Січ" – інженера-конструктора викрили в державній зраді. Чоловік збирав для росіян інформацію про Сили оборони України на території Запоріжжя.