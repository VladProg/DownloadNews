АТ "Укрпошта", починаючи з 23 травня, продало понад 3 млн марок "Русскій воєнний корабль... ВСЬО!".

Про це генеральний директор Укрпошти Ігор Смілянський повідомив у Телеграмі, передає Укрінформ.
"Завершується п’ятниця і завершився перший етап продажів нашої марки Укрпошта «Корабль ВСЬО!», який розпочався в понеділок, з урочистого погашення за участі Президента України та командуючого ВМС України. З того часу ми продали більше 3 мільйонів марок, що є безумовним рекордом", - повідомив Смілянський.
При цьому, за його словами, понад 1 млн марок продано онлайн, а це більше 250 000 замовлень.
"Український e-commerce ще не бачив таких цифр за декілька днів", - додав очільник Укрпошти.
Він зазначив, що замовлення, які було зроблено онлайн, вже пакують і відправляють.
"Робимо все, щоб це було якомога швидше, залучаємо партнерів, але враховуючи перший такий рекордний досвід, беремо до 2 тижнів на обробку. Ще раз - будемо докладати максимум зусиль, щоб все відправити швидше, і частина з вас вже бачить свої замовлення у статусі доставки», - зауважив Смілянський.
Про те, де, коли і як буде продаватися друга частина тиражу марки "Корабль ВСЬО!", менеджер пообіцяв оголосити 1 червня. Загалом буде продано 5 млн марок.
Як повідомляв Укрінформ, 12 квітня Укрпошта ввела в обіг першу українську поштову марку в умовах воєнного стану "Русскій воєнний корабль, іді…!".
23 травня в продаж була випущена марка "Русскій воєнний корабль… ВСЬО!". За перший день продажу АТ "Укрпошта" реалізувало близько 800 тисяч цих марок.
Фото: Фейсбук Укрпошти