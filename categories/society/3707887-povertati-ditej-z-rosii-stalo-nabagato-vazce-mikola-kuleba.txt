Повертати викрадених росією дітей стало набагато важче.

Про це сказав виконавчий директор БО Save Ukraine, уповноважений Президента України з прав дитини у 2014 -2021 рр. Микола Кулеба під час пресконференції у Медіацентрі Україна — Укрінформ.
“Попри те, що російські офіційні особи повідомляють, що вони ігнорують це рішення МКС і воно нікчемне, ми можемо засвідчити, що сьогодні вони бояться і перешкоджають поверненню дітей. Повертати дітей стало набагато важче, бо кожна повернута дитина в Україну — це свідок злочину”, - сказав він.
За словами Кулеби, викрадені діти є свідками злочину геноциду щодо українського народу, який розслідує Міжнародний кримінальний суд, і можуть надати свідчення, які допоможуть притягнути до відповідальності посадовців, причетних до незаконної депортації в росію українських дітей.
“Вони (росія - ред.) бояться цього, тому що це нам допомагає формувати кейси для майбутніх вироків не тільки путіну і марії львовій-бєловій, а й іншим посадовим особам, які приймали і виконували відповідні рішення”, - додав Кулеба.
Як повідомляв Укрінформ, уповноважений Верховної Ради із прав людини Дмитро Лубінець заявив, що росія не надає жодних даних щодо українських дітей, які там перебувають, зокрема про їхнє місцеперебування.
У березні Міжнародний кримінальний суд видав ордери на арешт президента росії володимира путіна та дитячого омбудсмена марії львової-бєлової. Їх підозрюють у воєнних злочинах у вигляді незаконних депортації та переміщення населення, зокрема дітей, з окупованої території України.