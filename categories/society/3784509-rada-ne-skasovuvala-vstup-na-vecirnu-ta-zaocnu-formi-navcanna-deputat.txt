Верховна Рада ухвалила закон, який регулює вступ до закладів вищої освіти у 2024 році. Про те, що у 2024 році не проводитиметься набір вступників на заочну форму навчання, у законі не йдеться.






Про це народний депутат Ярослав Железняк повідомив у Телеграмі, передає Укрінформ із посиланням на Суспільне.
Як розповів Железняк раніше, за ухвалення в цілому закону про внесення змін до деяких законів України щодо державної підсумкової атестації та вступної кампанії 2024 року (законопроєкт №10092) проголосували 285 народних депутатів.
Згодом Железняк уточнив, що з документа були вилучені норми про скасування вступу на заочну форми освіти.
"Якщо відкрити рішення Комітету з освіти, то побачите що всі норми законопроекту щодо заочної форми були вилучені з законопроєкту", - написав Железняк.
Конкретніше, йдеться про ось цю частину: "у пункті 1: а) абзац третій підпункту 1 викласти в такій редакції: "З 2024 року не проводиться набір вступників для здобуття ступеня вищої освіти молодшого бакалавра;". Її, наголосив депутат, вилучили з тексту законопроєкту.
"Тому…. Заочну форму навчання у вишах з наступного року не скасовували", - підсумував депутат інформацію про ухвалення законопроєкту 10092.
У проєкті закону, зокрема, зазначалося, що "конкурсний відбір у виші буде здійснюватися за результатами ЗНО 2021 року та/або вступних випробувань 2022–2024 року, проведених з використанням організаційно-технологічних процесів зовнішнього незалежного оцінювання та творчого конкурсу (конкурсу фізичних здібностей) у передбачених законодавством випадках".
Також йшлося про те, що вступні випробування для участі в конкурсному відборі на навчання у вишах включають українську мову, математику, історію України та предмет на вибір (фізика, хімія, біологія, іноземна мова, географія, українська література).
“Здобувачі освіти, які завершують здобуття кожного рівня повної загальної середньої освіти у 2021/2022, 2022/2023, 2023/2024 навчальних роках, звільняються від проходження державної підсумкової атестації. Для учнів, які завершують здобуття початкової середньої освіти у 2024 році, проводиться державна підсумкова атестація в режимі пілотування”, - йдеться також у документі.
Національний мультипредметний тест - це форма проведення вступного випробування для здобуття вищої освіти в Україні, запроваджена в 2022 році через повномасштабне російське вторгнення в Україну. НМТ тимчасово замінює традиційні вступні випробування у форматі ЗНО.
Раніше стало відомо, що у парламенті було зареєстровано законопроєкт №10092, яким зокрема пропонується скасувати набір вступників для здобуття ступенів бакалавра та магістра за вечірньою та заочною формами здобуття освіти, а натомість розвивати дистанційне навчання.