АТ «Укрпошта» доставляє дублікати свідоцтв та витяги з Державної реєстрації актів цивільного стану (ДРАЦС), замовлені через портал Дія.

Про це Укрінформу повідомили в пресслужбі поштового оператора.
«Українці, які через війну втратили оригінали документів, проте не мають змоги відновити їх в ДРАЦС, можуть замовити дублікати на порталі Дія та отримати доставку Укрпоштою. Доставка здійснюється за тарифом «Укрпошта Документи», - йдеться в повідомленні.
Зокрема, щоб скористатися доставкою від Укрпошти, потрібно на порталі Дія обрати відповідний спосіб доставки документів за адресою або до найближчого відділення.
Повторно замовити свідоцтво чи витяг можна як для себе, так і для найближчих родичів. Для цього потрібно додати скан-копії документів, що підтверджують родинні стосунки.
Також онлайн можна замовити витяги з Реєстру про державну реєстрацію народження, смерті, зміни імені, шлюбу (укладання та розірвання).
Як повідомлялось, Укрпошта з квітня відправила багажними вагонами Укрзалізниці близько 3,6 млн відправлень в рамках спільного проєкту «Залізна пошта».