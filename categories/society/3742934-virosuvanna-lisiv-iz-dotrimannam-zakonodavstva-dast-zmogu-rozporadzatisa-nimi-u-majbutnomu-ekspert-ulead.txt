Вирощування лісів має здійснюватися відповідно до законодавства в цій сфері, аби у майбутньому була змога ними розпоряджатися.

Таку думку висловив експерт з просторового планування та управління природними ресурсами Програми U-LEAD Олександр Придатко у другому випуску серії "Дуже місцевий подкаст" на тему "Управління лісами в громадах: що важливо знати?", передає Укрінформ.

“Щодо перспектив вирощування лісу, то я прихильник того, що це має відбуватися у законний спосіб. Має бути ділянка землі із відповідним цільовим призначенням, мають бути розроблені матеріали лісовпорядкування. Коли ліс виросте - а це 20 років мінімум, - буде можливість у законний спосіб вирубати деревину, зрізати та продати”, - сказав Придатко.
Водночас він підтримав ініціативу громад, які хочуть озеленити свої території. “Дерева — це завжди добре. Коли є ініціатива стосовно того, щоб не тільки виростити дерева, а ще й згуртувати населення — це тим паче добре”, - зазначив експерт, зауваживши при цьому, що отримати лісорубний квиток, зрізати такі дерева та перевезти їх буде неможливо.
Експерт зазначив, що слід розрізняти поняття “лісовий фонд" та “землі лісогосподарського призначення”. Він пояснив, що громада розпоряджається землями сільськогосподарського призначення, а якщо на них зростає ліс, стає лісокористувачем.
”Тобто, коли йдеться про розпоряджання лісом, то правильно буде називати це розпорядженням землею, на якій зростає ліс. Загалом ліс може бути у державній, комунальній та приватній власності - відповідно до земельної ділянки”, - зазначив експерт.
Придатко також нагадав, що органи місцевого самоврядування не є суб'єктом господарювання, але можуть передати землю організації, яка здійснюватиме на ній економічну діяльність. Громада ж буде отримувати платежі у вигляді земельного податку, орендної плати або рентної плати за використання лісових ресурсів.
Однак законодавством передбачене обмежене коло осіб, яким можна передати ліс у користування, зауважив експерт. За його словами, йдеться про державні чи комунальні спеціалізовані лісогосподарські підприємства, або комунальні підприємства, в яких створений спеціальний структурний підрозділ з догляду за лісом.
Представник U-LEAD окреслив найперші кроки, які варто зробити тим, хто вирішив узяти земельну ділянку із лісом у користування. Насамперед треба визначити, державної чи комунальної власності це земля, дізнатися, чи не перебуває вона вже у користуванні. “Достеменно встановивши, що це все ж таки землі комунальної власності, треба приймати рішення про те, що із ними робити. У першу чергу я б зробив технічну документацію з інвентаризацією і зареєстрував їх у кадастрі. І зареєстрував би право комунальної власності. А тоді вже б визначався із тим, кому передати”, - зазначив Придатко.
За його словами, під час дії воєнного стану лісове законодавство кардинально не змінилося. Водночас триває реформа лісової галузі, відбулася реорганізація держлісгоспів в єдине ДП “Ліси України”. У червні 2022 року Верховна Рада ухвалила важливий Закон “Про внесення змін до деяких законодавчих актів України щодо збереження лісів”. “У нас стало можна мати ліс у приватній власності, бо раніше це було заборонено. Громадянин не міг офіційно продавати деревину, це могли робити лише державні підприємства. У нас відбувається зміна законодавства із підходом до європейських норм”, - сказав експерт.
Програма для України з розширення прав і можливостей на місцевому рівні, підзвітності та розвитку «U-LEAD з Європою» спільно фінансується ЄС та його державами-членами Німеччиною, Польщею, Швецією, Данією, Естонією та Словенією для підтримки України на її шляху до зміцнення місцевого самоврядування. U-LEAD сприяє прозорому, підзвітному та багаторівневому управлінню в Україні, яке відповідає на потреби громадян та розширює можливості громад.