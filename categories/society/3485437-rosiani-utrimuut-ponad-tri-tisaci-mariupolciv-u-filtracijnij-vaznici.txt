російські загарбники утримують понад три тисячі цивільних жителів Маріуполя у «фільтраційній в’язниці» - колишній виправній колонії № 52 у селищі Оленівка Донецької області.

Як передає Укрінформ, про це уповноважена Верховної Ради України з прав людини Людмила Денiсова повідомила у Телеграмі.
За її даними, серед заручників близько 30 волонтерів, які намагалися завезти до Маріуполя гуманітарну допомогу та врятувати жителів.
Перед відправленням до колонії росіяни піддають затриманих багатогодинним допитам і тортурам із застосуванням електричного струму.
Термін «фільтрації», тобто перебування в колонії, становить 30 діб. Для «особливо неблагонадійних» - активістів, колишніх військових, правоохоронців він продовжується ще на місяць.
Денісова наголосила, що захоплення і катування заручників є актом тероризму відповідно до Конвенції Ради Європи про попередження тероризму, а також воєнним злочином відповідно до статті 8 Римського статуту Міжнародного кримінального суду.
Омбудсман закликала Комісію ООН з розслідування порушень прав людини під час військового вторгнення російської федерації в Україну врахувати ці факти воєнних злочинів та порушень прав.
Також Денісова звернулася до міжнародної спільноти із закликом визнати росію державою, яка підтримує та здійснює тероризм.
Як повідомляв Укрінформ, 13 травня міський голова Маріуполя Вадим Бойченко заявив, що російські загарбники депортували з Маріуполя та околиць до росії і так званої «днр» понад 47 тисяч мирних жителів.
Ще 340 людей з Маріуполя, зокрема 52 дитини, були депортовані до росії 15 травня.
За даними Денісової, загарбники запровадили процедуру так званої «фільтрації» у кожному тимчасово захопленому українському місті.