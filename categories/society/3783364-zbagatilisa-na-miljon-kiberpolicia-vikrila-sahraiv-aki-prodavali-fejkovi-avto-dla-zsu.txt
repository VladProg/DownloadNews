Правоохоронці припинили незаконну діяльність злочинного угруповання, члени якого збагатилися на мільйон гривень, розміщуючи оголошення про продаж неіснуючих авто для потреб ЗСУ.

Як передає Укрінформ, про це повідомляє Національна поліція України.
За даними правоохоронців, організував шахрайську схему 30-річний житель Полтавської області, який розміщував оголошення про продаж автомобілів для потреб ЗСУ на популярному торговельному майданчику. Надалі він спілкувався із потенційними покупцями та переконував надіслати передплату.

До протиправної діяльності зловмисник залучив ще двох осіб. Вони оформлювали рахунки у банківських установах для отримання грошей потерпілих.
У такий спосіб фігуранти ошукали кілька десятків громадян на понад мільйон гривень.
Правоохоронці провели обшуки та вилучили комп’ютерну техніку, мобільні телефони, записи, автомобіль та інші докази злочинної діяльності.
Двом учасникам групи оголосили підозру за ч. 3 ст. 190 Кримінального кодексу України та обрали запобіжні заходи у вигляді тримання під вартою. Правоохоронці з’ясовують місцезнаходження організатора.
Як повідомляв Укрінформ, правоохоронці викрили зловмисників, які створили та забезпечували роботу шахрайських колцентрів у Львові, Одесі, Дніпрі та Кривому Розі.