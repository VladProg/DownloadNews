Через стресові умови, спричинені пандемією, війною, повітряними тривогами, за останні роки в Україні значно погіршилися результати навчання учнів.

Як передає Укрінформ, про це Міністерство освіти і науки повідомляє в Телеграмі.
“За останні роки навчання у стресових умовах дуже постраждав освітній процес. Пандемія, війна, повітряні тривоги та блекаути - все це сильно вплинуло на навчання. Наразі ми маємо справу з освітніми втратами, що означає будь-які втрати знань, умінь, навичок та/або уповільнення чи переривання академічного прогресу через паузи в навчанні конкретного учня”, - йдеться в повідомленні.
Як зауважили в МОН, у першому півріччі 2022/2023 навчального року лише 15% закладів освіти працювали очно, 33% - дистанційно, 51% - змішано.
Водночас вчителі повідомляють про погіршення результатів навчання учнів. Про зниження успішності здобувачів освіти з української мови у селах вказують 57% педагогів, у містах - 44%, з іноземної мови - 52% та 47% відповідно, з математики - 45% та 40%, з інформатики - 37% та 25 %.
“Ми бачимо, що поступово втрачаємо розумовий потенціал нашої молоді й необхідно шукати шляхи для виправлення цієї ситуації”, - зауважили в міністерстві.
У МОН відзначають, що саме тому зараз активно розробляються різні програми, які у перспективі допоможуть школярам та дошкільнятам засвоїти потрібні знання.
Щоб підтримати такі ініціативи МОН спільно з ЮНІСЕФ розробило рекомендації щодо організації програм з надолуження освітніх втрат для громадських організацій, закладів освіти, органів управління освітою та інших організацій.
Як підкреслили в МОН, вони стануть основою для розроблення національної стратегії із подолання освітніх втрат в Україні.
Ознайомитись із рекомендаціями щодо організації програм з надолуження освітніх втрат можна за посиланням.
Як повідомляв Укрінформ, Міносвіти закликає заклади вищої освіти та місцеві адміністрації, залежно від безпекової ситуації у регіонах, розпочинати навчальний процес з 1 вересня в очному форматі.