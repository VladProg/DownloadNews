Прапори України та Українського національного інформаційного агентства "Укрінформ" підняли на вершині найвищого діючого вулкана у Європі.

Серед учасників експедиції був фотокореспондент агентства Ігор Ткаченко.
Дванадцять чоловік відправилися на яхті з Мальти до італійського містечка Катанія, яке розташоване поряд з вулканом Етна. Експедиція складалася з яхтсменів з Шотландії, Англії та Латвії. Україну представляв Ігор Ткаченко, якого запросили взяти участь у пригоді як «фотографа-матроса».

«Наш похід зайняв 4 дні – по 2 в кожен бік. Ми пройшли під парусом 250 миль. Мені було дуже складно, адже я страждаю «морською хворобою». Але шанс піднятися на вершину вулкану випадає раз у житті, тож треба ним користуватися», - розповів Ткачено.
Пришвартувавшись в гавані Катанії, мандрівники орендували автобус, який доставив їх до підніжжя Етни. Підійматися вгору відважилися не всі. Частина групи віддала перевагу очікуванню найвідважніших в затишному кафе поблизу вулкана. З 12 чоловік вершини Етни дісталися лише четверо, в тому числі й Ігор.


«Було дуже важко підійматися. По-перше, через перепад температур. Внизу було 25 градусів тепла, а на вершині - близько нуля. По-друге, стояв густий туман і видимість була на відстані витягнутої руки. По-третє, дуже важко йти по сипучій дорозі з вулканічної лави, яка й ще присипана снігом» , - згадує фотограф.

Діставшись вершини, екстремали зробили пам’ятні фото та розгорнули прапори України та Укрінформу.

«Коли я тримав Державний Прапор, до мене підійшла італійка з іншої туристичної групи та попросила потримати його разом зі мною», - сказав Ткаченко.
За словами фотокореспондента, учасники експедиції здивувалися прапору Національного інформаційного агентства, адже всю дорогу вважали, що це комерційна акція.

«Виявилося, вони вважали, що я несу цей прапор за гроші. Тоді я розказав, що Укрінформ - моя сім'я, що я працюю в агентстві вже 20 років та в такий спосіб хочу привітати його зі 105-річчям», - додав Ткаченко.
Максимальна висота Етни змінюється внаслідок вивержень та обрушень у проміжках між ними. За даними Обсерваторії Етни (Італія), з лютого 2021 висота південно-східного кратера Етни становить 3357±3 метри. Це найвищий та найактивніший вулкан Європи. Сама назва Етна походить від арабського і в перекладі означає «Гора вогню».