В Україні незабаром презентують “Гайд безбар’єрних подій”, який розповідатиме, як зробити кожну подію, зібрання чи захід безбар’єрними.

Про це дружина Президента Олена Зеленська сказала у виступі на Національному форумі прав людей з інвалідністю у Києві, повідомляє кореспондент Укрінформу.
Зокрема, Зеленська зауважила, що українське суспільство змінюється і опановує безбар’єрну мову - як коректно говорити з людьми, травмованими, пораненими.
“До речі, цьому може навчити наш “Довідник безбар’єрності”, - сказала дружина Президента.
Вона наголосила, що людям з інвалідністю потрібні не лише правильні слова і правильні емоції, але і правильні дії.
“Саме тому уже в згаданому мною “Довіднику безбар’єрності” тепер є розділи не тільки про комунікацію, з перших днів війни він відповідає на запитання, що робити в надзвичайних ситуаціях, а зараз в спеціальному розділі, який називається “Люди з досвідом війни: гідність, взаємодія” будуть поради і про працевлаштування, і про навчання зокрема. Також цього року буде представлений створений в межах цієї ж ініціативи “Гайд безбар’єрних подій”. Він вже йтиме окремою книжечкою, а також буде інтегрований у сайт довідника безбар’єності”, - розповіла Зеленська.
Вона уточнила, що “Гайд безбар’єрних подій” розповідатиме, як зробити кожну подію, будь-яке зібрання, захід безбар’єрним.
“Але насправді цей проєкт не про заходи, а про те, наскільки організатори і учасники готові бачити людей з інвалідністю, і що ми всі готові для цього зробити”, - підкреслила дружина Президента.
Вона наголосила на важливості розмови форуму, “особливо в умовах, в яких ми вимушені жити зараз”.
“Людей, травмованих внаслідок війни, стає так багато і так швидко збільшується їхня кількість, що інвалідність виходить з тіні, її стає видно, про неї стали більше говорити. Більше того, вона стала асоціюватися з героїзмом, подоланням важких випробувань, силою духу”, - розповіла Зеленська.
Вона згадала кілька історій людей з інвалідністю, про яких писали ЗМІ чи знімали сюжети.
“Ми повинні розуміти, що для героїв цих матеріалів випробування не обмежується тим, що вони отримали протез або пробігли марафон. Коли вимикається камера, починається буденність: щоденне життя з громадським транспортом, незручними під’їздами, недоступними укриттями, виборюванням гідних умов і можливостей”, - підкреслила дружина Президента.
Вона також нагадала про нещодавнє соціологічне дослідження, проведене на замовлення Ліги сильних, яке показало, що люди з інвалідністю, як і раніше, називають головним дискримінаційним моментом неможливість вільно пересуватися за межами помешкання, неможливий доступ до об’єктів публічного простору, дискримінацію при пошуку роботи і працевлаштуванні.
“Ветерани кажуть, що їм потрібні не співчуття чи формально виражені подяки, а дієва підтримка, доступність, можливості”, - зауважила дружина Президента.
Вона також відзначила приклади успішної роботи українського бізнесу без бар’єрів, який є одночасно і роботодавцем, і надавачем послуг.
“Особливо ефективно, коли приватні ініціативи доповнюються державними. Наприклад, цього року по всій Україні стала доступна мережа автошкіл для людей з інвалідністю. Це хороша новина”, - зауважила Зеленська.
Як повідомлялося, 3 грудня - Міжнародний день людей з інвалідністю, встановлений Генеральною асамблеєю ООН.
Фото: t.me/FirstLadyOfUkraine