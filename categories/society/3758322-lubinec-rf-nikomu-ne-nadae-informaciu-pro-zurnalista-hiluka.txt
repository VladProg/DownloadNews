Росіяни не надають інформацію про українського журналіста Дмитра Хилюка ні уповноваженому ВР із прав людини Дмитру Лубінцю, ні міжнародним організаціям.

Про це український омбудсман поінформував на брифінгу, передає кореспондент Укрінформу.
"Ситуація (щодо Хилюка - ред.) не змінилася. На жаль, офіційно інформацію, де він перебуває, у якому становищі, що з ним відбувається, російська сторона ні мені, ні наскільки мені відомо, іншим міжнародним організаціям, якимось посередникам, не надає", - сказав він.
Відповідаючи на питання про цивільних заручників, омбудсман заявив, що ситуація щодо цього є вкрай жахливою.
"Фактично кожного дня росіяни продовжують затримувати цивільних на тимчасово окупованій території України, таким чином поповнюючи цей список (цивільних заручників - ред.)", - поінформував Лубінець.
Як повідомлялося, росіяни викрали Дмитра Хилюка 3 березня 2022 року в його рідному селі Козаровичі Київської області. Понад рік він незаконно утримується у російській в'язниці.
Національна спілка журналістів України вимагає від РФ звільнити Хилюка.
17 травня Медіагрупа “1+1 media” звернулася до міжнародної професійної спільноти та правозахисних комʼюніті з проханням посприяти визволенню з російського полону журналіста УНІАН Дмитра Хилюка.
Уповноважений Верховної Ради з прав людини Дмитро Лубінець заявив, що тримає на контролі питання щодо визволення з полону Хилюка.