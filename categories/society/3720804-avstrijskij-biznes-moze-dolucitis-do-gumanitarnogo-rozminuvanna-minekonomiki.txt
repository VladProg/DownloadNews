Австрійські компанії можуть долучитись до гуманітарного розмінування України.

Як передає Укрінформ, про це повідомляє пресслужба Мінекономіки за підсумками зустрічі першого віцепрем’єр-міністра України – міністра економіки Юлії Свириденко з австрійським бізнесменом Марком-Міло Любе.
"Приватні австрійські компанії готові розглянути можливість долучитись до гуманітарного розмінування України", - йдеться в повідомленні.
Свириденко наголосила на тому, що гуманітарне розмінування є надважливою складовою безпеки та економічного відновлення країни і входить до п’ятірки пріоритетів українського уряду. Для швидкого очищення територій Україна запрошує усіх, хто може долучитись до гуманітарного розмінування.
Марк-Міло Любе запевнив, що австрійські приватні компанії готові розглянути можливість долучитись до гуманітарного розмінування України за допомогою сучасної техніки, в тому числі і безпілотників.
Він нагадав, що раніше австрійське політичне керівництво заявляло про готовність долучитись до фінансування процесу гуманітарного розмінування. Тому, за словами бізнесмена, зараз потрібно активізувати політичний діалог між країнами для технічної реалізації цих домовленостей.
Як повідомлялося, 174 тис. квадратних кілометрів території України є потенційно забрудненими, потребують обстеження технічними та нетехнічними засобами та в разі необхідності – гуманітарного розмінування. За оцінкою Світового банку, повний комплекс робіт із гуманітарного розмінування на території України оцінений у 37,4 млрд дол. США.