Центр протидії дезінформації при Раді національної безпеки і оборони України спростував основні фейки про отримання нового посвідчення водія.

Як передає Укрінформ, про це ЦПД повідомляє у Телеграмі.
Зазначається, що фейковим є твердження, ніби для обміну старих прав потрібно перескладати іспит. Насправді, обмін старого посвідчення водія врегульований вимогами Положення, затвердженого Постановою КМУ від 08.05.1993р. №340 (в редакції від 24.07.2022р). Відповідно до пунктів 25 та 27, посвідчення водія може бути обміняне на нове без складання іспитів.
Неправдивою є інформація про те, що неможливо отримати права людині, яка приїхала з тимчасово захоплених територій. У ЦПД зазначили, що, згідно з вимогами п.28 Положення, обмін посвідчення водія здійснюється незалежно від зареєстрованого місця проживання чи перебування особи.
Фейком також є думка, нібито паперові права дійсні лише до кінця року. Будь-яке зі «старих» посвідчень водія є дійсним на території України і надає право керувати транспортними засобами відповідної категорії. Обов’язку водієві замінити будь-яке із вказаних посвідчень водія на нове законодавством не передбачено. Обмін здійснюється за бажанням водія, або в разі втрати чи псування.
Як повідомляв Укрінформ, раніше ЦПД спростував основні фейки про курс валют в обмінниках.