Українці, які зазнали ампутації кінцівок унаслідок війни, можуть розпочинати процес протезування, не чекаючи встановлення інвалідності.

Про це повідомила міністр соціальної політики Оксана Жолнович, передає кореспондент Укрінформу.
"У лікарні особам, яким було ампутовано кінцівки, мають допомогти. В тих лікарнях, де мультидисциплінарні команди, до них має одразу підійти соціальний працівник і пояснити весь алгоритм, що і як робити. Крім того, особа може у свого лікуючого лікаря запитати, чи є меморандум у цієї лікарні з протезистом про співпрацю. І тоді лікуючий лікар запрошує протезиста, який також надає всю необхідну інформацію", - пояснила Жолнович.
За її словами, якщо у медзакладі немає соціального працівника або не укладено меморандум з протезним підприємством, то особа за результатами лікування має отримати висновок лікарсько-консультативної комісії про те, що вона постраждала внаслідок війни, та індивідуальну програму реабілітації. Ці документи разом з паспортом, ІПН необхідно передати до ЦНАП чи самостійно зареєструватися в кабінеті особи з інвалідністю та обрати протезне підприємство.
Як додала Жолнович, військовослужбовці, які отримали бойову травму, для протезування мають подати такі документи: паспорт, ІПН, висновок ВЛК чи лікарсько-консультативної комісії про необхідність протезування з індивідуальною програмою реабілітації, а також довідку про обставини травми, яке видає командування підрозділу.
"Ця довідка є важливою і необхідною, вона впливає на вартість протезування. Якщо є довідка, яка підтверджує участь у бойових діях, то її можна додавати, якщо немає - достатньо довідки від командира", - сказала очільниця Мінсоцполітики.
Як повідомляв Укрінформ, до Міністерства соціальної політики за пів року по допоміжні засоби реабілітації звернулися майже 59 тисяч цивільних і військових, які постраждали від війни.
В Україні діє близько 50 протезних підприємств, де громадяни можуть отримати доопомогу за кошти державної програми.