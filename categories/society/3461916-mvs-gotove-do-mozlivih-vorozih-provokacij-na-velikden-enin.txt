У Міністерстві внутрішніх справ готові до можливих провокацій з боку російської федерації на Великдень.

Про це повідомив перший заступник міністра внутрішніх справ Євген Єнін, передає Укрінформ.
“У нас є попередня інформація про можливі провокації з боку російських спецслужб, ДРГ...Ми говоримо про намагання зірвати богослужіння у храмах. Саме тому буде діяти комендантська година і буде запроваджено додаткові заходи безпеки”, - сказав він.
Єнін уточнив, що перед богослужіннями вибухотехніки перевірятимуть усі храми на предмет можливих замінувань. Також поблизу ключових об'єктів у період масового приходу вірян правоохоронці нестимуть службу в посиленому режимі.
Як повідомлялось, раніше секретар Ради національної безпеки та оборони України Олексій Данілов заявив, що російська федерація може вдатися до провокацій під час Великодніх свят не тільки в Україні, а й на території своєї держави.