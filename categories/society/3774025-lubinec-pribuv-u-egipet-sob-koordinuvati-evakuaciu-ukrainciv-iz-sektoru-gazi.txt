Уповноважений Верховної Ради з прав людини Дмитро Лубінець прибув у Єгипет, щоб допомогти з налаштуванням механізму евакуації українців із сектору Гази. Наразі там перебуває 243 українці.

Як передає Укрінформ, про це Лубінець повідомив у Фейсбуці.
"Прибув у Каїр (Єгипет) для того, щоб допомогти з налаштуванням механізму евакуації наших громадян із сектора Гази", - зазначив Лубінець.
За його словами, внаслідок нападу терористів ХАМАС на Ізраїль у секторі Гази залишаються заблокованими цивільні громадяни України. Ситуація там критична. Люди без світла, комунікацій, у небезпеці. Тому наразі термінової евакуації потребують 243 українці, а саме жінки та діти.
"Зауважу, що наразі заблокований прикордонний пункт перетину Рафах між Єгиптом і сектором Гази. Тому Президентом України Володимиром Зеленським на нараді було ухвалено рішення, щоб я як омбудсман України терміново прибув до Єгипту для зустрічей з відповідними органами задля розв'язання гуманітарного питання", - наголосив Лубінець.
Він повідомив, що співпрацює з Національною комісією з прав людини Єгипту. Зокрема провів зустріч із президенткою комісії Муширою Хаттаб. Основне питання - механізм повернення додому українців.
Також в активному режимі працюють українські дипломати та інші компетентні органи влади України.
"Питання евакуації українських громадян перебуває на особистому контролі Президента України та керівника Офісу Президента Андрія Єрмака. Працюємо, аби якнайшвидше повернути українців додому. Адже ми не з чуток знаємо, як опинитися у пастці терористів!", - підкреслив Лубінець.
Як повідомляв Укрінформ, представник Посольства України в Єгипті Владислав Рудик не підтвердив інформацію про відкриття КПП "Рафах" на кордоні сектору Гази з Єгиптом для евакуації іноземців.