Віцепрем'єр-міністр – міністр із питань реінтеграції тимчасово окупованих територій Ірина Верещук назвала пасткою заклики загарбників до евакуйованих з тимчасово захоплених територій повертатися.

Про це у Телеграмі повідомила пресслужба Мінреінтеграції, передає Укрінформ.
«Не вірте закликам і погрозам окупантів. Це пастка. Їхнє завдання – у будь-який спосіб примусити повернутися, їм потрібні «картинки» для їхнього фарсу. Дочекайтесь деокупації – це вже недовго. Не наражайте на небезпеку себе й рідних!» – заявила Верещук.
У Мінреінтеграції зазначають, що за інформацією Генштабу ЗСУ, загарбники закликають українців, які евакуювалися з ТОТ Харківської, Донецької, Запорізької, Херсонської областей, повертатися додому, при цьому кінцевим терміном вказують 1 жовтня. При цьому наголошується, що ворог готується до так званих референдумів і намагається створити видимість великої «явки».
Людей залякують, шантажують конфіскацією майна та нерухомості, що залишилися на тимчасово окупованих територіях.
«Варто пам’ятати, що це провокація. Разом з тим повернення на ТОТ – це небезпека для життя та великий ризик вже не виїхати звідти», - заявили у міністерстві.
Пізніше Верещук додала, що ворог підлий і безпощадний. "Розуміючи, що не може дати відсіч ЗСУ, він прикривається життями цивільних людей. Не давайте йому такого шансу, не ставайте інструментом підлої війни проти України – евакуйовуйтеся вчасно! Вам обов’язково допоможуть!» – закликала віцепрем'єр-міністр.
Відповідно до даних Генштабу ЗСУ, у окремих районах Херсонщини ворог переходить до тактики тероризму стосовно мирних жителів. Зокрема, у населеному пункті Велика Олександрівка росіяни використовують місцеве населення як «живий щит», і це селище закрите на в'їзд і виїзд. Розлючені та налякані наступом ЗСУ росіяни застосовують найпідлішу «зброю» – заручників, за якими ховаються.
У міністерстві нагадали, що з питань евакуації слід звертатися на гарячі лінії Мінреінтеграції: 15-48; +38 (096) 078-84-33 – гаряча лінія для дзвінків з-за кордону та з ТОТ, WhatsApp/Telegram/Viber.
Нагадаємо, днями стало відомо, що Верещук очолить координаційний штаб з питань деокупованих територій.