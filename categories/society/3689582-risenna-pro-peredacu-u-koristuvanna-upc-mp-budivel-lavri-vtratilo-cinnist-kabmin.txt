Кабмін визнав таким, що втратило чинність, розпорядження уряду від 11 липня 2013 р. щодо предачі в безоплатне користування Свято-Успенській Києво-Печерській лаврі (чоловічий монастир) Української православної церкви будівель і споруд.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Щойно уряд визнав таким, що втратило чинність, розпорядження Кабінету Міністрів України часів Януковича від 11 липня 2013 р. № 519 "Питання передачі в безоплатне користування Свято-Успенській Києво-Печерській лаврі (чоловічий монастир) Української православної церкви будівель і споруд". Рядом законних рішень управління майном Лаври перейшло до держави, бо саме держава є власником цих об’єктів", - наголосив Ткаченко.
Зазначене розпорядження передбачало передачу в безоплатне користування Свято-Успенській Києво-Печерській лаврі (чоловічий монастир) УПЦ будівель і споруд, розташованих у Києві на вул. Лаврській, 11 та по вул. Лаврській, 15.
Як повідомлялося, суд відмовив у забезпеченні позову Української православної церкви (московського патріархату) до Національного заповідника «Києво-Печерська лавра» про визнання недійсним правочину щодо відмови у продовженні безоплатного користування культовими будівлями та іншим майном, що є державною власністю.
Національний заповідник "Києво-Печерська лавра" оголосив про розрив договору про оренду з УПЦ (МП) з 29 березня.
Однак намісник Києво-Печерської лаври митрополит Павло (УПЦ МП) заявив, що ченці не збираються виселятися з Лаври.
Секретар Ради національної безпеки та оборони Олексій Данілов наголосив, що виселення відбуватиметься згідно із законами України, а в Лаврі будуть богослужіння "за законами нашої країни, а не тими штучними утвореннями, які поза законом нашої країни були свого часу у величезній кількості тут утворені для тих чи інших подій".
Митрополит Київський і всієї України Епіфаній у зверненні до братії Лаври та громадськості підкреслив, що про закриття монастиря в Лаврі та припинення в ньому молитви, богослужінь, чернечого життя не йдеться.
30 березня комісія Міністерства культури та інформаційної політики мала розпочати інвентарізацію майна Києво-Печерської лаври. Однак прибічники УПЦ (МП) завадили діяльності комісії.
Митрополит Павло під стінами Лаври погрожував журналістам побиттям та перешкоджав їхній діяльності.
Представники УПЦ МП так і не залишили територію Лаври попри завершення договору оренди.
Правоохоронці відкрили кримінальну справу за фактом перешкоджання журналістській діяльності на території Києво-Печерської лаври. Заявники повідомили, що під час зйомки сюжету один із священнослужителів пошкодив обладнання оператора.