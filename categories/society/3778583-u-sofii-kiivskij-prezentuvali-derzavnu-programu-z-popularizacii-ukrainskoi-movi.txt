Напередодні Дня української писемності та мови у Софії Київській МКІП презентувало державну програму з популяризації української мови.

Про це повідомляє кореспондент Укрінформу.
"Сьогодні ми презентуємо державну цільову програму всебічного розвитку та функціонування української мови, що триватиме до 2030 року. Вона включає не тільки ліквідацію викликів сьогодення, але й впровадження сталих процесів укріплення державної мови на всій території України та за кордоном", - сказав тимчасовий виконувач обов'язків міністра культури та інформаційної політики Ростислав Карандєєв.
Він зазначив, що у програмі виокремлено три ключові напрямки для популяризації державної мови в Україні. Зокрема, говорячи про публічну галузь, Карандєєв зауважив, що державні службовці та працівники органів місцевого самоврядування вже перейшли на українську мову в діловодстві та спілкуванні, українська мова також утвердилася у документообігу, "водночас ми пред'являємо вимоги щодо високого рівня володіння державною мовою". За його словами, інструментом у вдосконаленні володіння українською є запровадження державою відповідних мовних курсів.

Другим аспектом програми є приватна галузь, включно з популяризацією української мови у середовищі "родинного та дружнього спілкування". Карандєєв зазначив, що для просування в цьому напрямку необхідно наповнити культурний простір національним українськомовним продуктом, зокрема фільмами та книгами.
"Коли відбувається споживання українськомовного продукту, його обговорення також природно відбуватиметься українською. Сподіваємося, що до завершення програми основною мовою спілкування для 80% родин стане українська", - зауважив т. в.о. глави МКІП.
Третім напрямком програми є популяризація української мови у середовищі бізнесу. Карандєєв зазначив, що одним із завдань держави є розробка термінології та створення відповідних словників для бізнесу.
"Якщо людина прагне підвищити свій рівень володіння українською мовою, наприклад, у системі бізнесу та професійної діяльності, то ми маємо створити умови для роботодавця - виготовити необхідні словники, розробити термінологію", - сказав він.
Своєю чергою уповноважений із захисту державної мови Тарас Кремінь додав, що важливо забезпечити розвиток української мови в освітянському середовищі, "щоб молодь, яка завтра відновлюватиме Україну, вільно володіла мовою, зналися на літературі та історії".

Також у межах заходу відбувся круглий стіл "Функціонування української мови як державної: проблеми імплементації та удосконалення законодавства" за участі представників МКІП, депутатів та громадськості.



Як повідомляв Укрінформ, Комітет з питань гуманітарної та інформаційної політики підтримав проєкт Державної цільової програми розвитку та поширення української мови й ухвалив рішення звернутися до Кабінету міністрів з пропозицією його затвердження. Згідно з програмою, до 2030 року частка українськомовного культурного продукту в культурно-інформаційному просторі країни збільшиться з 55% до 85%.
28 липня 2023 року Президент України Володимир Зеленський підписав указ, відповідно до якого День української писемності та мови відзначатиметься 27 жовтня, а не 9 листопада, як раніше.
Фото Євгена Котенка