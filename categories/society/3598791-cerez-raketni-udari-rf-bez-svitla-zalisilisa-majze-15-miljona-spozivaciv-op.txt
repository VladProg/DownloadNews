В Україні внаслідок ракетного удару російських військ по енергетичних об'єктах уранці 22 жовтня без електропостачання залишилися майже 1,5 мільйона споживачів.

Як передає Укрінформ, про це заступник керівника Офісу Президента України Кирило Тимошенко повідомив у Телеграмі.
"Чергова зухвала атака окупантів на нашу інфраструктуру. Ворог продовжує бити по енергетичних об’єктах в різних областях нашої країни", — зазначив він.
Так, станом на цей час, за даними Тимошенка, унаслідок ракетних ударів у Хмельницькій області від електропостачання відключені 672 тисяч абонентів, у Миколаївській — 188 тис. 400, у Волинській області — 102 тис., у Черкаській — 242 тис., у Рівненській — 174 тис. 790, у Кіровоградській — 61 тис. 913, Одеській — 10 тис. 500 абонентів.
"Всього силами ППО знищено 18 ракет. Фахівці одразу починають ремонтні роботи на місцях ураження", — наголосив посадовець.
Як повідомляв Укрінформ, зранку 22 жовтня російські війська здійснили масований ракетний удар по території України, атакувавши об’єкти критичної інфраструктури в різних областях.