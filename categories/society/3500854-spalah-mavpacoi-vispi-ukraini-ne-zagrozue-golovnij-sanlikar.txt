Жодного випадку мавпячої віспи в Україні не зафіксовано і спалах цієї хвороби не загрожує країні.

Про це заявив заступник міністра охорони здоров'я - головний санітарний лікар Ігор Кузін на брифінгу «Епідемічна ситуація в Україні» в Медіацентрі Україна — Укрінформ.
«Незважаючи на появу у світі мавпячої віспи, сьогодні на території України не зафіксовано жодної підтвердженої підозри або підтвердженого випадку нової хвороби. Відповідні інструкції по клінічному перебігу, по алгоритмах лікування, епідеміологічному нагляду, по лабораторній діагностиці були доведені до відома департаментів охорони здоров’я і центрів профілактики та контролю хвороб», - заявив Кузін.
За його словами, наразі діагностика відбувається лише по клінічних проявах. До кінця червня Україна очікує тестові системи від Всесвітньої організації охорони здоров’я, які будуть у резерві на випадок необхідності діагностування.
«Стосовно вакцинації, то незважаючи на те, що дві вакцини мають певний захист проти мавпячої віспи, вакцинація зараз не рекомендується. Основна причина полягає в тому, що цей вірус доволі важко передається від людини до людини і він має обмежений епідемічний потенціал. Тобто шанси на переростання у пандемію невеликі. Тому масову вакцинацію населення не рекомендовано», - пояснив Кузін.
Він додав, що, відповідно, закупівлі або поставка таких вакцин не ведеться.
Як повідомляв Укрінформ, віспа мавп, яка зазвичай виявляється лише в Африці, поширюється у Європі та Північній Америці.
Віспа мавп не поширюється легко серед людей. Це відбувається лише через тісний контакт, наприклад, через заражені частинки з виразок на шкірі хворого, повітряно-крапельним шляхом у разі тривалого контакту та через предмети, на яких збереглись інфіковані частинки.