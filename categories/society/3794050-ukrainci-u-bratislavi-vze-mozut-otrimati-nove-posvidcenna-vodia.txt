Державне підприємство "Документ" починає відновлювати посвідчення водія у Братиславі (Словаччина).

Про це поінформувала пресслужба Головного сервісного центру Міністерства внутрішніх справ, передає Укрінформ.
"Відтепер наші співгромадяни мають можливість відновлювати посвідчення водія у зв’язку із втратою чи викраденням і в Словаччині. Відновлення посвідчення водія здійснюється у місті Братислава. Адреса розташування "Паспортного сервісу": ТЦ Ніви -1 поверх, територія автостанції (Mlynské nivy 5A, 821 09)", - зазначили у ГСЦ.
Графік роботи "Паспортного сервісу" у Братиславі для обміну посвідчення водія: вівторок-п’ятниця: 10:00−17:00, субота: 10:00−15:30, неділя та понеділок — вихідні.
В установі поінформували, що до цього українським кермувальникам у цій країні був доступний виключно обмін цих документів.
Як розповіли у Головному сервісному центрі, обслуговування громадян відбувається за допомогою мобільних програмно-технічних комплексів. Це - спеціально облаштовані мікроавтобуси білого кольору із символікою "Паспортний сервіс".
У відомстві звернули увагу людей на те, що обслуговування здійснюється як за живою, так і за електронною чергою.
Для відновлення посвідчення водія необхідно підготувати пакет документів. Серед них - паспорт громадянина України із зазначеним у ньому зареєстрованим місцем проживання (а якщо паспорт у форматі ID-картки без наявних відомостей про реєстрацію місця проживання, то разом надається витяг про реєстрацію місця проживання особи, або закордонний паспорт) та ідентифікаційний номер.
До цього пакету належать і документ, що підтверджує зміну особистих даних (наприклад, свідоцтво про реєстрацію шлюбу тощо) у разі зміни персональних даних, та меддовідка (на період воєнного стану не обов’язкова).
Після того, як особа подала документи, її фотографують, створюють та надсилають заявку до сервісного центру МВС в Україні. У разі схвалення замовник отримує готове посвідчення водія.
Як повідомлялося, обмін та відновлення посвідчення водія для наших співгромадян за кордоном доступний у Польщі, Чехії, Німеччині, Іспанії, Італії і Туреччині.