Паломникам-хасидам радять утриматися цього року від візиту до України на святкування Рош га-Шана. Рішення прийнято спільно правоохоронними структурами Ізраїля та відповідальними органами української влади.

Про це повідомляє у Телеграмі СБУ, передає Укрінформ.
Як зазначається, рекомендація пов’язана з високою ймовірністю ракетних обстрілів і дій російської сторони, спрямованих на дестабілізацію міжнаціональних відносин і завдання шкоди міжнародному іміджу України.
При цьому додається, що правоохоронці ретельно перевіряють наявну інформацію, яка стосується можливих загроз для перебування паломників у нашій державі задля своєчасного комплексного реагування.
"Наразі особливу увагу зосереджено на антитерористичній захищеності об’єктів паломництва і маршрутів пересування вірян. Для цього на постійній основі проводяться контрдиверсійні та антитерористичні заходи, посилено контроль за незаконним обігом зброї та небезпечних речовин, район паломництва та прилеглі території перебувають під цілодобовим відеонаглядом тощо", - йдеться у повідомленні.
Водночас попри, всі заходи безпеки, росія може використати приїзд і масове скупчення паломників для влаштування провокацій.
"З огляду на вищезазначену інформацію просимо утриматися від поїздки до України. А ті, хто все ж наважиться здійснити паломництво, мають неухильно дотримуватись вимог режимних заходів: комендантської години, реагування на сигнали повітряної тривоги, а також виконувати всі вказівки представників правоохоронних органів. Тільки так можливо мінімізувати наявні ризики для вірян у це важливе для єврейського народу свято", - наголошують правоохоронці.
Як повідомлялося, в рамках підготовки до майбутнього свята Рош га-Шана в Умані розпочали реставрацію внутрішнього вигляду меморіального комплексу раббі Нахмана.