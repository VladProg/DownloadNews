Українські медіа відіграють важливу роль у донесенні об'єктивної інформації до населення ТОТ, а також у формуванні критичного мислення у громадян.

На цьому наголосив т.в.о. міністра культури та інформаційної політики Ростислав Карандєєв на Donbas Media Forum, повідомляє кореспондент Укрінформу.
“Ми констатуємо сьогодні, на жаль, надзвичайно низький рівень інформаційного забезпечення наших громадян, які проживають на окупованих ще територіях, щодо правдивої інформації. Ми покладаємося у першу чергу на вас (журналістів - ред.), - сказав Карандєєв.
Водночас він наголосив, що епіцентром уваги держави та ЗМІ має стати категорія людей, яка не має критичного мислення, щоб зробити об'єктивну оцінку інформаційного поля.
"Ми маємо виховувати в кожній людині критичне мислення та запит на необхідність формування власної позиції, а потім — на прийняття рішень з огляду на інформацію. Я прошу вас, колеги, зважити на це та у своїй роботі застосувати прийом свого роду не просто інформування, а й виховної роботи, стати освітянами в сфері інформації, виховати у людей бажання чути вас та дослухатися саме до вас, до тих, хто несе чесну та правдиву інформацію”, - сказав очільник МКІП.
Він наголосив, що війна вплинула на долі багатьох журналістів: одні стали на захист Батьківщини зі зброєю у руках, інші були змушені виїхати з небезпечних регіонів і облаштовуватись на новому місці. "Дякую вам за те, що ви робите, не змінивши фаху, не зрадивши фаху журналіста”, - сказав т.в.о.міністра.
Карандєєв також подякував міжнародним інституціям, які допомагають сьогодні українським медіа і журналістам, які "змушені змінити домівки, свої офіси, переналаштуватися на іншу роботу". "Ви допомагаєте їм у цьому, тому велика вам вдячність за розуміння та підтримку”, - підкреслив т.в.о. міністра.
Восьмий Donbas Media Forum (DMF) присвячений вивченню трансформацій, які переживає українська медійна спільнота внаслідок повномасштабного вторгнення РФ. Дводенна конференція проходить в офлайн-форматі з онлайн-трансляцією головних панелей.
Міністерство культури та інформаційної політики є співорганізатором заходу.