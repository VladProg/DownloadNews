Серед найпоширеніших порушень, зафіксованих під час моніторингу Офісом омбудсмена місць компактного поселення внутрішньо переміщених осіб, - проблема відсутності особистого простору і неналежні санітарно-гігієнічні умови.

Про це під час конференції "Право на гідність у місцях компактного поселення" заявила представниця уповноваженого Верховної Ради з прав громадян, постраждалих внаслідок збройної агресії проти України Ольга Алтуніна, передає кореспондент Укрінформу.
За її словами, Офіс уповноваженого з прав людини за останні пів року здійснив моніторинг близько 300 таких об'єктів.
"Є проблема відсутності особистого простору. Ми бачимо, що у нас люди подекуди мешкають у спортзалах, спорткомплексах, деякі проживають в одній кімнаті по 10-15 людей. Це дорослі люди, діти, громадяни різної статі", - зазначила вона.
За її словами, ще однією проблемою, яку вони зафіксували, є непристосованість МКП до потреб жінок і дітей. Зокрема, це стосується доступу дітей до освіти тощо.
Також представниця уповноваженого вказала на неналежні санітарно-гігієнічні умови в МКП: не всюди є вода і можливість зробити відповідні ремонти.
Алтуніна заявила, що проблема наявності плісняви є проблемою, мабуть, 90 відсотків всіх місць компактного поселення.
"Інше питання - непристосованість МКП до потреб людей з інвалідністю. Наступна проблема - це недотримання вимог пожежної безпеки, зокрема, майже всюди немає вогнегасників тощо", - сказала вона.
Як заявила представниця Офісу омбудсмена, вони дійшли невтішного висновку щодо того, що держава, закликавши людей залишити місця свого проживання і евакуювавши із тимчасово окупованих територій та з територій, де ведуться активних бойові дії, залишила їх сам на сам з проблемою розміщення у МКП.
Алтуніна зазначила, що станом на сьогодні в державі немає жодного документа, який би регламентував мінімальні стандарти або будь-які стандарти перебування цих людей у таких місцях.
Вона заявила, що Офіс омбудсмена рекомендує внести зміни до законодавства і чітко визначити, хто буде нести відповідальність за розміщення людей, за контроль за гідними умовами їхнього проживання.
Як повідомляв Укрінформ, в Україні офіційно зареєстровані 4 857 200 внутрішньо переміщених осіб. Для них створено більше мільйона місць для проживання.