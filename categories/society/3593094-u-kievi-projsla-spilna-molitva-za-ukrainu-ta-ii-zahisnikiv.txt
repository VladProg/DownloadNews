У Києві на свято Покрови Пресвятої Богородиці та в День захисників та захисниць України пройшла спільна молитва за Україну, український народ та всіх, хто боронить від ворога.

Про це повідомляє кореспондент Укрінформу з місця події.
Молитва пройшла в Екуменічному храмі Архистратига Михаїла та Українських Новомучеників. Протоієрей УГКЦ Юрій Косач в інтерв’ю розповів, що тут моляться за борців України із самого зведення споруди — одразу після Євромайдану.
“У своїх молитвах ми згадуємо повсякчас всіх тих, хто боровся на Майдані, хто пішов в АТО і до сьогоднішнього дня виборює свободу і незалежність. Ми згадуємо і всіх попередників, які стали фундаментом для воїнів сьогодення. Свято Покрови Пресвятої Богородиці для нашого народу має надзвичайно велике значення, оскільки є символом боротьби за своє. Бо Богородиця — та, яка відстоює і захищає. Ми зараз також захищаємося, ми ведемо святу визвольну законну війну. Ми відстоюємо право на життя, на свободу, на мир”, - підкреслив священнослужитель.






Відбулася спільна молитва за Україну, український народ та всіх, хто захищає країну від ворога / Фото: Володимир Тарасов, Укрінформ


































Захід організували Національний музей Революції Гідності, ГО “Родини Небесної Сотні" та Київська Трьохсвятительська духовна семінарія УГКЦ за участі КП УЗН Печерського району м. Києва. Помолитися прийшли небагато людей — загалом, близькі родичі загиблих під час Євромайдану. Проте отець Юрій запевнив, що де би людина не молилася — Бог почує.
Після молитви учасники заходу поклали квіти то портретів Героїв Небесної Сотні на знак пам’яті про загиблих захисників України.