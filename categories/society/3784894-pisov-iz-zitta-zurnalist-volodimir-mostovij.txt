У віці 76 років пішов із життя український журналіст, перший головний редактор і засновник видання «Дзеркало тижня» Володимир Мостовий.

Як передає Укрінформ, про це повідомило «Дзеркало тижня».
«Сьогодні не стало Володимира Павловича Мостового. На 77-му році життя пішов творець «Дзеркала тижня». Людина, яка 17 років – з 1994-го по 2011-й – відстояла біля керма нашого видання. Яка створила колектив. Заклала моральний кодекс «Дзеркала» і всі 29 років забезпечувала клімат-контроль у нашій професійній родині», – ідеться у повідомленні.
Прощання з Мостовим відбудеться в суботу, 11 листопада, о 12:00 у Великому залі київського крематорію за адресою: вулиця Байкова, 16.
«Не буде подушечок з орденами. Як журналіст Володимир Павлович не вважав для себе за можливе приймати ласки будь-якої влади. У людини, яка створила перше в Незалежній Україні аналітичне та розслідувальне видання, не буде місця на центральній алеї Байкового кладовища — він залишиться з родиною, в якій завжди черпав сили та віддавав їх Справі, друзям, колегам», – зазначили у «Дзеркалі тижня».
Як повідомлялося, Володимир Мостовий народився в селі Перегонівка Кіровоградської області у 1947 році, закінчив факультет журналістики Київського національного університету імені Тараса Шевченка. До того, як у 1994 році стати головним редактором «Дзеркала тижня» пропрацював у низці видань, серед яких – «Вечірній Київ» та «Хрещатик».
Мостовий очолював комісію з журналістської етики та був членом Ради конкурентоспроможності України. Серед призначених йому свого часу нагород – друга премія німецького медіафонду «Шпаркассе Лейпциг» – «За свободу і майбутнє засобів масової інформації».