Російська Федерація розпочала збір даних цивільних для нібито прискорення процесу їх повернення.

Як передає Укрінформ, про це уповноважений Верховної Ради України з прав людини Дмитро Лубінець повідомив у Телеграмі.
«Наполегливо рекомендуємо - не взаємодіяти з представниками РФ, не повідомляти їй персональні дані українських громадян та не порушувати Закон України «Про захист персональних даних», - заявив омбудсмен.
За його словами, цілком очевидно, що після їх збору Росія може розпочати чергову маніпуляцію та нашкодити тим, хто нині перебуває у заручниках.
Лубінець зазначив, що правильним рішенням є подання інформації про цивільну особу зниклу безвісти за особливих обставин уповноваженому Верховної Ради України з прав людини. Він також нагадав, що з 2 травня почав діяти Єдиний реєстр осіб, зниклих безвісти за особливих обставин.
«Не забуваймо, що ворог взагалі не повинен брати у полон/заручники цивільних громадян. Однак РФ вже порушила це правило, яке чітко прописане у Женевській конвенції», - заявив омбудсмен.
Лубінець зауважив, для того, щоб повернути цивільних українців, держава напрацьовує механізми, долучає міжнародних представників та організації, випробовує різноманітні варіанти для верифікації та повернення наших громадян.
«Єдиною перепоною для їх повернення залишається РФ. Однак все неодмінно зміниться і кожен українець повернеться на Батьківщину», - заявив він.
Як повідомляв Укрінформ, в Україні розпочато досудове розслідування у понад 3300 кримінальних провадженнях за фактами викрадення та незаконного позбавлення волі цивільного населення.