Міністерство з питань реінтеграції тимчасово окупованих територій України підготувало пам’ятку на випадок зникнення електро-, водо- чи газопостачання.

Як передає Укрінформ, про це повідомило Мінреінтеграції.
Як зауважили в Мінреінтеграції, терор мирних жителів триває – загарбники завдають нових ударів по критичних об’єктах у різних областях України, щоб залишити людей без світла й тепла.
На випадок відсутності газопостачання міністерство рекомендує закупити сухий спирт, туристичні примуси та балони з газом для них, створити запаси продуктів швидкого приготування та довгого зберігання. Варто також підготувати туристичний паяльник для швидкого приготування їжі та спланувати варіант переїзду на зими в будинок із пічним опаленням.

У разі аварійної ситуації в газовій мережі слід перекрити газовий вентель у своєму будинку, допомогти це зробити сусідам літнього віку. Для приготування їжі в дворах використовувати можна мангали, печі та буржуйки. Категорично заборонено здійснювати опалення квартир дров'яними котлами чи буржуйками.
Якщо зникло водопостачання, першочергово необхідно перекрити всі крани. Також важливо підготувати запаси питної води з бюветів, колодязів, шахтних колодязів чи пунктів розливу питної води. Вживати та використовувати для приготування їжі рекомендується бутильовану питну воду, що продається в магазинах.

Наголошується, що в жодному разі не можна вживати воду з відкритих водойм. Використовувати її слід винятково для технічних цілей.
На випадок відключення електроенергії необхідно придбати все, що може стати в нагоді: свічки, ліхтарики, сірники, адаптер для зарядки телефону в автомобілі. Необхідно завчасно зарядити телефон, тримати зарядженими павербанки, акумулятори й інші батереї.
У разі аварійної ситуації в електромережі необхідно вимкнути всі побутові електричні прилади, відімкнути їх із розеток. У разі обриву чи провисання дротів у жодному разі не можна до них наближатися. Особливо обережними слід бути під час використання свічок і сухого спирту.

Як повідомлялося, 10 жовтня росія здійснила масований ракетний удар по всій території України. Лише за ранок були випущені 84 крилаті ракети й 24 безпілотники. Унаслідок ворожих обстрілів постраждали об'єкти критичної інфраструктури, в окремих областях почалися перебої з електропостачанням та мобільним зв'язком.
11 жовтня росія знову вдалася до масованих обстрілів інфраструктурних об'єктів України.
Лише у Львівській області після ракетних ударів 10 та 11 жовтня повністю знищені чотири теплоелектростанції, що не лише забезпечували регіон, а й експортували електроенергію.