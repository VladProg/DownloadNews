Спільники упродовж двох років передавали Ігорю Гуменюку, який обвинувачувався у скоєнні теракту під Верховною Радою 31 серпня 2015 року, речовини, які стали основою для виготовлення вибухівки.

Про це у телемарафоні «Єдині новини» поінформувала представниця Держбюро розслідувань Тетяна Сапьян, передає кореспондент Укрінформу.
«Виявилося, що коли підозрюваний перебував у Київському слідчому ізоляторі, йому упродовж двох років невеличкими порціями передавали під виглядом ліків речовини, які стали основою для того, щоб він виготовив вибухівку, з якою він, власне, і потрапив до Шевченківського суду», - заявила вона.
За даними правоохоронців, Гуменюк готувався до втечі тривалий час.
«Спільники передавали йому у слідчий ізолятор цю вибухівку невеликими частинами під виглядом ліків, і він кустарно зміг виготовити так званий «пояс шахіда» і кілька саморобних вибухових пристроїв. Як припускає слідство, він планував їх підірвати у приміщенні суду і втекти, використовуючи паніку, але втекти йому не вдалося», - зазначила представниця ДБР.
Як повідомлялося, 5 липня у приміщенні Шевченківського районного суду в Києві пролунав вибух під час конвоювання із зали суду Ігоря Гуменюка, якого обвинувачули у скоєнні теракту під Верховною Радою 31 серпня 2015 року.
Унаслідок вибуху правопорушник загинув, двоє працівників поліції зазнали поранень нижніх кінцівок. Загрози їхньому життю немає.
29 липня у ДБР поінформували, що Державне бюро розслідувань повідомило про підозру п’ятьом правоохоронцям через вибухи у Шевченківському районному суді Києва.