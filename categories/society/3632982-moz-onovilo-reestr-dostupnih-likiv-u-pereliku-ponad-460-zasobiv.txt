У Програмі "Доступні ліки" наявні 462 лікарські засоби, з них 149 - повністю безоплатні.

Про це у Фейсбуці повідомляє Міністерство охорони здоров'я, передає Укрінформ.
"В Україні діє Програма медичних гарантій, яка передбачає безоплатні ліки. В оновленому реєстрі 462 лікарські засоби. З них 149 - повністю безоплатні, 313 - з доплатою", - йдеться у повідомленні.
Це препарати для лікування серцево-судинних захворювань, бронхіальної астми, цукрового діабету II типу, нецукрового діабету, розладів психіки та поведінки, епілепсії.
Також, як зазначають в МОЗ, в програму було додано два нові напрями: хронічне обструктивне захворювання легень та хвороба Паркінсона.
Інформацію про "Доступні ліки" та інструкції до них можна знайти на сайті «Ліки Контроль».
Також є мобільний застосунок "Ліки Контроль", чат-бот «Спитай Гриця» для пошуку препаратів і найближчої аптеки, ресурс «Tabletki.ua» для пошуку «доступних ліків» в аптеках.
В МОЗ нагадали, що для пацієнтів, які лікуються у стаціонарі, ліки з Національного переліку лікарських засобів надаються безоплатно на весь період лікування.
Нацперелік включає назви основних безпечних лікарських засобів із доведеною ефективністю, які використовуються під час лікування проти найпоширеніших захворювань в Україні. Медзаклади закуповують ліки з Нацпереліку самостійно. До нього входять понад 400 препаратів (проти серцево-судинних захворювань, хвороб органів дихання, інфекційних захворювань, хвороб кістково-м’язової системи, хронічних захворювань нирок тощо).
Перевірити наявність ліків у медзакладі можна на «Є ЛІКИ»
Фото: apteka.ua