Українські та чеські правоохоронні органи нейтралізували транснаціональне злочинне угруповання шахраїв, яке викрадало гроші з банківських рахунків громадян країн Європейського Союзу.

Як передає Укрінформ, про це СБУ повідомляє у Телеграмі.
“Служба безпеки спільно з Нацполіцією та правоохоронними органами Чеської Республіки нейтралізувала транснаціональне злочинне угруповання шахраїв”, - ідеться в повідомленні.
Зловмисники спеціалізувались на викраденні грошей з банківських рахунків через фішингові посилання в популярних інтернет-магазинах.
За оперативними даними, з лютого минулого року ділки ошукали понад тисячу жителів ЄС на загальну суму 160 млн у гривневому еквіваленті.

У ході слідчо-оперативних дій в Україні затримали організатора угруповання та його спільника.

Крім того, на території Євросоюзу затримали ще 17 учасників злочинної групи. Серед них – громадяни білорусі.

За даними слідства, організатором є житель Києва, фахівець у сфері ІТ. Спільників він підшукував через власні зв’язки, а також на платформі Darknet.
Для реалізації шахрайської схеми зловмисники розміщували на торговельних інтернет-платформах оголошення про продаж популярних товарів за привабливою ціною.
Для оформлення замовлення покупцям пропонували перейти за фішинговим посиланням, де вони вносили реквізити своїх банківських карток.
Затриманим в Україні особам повідомили про підозру за п'ятьма статтями Кримінального кодексу України: ч. 1 ст. 255 та ч. 2 ст. 255 (створення, керівництво злочинною спільнотою або злочинною організацією, а також участь у ній); ч. 3, 5 ст. 27, ч. 4 ст. 28 та ч. 4 ст. 190 (організація заволодіння чужим майном шляхом обману (шахрайство), вчинене повторно, шляхом незаконних операцій з використанням електронно-обчислювальної техніки, у складі злочинної організації).
Суд обрав їм запобіжний захід у вигляді тримання під вартою без права внесення застави.
Як повідомляв Укрінформ, у березні прокуратура направила до суду обвинувальний акт відносно вісьмох учасників злочинної організації, які під виглядом інвестування у криптовалюту обібрали інвесторів на 5 млн грн.


Фото: СБУ