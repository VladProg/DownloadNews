Вища рада правосуддя відмовила у задоволенні клопотання про тимчасове відсторонення від здійснення правосуддя судді Печерського райсуду Києва Тетяни Ільєвої, якій повідомлено про підозру у скоєнні кримінальних правопорушень.

Про це повідомляє пресслужба ВРП, передає Укрінформ.
“Вища рада правосуддя дійшла висновку про відсутність підстав для тимчасового відсторонення судді Тетяни Ільєвої від здійснення судочинства. За це рішення проголосувало 14 із 17 членів ВРП”, - поінформували у відомстві.
Там додали, що повний текст рішення з мотивувальною частиною буде підготовлено й оприлюднено найближчим часом.
Як зазначається, клопотання надійшло від заступника Генерального прокурора – керівника Спеціалізованої антикорупційної прокуратури у зв’язку з притягненням судді до кримінальної відповідальності.
30 березня судді Ільєвій повідомлено про підозру у скоєнні кримінальних правопорушень.
За даними НАБУ, 30 березня судді районного суду Києва повідомили про підозру у зловживанні владою та внесенні до ухвали завідомо неправдивих відомостей (ч. 2 ст. 364, ч. 1 ст. 366 КК України).
За даними слідства, у листопаді 2020 року суддя ухвалила рішення про зняття арешту з 110,7 тис. євро та 9,3 тис. дол., посилаючись на нібито належність цих коштів не обвинуваченому у справі, а іншій особі. Рішення було ухвалено завідомо незаконно, заявляють у НАБУ.
Фото: Вища рада правосуддя