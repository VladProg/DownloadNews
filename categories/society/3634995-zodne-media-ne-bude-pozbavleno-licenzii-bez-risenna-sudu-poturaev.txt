З ухваленням закону про медіа жодне ЗМІ не буде позбавлено ліцензії без рішення суду.

Про це на брифінгу в Медіацентрі Україна — Укрінформ сказав голова Комітету Верховної Ради з питань гуманітарної та інформаційної політики Микита Потураєв.
“Хочу зазначити, бо багато було спекуляцій неправдивих, що жодне українське медіа не може бути заблоковане, позбавлене ліцензії без рішення суду. Тобто регулятор зобов’язаний звертатися до суду, коли йдеться про українське медіа”, - сказав Потураєв.
За його словами, з ухвалення закону про медіа санкційна система за порушення законодавства стала більш гнучка і зрозуміла.
“Ми ввели так звані приписи, це механізми інформування. Нацрада, відправляючи припис, інформує медіа, що виявлено таке-то порушення і просить його виправити. Ці приписи не записуються в особову справу, звичайно, фіксується кількість, але вони не залишаються в особовій справі. Треба їх накопичити, щоб Нацрада переходила до попереджень, які є вже санкціями. Ця санкція попередження теж не поєднується зі штрафом, але записується в особову справу. Якщо медіа накопичує попередження, тоді вже починаються штрафи. А коли вже накопичуються штрафи мова постає вже про найбільшу санкцію у вигляді позбавлення ліцензії або позбавлення реєстрації”, - розповів нардеп.
Водночас він заявив, що в законі зміцнені механізми захисту виробників українського медійного продукту.
Потураєв зауважив, що ухвалений закон встановлює рівні правила гри на медійному ринку для всіх існуючих медіа.
“Ми свідомо не робили різниці між телебаченням, радіо, друкованими чи онлайн-медіа. Це робить його фактично медійним кодексом”.... У тому напрямку, де ти в медіа працюєш, береш той розділ і все зрозуміло, які правила в цій сфері діяльності. Правила ці абсолютно однозначні. Вони не допускають двозначності, оціночні речі, такого немає. Правила, які встановлює закон про медіа, прозорі, чіткі”, - сказав Потураєв.
Він нагадав, що для імплементації директив ЄС про аудіо та візуальну продукцію необхідно внести ще зміни в закон про рекламу, і це, за його словами, зробити легше, ніж розробити закон про медіа
“Ми сподіваємося, що одразу після різдвяних свят в Європі ми зможемо обговорити (ці зміни — ред.) з європейськими експертами і відповідно далі реєструвати. Його (закон - ред.) треба на початку наступного року проголосувати обов’язково. Я впевнений, що ВР це зробить”, - сказав Потураєв.
Щодо врегулювання на законодавчому рівні роботи медіа в період виборів Потураєв зазначив, що на наступному тижні відповідні зміни будуть зареєстровані як зміни до Виборчого кодексу.
Як повідомляв Укрінформ, 13 грудня 2022 року Верховна Рада ухвалила Закон "Про медіа".
Закон визначає правові засади діяльності в Україні суб’єктів у сфері медіа, а також засади державного управління, регулювання та нагляду у цій сфері. Органом державного регулювання діяльності медіа, а також органом нагляду у цій сфері є Національна рада України з питань телебачення і радіомовлення.
Регулятор розглядає питання про порушення законодавства та/або умов ліцензії і застосовує заходи реагування. Заходами реагування на порушення є припис (застосовується за рішенням Національної ради); штраф (застосовується за рішенням Національної ради); анулювання ліцензії (за рішенням суду); скасування реєстрації (за рішенням Національної ради або за рішенням суду); заборона видання та розповсюдження друкованого медіа (за рішенням Національної ради або за рішенням суду) тимчасова заборона поширення онлайн-медіа (за рішенням Національної ради); заборона поширення онлайн-медіа (за рішенням Національної ради або за рішенням суду).