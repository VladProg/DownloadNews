Під час війни більшість українців відчувають тривогу, надію та страх.

Про це заявив професор кафедри психології та педагогіки НаУКМА Андрій Гірник на онлайн-пресконференції на тему “Самопочуття українців під час війни: емоції, очікування, особистий досвід", коментуючи результати проведеного Фондом «Демократичні ініціативи» імені Ілька Кучеріва опитування, передає кореспондент Укрінформу.
“Надії щодо майбутнього держави зросли з 43 відсотків, які були у довоєнний період, до 61,1 відсотка зараз. Це дуже високий відсоток, і такого ніколи не було у мирний час”, - сказав Гірник.
На його думку, одним із вагомих факторів, що впливає на це, може бути сподівання на майбутню економічну допомогу Заходу — так званий план Маршалла для України.
Водночас на пресконференції зазначалося, що говорячи про своє власне майбутнє, основною емоцією, яка переважає впродовж війни, 40,7% респондентів назвали тривогу. Значно менше опитаних називають надію (22%) і страх (17,9%).

“Лише 4,6 відсотка опитаних вказали, що відчувають нестачу послуги психологічної підтримки. Попри негативні емоції, переважна більшість оцінює свій психічний стан як в основному нормальний, що не потребує професійної корекції”, - зауважив професор.
Опитування методом face-to-face було проведене Фондом «Демократичні ініціативи» імені Ілька Кучеріва спільно з Центром політичної соціології за підтримки John Fell Oxford University Press Research Fund впродовж 7–15 травня 2022 р. Загалом було опитано 1000 респондентів за вибіркою, що репрезентує доросле населення Заходу (Волинська, Закарпатська, Івано-Франківська, Львівська, Рівненська, Тернопільська, Чернівецька області) та Центру (Вінницька, Кіровоградська, Хмельницька, Черкаська області).
Вибірка репрезентативна за такими показниками, як стать, вік, тип поселення та область проживання. Максимальна випадкова похибка вибірки не перевищує 3,1%.