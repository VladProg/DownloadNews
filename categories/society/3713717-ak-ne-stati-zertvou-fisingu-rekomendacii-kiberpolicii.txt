У кіберполіції надали рекомендації, як не стати жертвою шахрайства з використанням фішингу.

Як передає Укрінформ, про це повідомляє Міністерство внутрішніх справ України.
Під час воєнного стану шахраї все частіше використовують фішингові сайти, які маскують під ресурси для оформлення соціальних виплат від держави, фондів, міжнародних організацій.
«Важливо, що на фішинговий сайт може вказувати будь-яка відмінність в URL-адресі (зайві символи, невірне написання). Користувачам варто завжди звертати увагу на адресу необхідного сайту, а також не переходити за підозрілими гіперпосиланнями і не вводити конфіденційні дані», - йдеться у повідомленні.
Для онлайн-шопінгу громадянам рекомендується використовувати перевірені сайти, а інформацію щодо соціальних виплат отримувати лише з офіційних сторінок державних органів.
Кіберполіція також наголошує, що схеми з використанням фішингу зловмисники можуть використовувати і на платформах оголошень. Тому при купівлі-продажу товарів варто обговорювати деталі угоди лише у чаті цієї платформи і не переходити у сторонні месенджери.
Як повідомляв Укрінформ, Департамент кіберполіції НПУ за п’ять місяців цього року отримав понад 15 тисяч звернень від громадян, постраждалих від фішингових атак.