Український телевізійний марафон "Єдині новини" транслюватимуть на телебаченні Молдови, що сприятиме боротьбі з російськими фейками.

Про це повідомив Прем'єр-міністр України Денис Шмигаль під час спільного брифінгу з главою уряду Молдови Наталії Гавріліце, передає кореспондент Укрінформу.
"Забезпечимо трансляцію українського телемарафону "Єдині новини" на молдовському телебаченні. Це дозволить ефективніше боротись з російськими фейками та дезінформацією", - сказав Шмигаль.
Він додав, що 2023 рік стане роком української культури в Молдові, що сприятиме зближенню народів.

Крім того, Прем'єр-міністр України наголосив, що наслідки повномасштабної війни щоденно відчутні у всій Європі і ніхто не почувається безпечно, зокрема, вчора під час масованої ракетної атаки молдовська енергосистема зазнала колосальних перевантажень. "Це буде повторюватись знову і знову, аж поки подолаємо ворога, звільнимо українські землі та змусимо росію відповісти за свої злочини", - підкреслив він.
Шмигаль також висловив вдячність Молдові за підтримку суверенітету і територіальної цілісності України, засудження російських військових злочинів та злочинів проти людяності, за визнання російської агресії геноцидом українського народу.
"Будемо нарощувати та поглиблювати нашу співпрацю у боротьбі з російською пропагандою для захисту енергетичної безпеки наших держав, галузі логістики, у сфері торгово-економічного партнерства", - додав глава українського уряду.
Як повідомлялося, Шмигаль домовився з прем’єркою Молдови про співпрацю країн у сфері протиповітряної оброни та покращення прикордонного контролю.
У листопаді повідомлялося, що серед тих, хто використовує телебачення як джерело новин, телемарафон «Єдині новини» дивляться щодня більш як 60%, щотижня - майже 30%, а довіряють йому 84% глядачів.