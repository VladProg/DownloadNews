Благодійна організація Save Ukraine повернула ще 19 українських дітей з тимчасово захоплених росіянами територій.

Як передає Укрінформ, про це у Фейсбуці повідомив засновник Save Ukraine Микола Кулеба та опублікував відповідне відео.

За його словами, "19 українських дітей вдалося команді Save Ukraine вивезти з тимчасово окупованих територій в рамках 12 рятувальної місії".
"Це вже 196 дітей, яких наша команда повернула в Україну", - підкреслив Кулеба.
Він подякував усім, хто був поруч і допомагав виконувати цю складну, але важливу роботу.
Як повідомляв Укрінформ, у вересні з тимчасово захопленого лівобережжя Херсонської області повернули 11 дітей, із них наймолодшій дівчинці - три роки.