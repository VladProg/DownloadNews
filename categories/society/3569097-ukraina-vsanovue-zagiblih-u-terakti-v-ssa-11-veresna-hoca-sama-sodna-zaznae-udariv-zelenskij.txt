Україна вшановує пам'ять загиблих у теракті 11 вересня 2001 року в США, хоча нині й сама щодня зазнає ракетних ударів та добре знає, що таке тероризм.

Про це Президент Володимир Зеленський написав у Твітері, передає Укрінформ.
«Сьогодні віддаємо шану пам’яті жертв терактів 11.09.2001. Цей день – один з найтрагічніших в історії США та світу. Україна, яка щодня зазнає ракетних обстрілів, добре знає, що таке тероризм, і щиро співчуває американському народові», - зазначив Зеленський.
На його переконання, тероризм є злом, якому не місце в сучасному світі.
Як повідомлялося, теракт 11 вересня 2001 року у США - низка терористичних атак, під час яких терористи-смертники на захоплених літаках атакували вежі Всесвітнього торговельного центру у Нью-Йорку та будівлю Пентагону у Вашингтоні. Безпрецедентні теракти, які назавжди змінили Америку, скоїли 19 молодих арабів, виконуючи накази ісламістів, які базувалися в Афганістані.
11 вересня о 8:46 ранку перший літак врізався у північну башту Всесвітнього торговельного центру у Нижньому Манхеттені. За 17 хвилин другий літак врізався у Південну вежу. Менш як за 90 хвилин, вежі-близнюки, в яких щодня працювали до 50 тис. осіб впали.
О 9:37 третій авіалайнер врізався у західний фасад Пентагону. О 10:03 четвертий літак впав на поле на півдні Пенсильванії. Він прямував у Капітолій або у Білий дім, але завдяки сміливості пасажирів, які вже знали про те, що Америка зазнала нападів, задуму терористів не судилося збутися.
У Всесвітньому торговельному центрі загинуло понад 2600 осіб; 125 загинули у Пентагоні; 256 людей загинули в усіх чотирьох літаках. Серед загиблих - громадяни США та ще 91 держави, зокрема й України.