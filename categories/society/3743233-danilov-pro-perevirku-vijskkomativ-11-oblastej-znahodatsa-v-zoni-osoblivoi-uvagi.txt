Робота територіальних центрів комплектування та соціальної підтримки (ТЦК та СП) в 11 областях України знаходиться в зоні особливої уваги правоохоронців.

Як передає Укрінформ, про це секретар РНБО Олексій заявив в ефірі загальнонаціонального телемарафону "Єдині новини”.
“Ми отримали звіт першого заступника міністра оборони генерала Павлюка відносно роботи тої групи, яку він безпосередньо очолював. 11 областей сьогодні знаходяться в зоні особливої уваги цієї групи правоохоронців... Зараз тривають 100 обшуків в різних містах, пов'язаних саме з центрами комплектації, які, на превеликий жаль, в невідповідний спосіб займались тими речами, якими під час війни точно займатися не треба”, - повідомив Данілов.
Відповідаючи на питання, чи потрібно саме зараз змінювати систему комплектації і мобілізації, секретар РНБО зауважив, що питання складне, однак наразі розглядається питання залучення до роботи в ТЦК та СП тих осіб, які повертаються з лінії фронту.
“Це непросте питання. Я можу точно сказати, що на старті, коли я проговорював це питання, і генерал Залужний, й інші члени Ставки підтримали рішення, що саме ті хлопці і дівчата, які повертаються з фронту, саме вони мають в першу чергу працювати в цих центрах. Люди, які пройшли фронт, які знають що це таке, і вони точно не допустять того, що роблять люди, які там певну частину життя проживали спокійно, жодного разу не перебуваючи на лінії фронту”, - вважає Данілов.
Він переконаний, що серед військових з бойовим досвідом знайдеться достатньо осіб відповідної кваліфікації для роботи у центрах комплектування.
Як повідомлялося, НАЗК розпочато 102 моніторинги способу життя військкомів, загалом у базу на такі перевірки внесено 1800 керівників та заступників керівників Територіальних центрів комплектування.
У липні в незаконному збагаченні викрили колишнього одеського військкома Євгена Борисова. За даними слідства, від початку повномасштабного вторгнення члени його родини придбали в Іспанії майно й нерухомість на суму 151 млн гривень.
1 серпня правоохоронці відкрили кримінальне провадження за фактом незаконного збагачення керівника Дніпропетровського обласного територіального центру комплектування та соціальної підтримки.