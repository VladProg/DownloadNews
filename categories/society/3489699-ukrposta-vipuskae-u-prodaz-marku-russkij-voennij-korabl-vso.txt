Марка «Русскій воєнний корабль… ВСЬО!» буде випущена у продаж 23 травня, її можна буде придбати у 1500 відділеннях Укрпошти. Одна особа зможе придбати 2 блоки по 3 марки.

Про це генеральний директор АТ "Укрпошта" Ігор Смілянський повідомив у Телеграмі, передає Укрінформ
"З 14:00 марки будуть продаватись в 1500 відділеннях Укрпошти по всій країні до рівня райцентрів. Ліміт - 2 блоки по 3 марки на клієнта без винятків. У селах поки ні. Це пізніше", - зазначив Смілянський.
За його словами, на перший тиждень у відділення буде передано 1 мільйон марок, тобто стільки, скільки всього було попередньої марки.
"Що буде, якщо продамо все за день? Дамо ще 1 мільйон марок орієнтовно 27 травня. Теж оголосимо завчасно. Потім ще мільйон і т.п.", - зазначив Смілянський.
Як повідомлялося, Укрпошта 12 квітня ввела в обіг першу українську поштову марку в умовах воєнного стану «Русскій воєнний корабль, іді…!». У конкурсі на дизайн марки, який було оголошено 1 березня, взяли участь майже 500 художників. Переможцем народного голосування став ескіз українського художника Бориса Гроха.
13 квітня українські військові поцілили у російський крейсер «Москва» з протикорабельної ракетної системи «Нептун», завдавши йому серйозних пошкоджень. Згодом у росії підтвердили, що крейсер затонув під час буксирування у порт.