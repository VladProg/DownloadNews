Попри офіційну пропаганду та нейтралітет угорці активно донатять на ЗСУ, за пів року лише одна волонтерська організація в Угорщині зібрала на дрони, рації та зарядні станції 70 мільйонів гривень.

Про це в інтерв'ю Укрінформу повідомив "професор з окопів", сержант окремого 68 батальйону "Закарпатські шаркані" 101-ї Закарпатської бригади ТрО Федір Шандор.
За його словами, попри офіційну пропаганду Угорщини угорці активно донатять на українську армію.
"Ми підрахували, що за весь час нашої співпраці назбирали уже понад 100 мільйонів форинтів – і це лише одна організація (йдеться про волонтерський рух Carpathian Dragon Supply - ред.) У сукупності все, що вони нам дали за пів року – це приблизно 70 мільйонів гривень. Думаю, що це нормально. Деякі великі фірми стільки не дали", - зазначив Шандор.
За його словами, донатять різні люди в Угорщині.
"Переважно це приватні донати. Ми бачимо тільки суми, які назбирали за один день. Я їжджу по бригадах і формую запити. Цей список ми потім висилаємо угорцям, і вони починають збори. Зараз формуємо уже восьмий вантаж – а дружба наша почалася лише в листопаді, тобто це за пів року" - додав Шандор.
Він також зазначив, що на угорські гроші акумулюють донати не на зброю, а на мілітарні предмети.
"Наприклад, дрони, рації, тактичні штуки, специфічні ліки для військових, комбо типу далекомірів, тепловізорів, а також батареї та зарядні станції. Усе, що ми не можемо тут дістати, або можемо, але за дуже великі гроші. Якщо говоримо про рації, мова йде про дорогі “Мотороли” вартістю 800 євро одна. А їх треба вісім на підрозділ. Дрони – мова йде про Mavic ЗТ, це еліта. Тепловізори – не мисливські, а парамілітарні. Також мова йде про батареї та зарядні станції «ЕкоФлоу»: ти чотири дні чергуєш в окопі, у тебе розрядиться техніка. Вмикаєш генератор – по ньому одразу прилітає, моментально. А з цією батареєю ти на зв'язку, і це надважлива річ на війні" - акцентує Шандор.
Як повідомлялося, Федір Шандор став відомим як професор з окопів після публікації фото з укріплень на східному напрямку фронту, де він читає онлайн лекцію для своїх студентів в УжНУ.
У березні з'явилася інформація про те, що Київ пропонував Будапешту кандидатуру Шандора як посла України в Угорщині. Наразі угорці не затвердили агреман Шандора. Проте він активно просуває тему угорської допомоги українському війську - збирає донати та закуповує на волонтерські кошти угорців рації, тепловізори та дрони.