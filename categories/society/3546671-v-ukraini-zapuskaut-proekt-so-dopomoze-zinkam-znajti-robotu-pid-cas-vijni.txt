Розпочинається проєкт Women For The Future, покликаний допомогти українкам, які втратили роботу і/або дохід внаслідок війни, знайти нові можливості для працевлаштування і професійного розвитку.

Як передає Укрінформ, про це дружина Президента Олена Зеленська поінформувала у Телеграмі.
“11 серпня починається безкоштовний курс з 8 онлайн-лекцій. Учасниць навчатимуть адаптуватися до стресу, шукати мотивацію в умовах війни та здатність повернутися до життя після травматичного досвіду”, - зауважила Зеленська.
За її словами, "далі планують освітні сесії щодо стратегій вибору і пошуку роботи, кар’єрні консультації".


Проєкт Women For The Future реалізовується Happy Monday (громадська організація “Професіонали майбутнього”) за підтримки проєкту ООН Жінки “Трансформаційні підходи для досягнення ґендерної рівності в Україні”, що фінансується урядом Швеції, та у співпраці з Офісом віцепрем’єр-міністра з питань європейської та євроатлантичної інтеграції.
Реєстрація на проєкт доступна за посиланням.
Як повідомляв Укрінформ, 8 серпня Зеленська в інтерв’ю японській телерадіокомпанії NHK наголосила, що Україна має стати найкомфортнішим місцем у світі для своїх людей, зокрема завдяки проєктам за напрямами безбар’єрності, які втілюватимуть під час відбудови країни.