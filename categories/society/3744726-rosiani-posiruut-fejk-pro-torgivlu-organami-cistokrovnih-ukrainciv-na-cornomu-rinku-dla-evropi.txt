Росіяни розповсюджують фейкове оголошення про продаж органів «чистокровних українців» на чорному ринку для європейців.

Про це у Фейсбуці поінформувала пресслужба Центру протидії дезінформації при РНБО, передає Укрінформ.
«Як зазначається в оголошенні, ціна стартує від п'яти тисяч євро, а на певні органи за запитом можлива знижка 50%. Насправді це черговий фейк росіян у рамках кампанії інформаційного впливу «Чорна трансплантологія». Центр проаналізував подібні інформаційні ресурси та дійшов висновку, що вони були створені з метою провокацій та дискредитації України», - йдеться у повідомленні.

У ЦПД нагадали, що росіяни вже використовували фейкові оголошення, зокрема про продаж західної зброї на українських маркетплейсах.
Як повідомлялося, 4 серпня у Національній гвардії заявили, що російські пропагандистські медіа знову поширюють нібито документ про наказ особовому складу однієї з військових частин Нацгвардії України застосовувати зброю на ураження на блокпостах, який вже був поширений у квітні 2023 року і був спростований.