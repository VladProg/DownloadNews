В Україні більш ніж 26 тисяч закладів освіти, в яких навчаються близько 7,6 млн школярів та студентів, потребують укриттів.

Як передає Укрінформ, про це йшлось на нараді щодо підготовки закладів освіти до навчального року, повідомляє у Фейсбуці Державна служба з надзвичайних ситуацій.
У нараді прийняли участь представники Міністерства освіти і науки України, обласних та Київської міської державних (військових) адміністрацій та ДСНС. Присутні проаналізували рівень безпеки закладів освіти у країні, стан обстеження цих закладів комісіями, участь в яких приймають фахівців різних установ та організацій.
"За результатами проведеної роботи з’ясовано, що більш ніж 26 тисяч закладів, освіту в яких здобуває близько 7,6 мільйонів школярів та студентів, потребують укриттів", - ідеться у повідомленні.

Станом на 15 липня лише 11% закладів освіти (близько 2,9 тис.) мають власні захисні споруди цивільного захисту, в яких можуть розміститися тільки 12% учасників освітнього процесу (близько одного мільйона чоловік).
Ще 10% закладів освіти (близько 2, 5 тис.) з 9% учасників освітнього процесу у них (близько 720 тис. осіб) організували укриття у власних спорудах подвійного призначення.
А 2% закладів (близько 471 закладів, в яких навчається 110 тисяч школярів та студентів) організували укриття в спорудах інших суб’єктів господарювання.
"Таким чином, до початку освітнього процесу в очній формі навчання на сьогодні готові 19% закладів освіти, в яких здобуватимуть освіту майже 20 % учасників освітнього процесу", - зазначили в ДСНС.
За результатами наради голова ДСНС Сергій Крук дав доручення ініціювати розгляд даного питання на засіданнях регіональних та місцевих комісій ТЕБ та НС та вжити заходи щодо прискорення обстеження будівель та споруд закладів освіти з метою забезпечення укриття учасників освітнього процесу, а також спільно із місцевими органами влади забезпечити облаштування усіх об'єктів фонду захисних споруд цивільного захисту.
Як повідомлялося, Міністерство освіти та науки рекомендує навчання по змінах у разі нестачі в шкільних укриттях місць для всіх учасників освітнього процесу. Також рекомендується низку предметів перевести в онлайн-формат.