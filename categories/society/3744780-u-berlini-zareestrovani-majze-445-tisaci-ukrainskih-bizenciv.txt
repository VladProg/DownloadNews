У німецькій столиці тимчасовий захист зараз мають майже 44,5 тисячі українців, які рятувалися від війни на Батьківщині.

Про це в інтерв’ю Укрінформу повідомила депутатка Палати депутатів Берліна Лілія Усік.
«Наразі в Берліні зареєстровано 46 080 шукачів притулку з України відповідно до розділу 24 закону про проживання (тимчасовий захист), з них 44 410 мають українське громадянство та 1 670 мають громадянство третьої країни», - сказала Усік, яка отримала ці дані у відповідь на запит до Сенату Берліна.
Щоправда, визнала депутатка, точна інформація про загальну кількість шукачів притулку із України, які проживають у столиці ФРН, залишається невідомою, адже, крім зазначених вище, є й інші групи. Наприклад, ті, хто мешкає в Берліні з іншим видом на проживання, прибули в рамках безвізового режиму, який дозволяє перебування протягом 90 діб, або шукачі притулку, які залишаються у закладі первинного прийому і ще не оформили документи.
Як повідомлялося, станом на кінець грудня минулого року берлінська влада говорила про те, що з початку повномасштабної війни до Берліна прибуло понад 340 тисяч українців, з яких понад 100 тисяч залишалися на той час у місті, інші поїхали далі.
Загалом Німеччина прийняла понад 1 млн українських біженців.