У справі про загибель двох курсантів у Міжрегіональному центрі гуманітарного розмінування та швидкого реагування ДСНС на Харківщині оголосили підозру співробітнику ДСНС у Сумській області, який привіз снаряд, що вибухнув.

Про це повідомила у Телеграмі Харківська обласна прокуратура, передає Укрінформ.
“Повідомлено про підозру чоловіку за фактом придбання, зберігання, перевезення та передачі бойових припасів без передбаченого законом дозволу (ч. 1 ст. 263 КК України)”, - йдеться у повідомленні.
За даними слідства, начальник кафедри приніс до навчального корпусу снаряд, який йому привіз знайомий — головний фахівець одного з відділів Державної служби України з надзвичайних ситуацій у Сумській області, який у цей час проходив підвищення кваліфікації у Центрі.

У суді обвинувачі клопотатимуть про обрання підозрюваному запобіжного заходу у вигляді тримання під вартою.
Як повідомляв Укрінформ, 31 травня двоє курсантів Національного університету цивільного захисту загинули внаслідок вибуху в гуртожитку навчального центру на Харківщині, ще один курсант був травмований.
Слідчі органи попередньо кваліфікували подію за п. 1 ч. 2 ст. 115 ККУ (вбивство двох і більше осіб).
Після трагедії відсторонено чотирьох осіб, які були відповідальні за навчальний процес.
2 червня голова ДСНС Сергій Крук заявив, що особи, дії яких призвели до загибелі курсантів, будуть звільнені незалежно від результатів службового розслідування.
5 червня начальник Слідчого управління ГУ Нацполіції в Харківській області Сергій Болвінов повідомив, що за попередньою інформацією, курсанти загинули внаслідок вибуху снаряда до САУ "Піон".
12 червня стало відомо, що ексначальнику кафедри оголосили підозру. Суд обрав йому запобіжний захід у вигляді цілодобового домашнього арешту.