Угорський суд ухвалив рішення про позбавлення волі українця Юрія Чаплінського, капітана швейцарського круїзного судна Viking Sigyn, який у 2019 році зіткнувся з екскурсійним катером на річці Дунай, що призвело до загибелі 28 людей.

Як передає Укрінформ, про це повідомляє BBC.
Чаплінського засудили до 5 років ув'язнення. Очікується, що він подасть апеляцію на рішення суду.
Зазначається, що 68-річний українець заперечував свою провину, але був визнаний винним у грубій недбалості. При цьому суд виправдав його за обвинуваченням у ненаданні допомоги постраждалим.
Сам Чаплінський, який перебував під вартою з 2019 року, заявив на суді, що глибоко шкодує про смертельну аварію.
Як повідомляв Укрінформ, зіткнення круїзного судна Viking Sigyn з прогулянковим катером на річці Дунай сталося 29 травня 2019 року. Катер перекинувся та затонув. Загалом на борту човна було 35 людей, з яких загинули 28 - переважно туристи з Південної Кореї.
У листопаді 2019-го прокуратура Угорщини висунула офіційне обвинувачення одеситу, капітану швейцарського круїзного судна Viking Sigyn.
Його звинувачували у злочинній поведінці, яка призвела до масових жертв та 35 випадків ненадання допомоги після зіткнення з іншим катером.
Ця катастрофа була найбільшою за 30 років на Дунаї, другій за довжиною річці Європи.