Оргкомітет з підготовки та проведення заходів у зв’язку з 90-ми роковинами Голодомору 1932-1933 років в Україні затвердив план заходів на 2022-2023 роки.

Про це в Телеграм написав Прем'єр-міністр Денис Шигаль, передає Укрінформ.
"На цей і наступний рік припадають 90-ті роковини однієї з найжахливіших подій для нашого народу — Голодомору 1932-1933 рр. На сьогоднішньому засіданні Оргкомітету за співголовування очільника Верховної Ради Руслана Стефанчука та керівника Офісу Президента Андрія Єрмака затвердили План заходів на 2022-2023 рр.", - повідомив Шмигаль.
Прем'єр-міністр наголосив, що світ має розуміти, що росія як була раніше, так і залишається досі злочинцем, для якого геноцид — прийнятний інструмент для досягнення власних цілей.
"Ключовим завданням для нас залишається визнання іноземними державами та міжнародними організаціями Голодомору 1932-1933 років геноцидом Українського народу. Через стільки років росія продовжує свій геноцид, і не лише проти українців. Одночасно росія влаштовує голодомор у країнах Африки шляхом блокади експорту українського зерна. Мусимо подвоїти наші зусилля, аби цей та інші злочини агресора більше ніколи не повторилися", - написав він.
Як повідомляв Укрінформ, Верховна Рада закликає парламенти держав світу визнати Голодомор 1932-1933 років геноцидом українського народу.
Фото: Телеграм Дениса Шмигаля