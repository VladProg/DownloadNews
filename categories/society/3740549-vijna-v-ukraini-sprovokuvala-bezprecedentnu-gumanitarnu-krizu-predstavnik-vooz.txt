Війна в Україні спровокувала гуманітарну кризу безпрецедентного масштабу.

Про це в інтерв’ю Укрінформу сказав представник Всесвітньої організації охорони здоров’я (ВООЗ) в Україні доктор Ярно Хабіхт.
«Війна в Україні спричинила неабиякі виклики для життя всіх українців, спровокувавши гуманітарну кризу безпрецедентного масштабу. Дуже важливо, що існує офіційна платформа для сповіщення про удари по системі охорони здоров'я та відповідна методологія, і це джерело інформації, яка надходить до Ради Безпеки ООН... Роль ВООЗ у тому, щоб підтвердити факти ударів по системі охорони здоров'я, показати їх вплив на доступ до медичних послуг. Інші органи в системі ООН, такі як Рада Безпеки, чи такі механізми, як Міжнародний кримінальний суд, мають повноваження розслідувати удари по системі охорони здоров’я, і ВООЗ співпрацює з ними відповідно до встановлених процедур, коли це необхідно», - сказав він.
За даними ВООЗ, від початку повномасштабної війни відбулося понад 1000 атак на українську систему охорони здоров’я, що є порушенням норм міжнародного гуманітарного права.
На сьогодні верифіковані 1067 атак на систему охорони здоров’я: здійснені 952 атаки на медзаклади, постраждали 74 медичних працівники та 27 пацієнтів, пошкоджено 124 одиниці медичного транспорту.
Це найбільша кількість ударів, яку ВООЗ фіксувала у будь-якій гуманітарній надзвичайній ситуації.
Як повідомляв Укрінформ, близько 30 тисяч українських лікарів первинної медицини пройшли навчання за курсом Всесвітньої організації охорони здоров'я з психологічної підтримки.