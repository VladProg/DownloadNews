На захоплених російською федерацією територіях України 835 шкіл достроково завершили навчальний процес ще 2 травня.

Про це міністр освіти і науки Сергій Шкарлет сказав в ефірі телемарафону, передає Укрінформ.
«Ми, на жаль, на окупованих територіях завершили навчання 2 травня, але всі алгоритми у нас були відпрацьовані. Сьогодні працюємо із департаментами науки та освіти, військовими адміністраціями. 835 шкіл, а це 235 тисяч дітей завершили достроково навчальний рік саме з цих окупованих територій. Взагалі 1170 шкіл знаходяться на тимчасово окупованих територіях», - сказав Шкарлет.
За його словами, МОН надало можливості продовжити навчання за освітніми стандартами України у тих закладах, які не завершили навчання достроково. Поки що йдеться про онлайн формат, а коли буде деокупація цих територій, передбачені механізми щодо оцінки рівня знань, які отримали учні, та корегуючі інструменти для підвищення якості освіти.
24 лютого росія розпочала повномасштабне вторгнення в Україну. Її війська знищують об'єкти інфраструктури, житлові райони українських міст і селищ із використанням артилерії, реактивних систем залпового вогню та балістичних ракет.