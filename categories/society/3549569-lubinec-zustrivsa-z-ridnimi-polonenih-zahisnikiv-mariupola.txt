Український омбудсмен Дмитро Лубінець зустрівся в Офісі Уповноваженого Верховної Ради з прав людини із родичами військовополонених із числа захисників Маріуполя.

Про це він поінформував у Фейсбуці, передає Укрінформ.
Лубінець наголосив, родичі протягом двох годин близькі могли задати всі наболілі питання не тільки йому як омбудсмену, але і представникам Головного управління розвідки Міністерства оборони України, Національного інформаційного бюро, Координаційного центру з питань звільнення військовополонених і уповноваженому з питань зниклих безвісти за особливих обставин Олегу Котенку.
"Зі своєї сторони представники органів державної влади давали максимально відверті відповіді на важкі складні питання і повідомили про ті зусилля, які докладала і буде докладати держава для того, щоб звільнити кожного військовополоненого, а також кожну цивільну особу, незаконно утримувану в заручниках російською федерацією", - зазначив Лубінець.
Український омбудсмен уточнив, що для нього кожна така зустріч з родичами захисників є важливою, і більшість з них проводиться без публічного звітування. Він додав, що на зустрічах з родичами захисників не тільки відповідає на питання, але і намагається одразу максимально ефективно задіяти всі можливі інструменти наявні у нього як в уповноваженого ВР з прав людини для допомоги у вирішенні поточних питань, пов’язаних з обліком військовополонених, відновленням та отриманням документів, міжвідомчою співпрацею та допомогою, яку можуть надати міжнародні організації.
Лубінець поінформував, що його представник з додержання прав людини в системі органів сектору безпеки та оборони Олександр Кононенко щоденно приймає індивідуальні та колективні звернення з питань захисту військовослужбовців, а також від родичів тих, хто опинився в полоні. Звернутися до нього можна за контактом: ​​kononenkoov@ombudsman.gov.ua або телефоном 044 298 70 60.
Водночас очільник Офісу Омбудсмена сказав, що боротьбу за звільнення захисників «Азовсталі» не припинено.
«Ми щоденно ведемо публічну комунікацію з нашими партнерами, звертаємось до міжнародних організацій з вимогою звернути увагу на ті злочини, які вчиняє рф відносно українських військовополонених. Робимо те, про що не можемо розповідати на загал. Бо тільки спільними зусиллями ми можемо не допустити судилища російських окупантів над українськими захисниками та захисницями у Маріуполі», - уточнив він.
Український омбудсман також нагадав, що у Києві працює громадська приймальня Координаційного штабу з питань поводження з військовополоненими по вулиці Спаській, 37, яка відкрита для прийому громадян - для звернень родичів захисників за попереднім записом за телефоном 044-425-12-09.
Також працює і консультаційна лінія - 095-412-74-24. Родичі захисників можуть отримати повний супровід, - це правова допомога та адвокатські послуги тощо.
Уповноважений ВР з прав людини поінформував, що нещодавно було запущено чатбот у Телеграмі, який допоможе дізнатися інформацію про близьких у полоні. Для цього достатньо лише надати необхідну особисту інформацію та повідомити прізвище, ім’я та по батькові людини, долю якої особа намагається з’ясувати, й упродовж 15 хвилин вона може отримати найсвіжіші дані, які є у розпорядженні держави - https://t.me/nib_uncp_bot.
Як повідомлялося, Лубінець заявив, що звільнення полонених і повернення тіл загиблих є одним з пріоритетів роботи Офісу Омбудсмена.
Фото: Дмитро Лубінець, Фейсбук