Кабінет Міністрів ухвалив постанову, яка вдосконалює порядок соціального і правового захисту визволених з російського полону захисників та родин бранців кремля.

Про це повідомляє Міністерство з питань реінтеграції тимчасово окупованих територій у Телеграмі, передає Укрінформ.
Як зазначається, постановою затверджено Положення про Комісію з питань встановлення факту позбавлення особи особистої свободи внаслідок збройної агресії проти України, яка комісія працюватиме при Мінреінтеграції і також прийматиме рішення про компенсацію з держбюджету витрат на правову допомогу незаконно ув’язненим рф громадянам України.
Також затверджено Порядок призначення та виплати допомоги таким особам та членам їхніх родин і Порядок ведення Реєстру таких осіб, який адмініструватиме Національне інформаційне бюро (НІБ) при Мінреінтеграції.
Позбавлені свободи внаслідок агресії рф особи зможуть отримувати 100 тисяч гривень щорічно під час перебування у полоні та 100 тисяч гривень одноразово після звільнення.
У разі смерті такої особи передбачена одноразова фінансова підтримка її сім’ї від держави 100 тис. грн.
Як повідомлялося, у липні Міністерство з питань реінтеграції тимчасово окупованих територій України поновило виплати визволеним із полону українцям. Сума одноразової грошової допомоги становить 100 тисяч гривень.
4 листопада Кабінет Міністрів ухвалив рішення направити 107,5 мільйона гривень на одноразову допомогу тим, хто повернувся з полону.