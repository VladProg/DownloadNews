Міністерство оборони надало роз'яснення щодо ситуації з тендером на закупівлю обкладинок для особових справ військових, який набув розголосу в засобах масової інформації.

Про це Міноборони повідомило у Фейсбуці, передає Укрінформ.
У відомстві наполягають, що поширювана низкою ЗМІ інформація щодо ціни тек є помилковою.
"Загальна очікувана вартість тендеру – понад 20 мільйонів гривень. Втім окремі користувачі, поділили цю суму на кількість одиниць лише в першому лоті – 7 тисяч", – вказується в повідомленні.

У міністерстві пояснили, що кількість обкладинок у лотах №2, №3 та №4 залишилася не врахованою, унаслідок чого "виникла неправдива ціна по 3 тисячі гривень за штуку".
Також не враховано той факт, що торги за лотами №3 і №4 взагалі не відбулися через відсутність пропозицій.
Як наголосили в Міноборони, насправді планувалося закупити понад 58 тисяч папок. Середня очікувана вартість однієї за таким розрахунком становить 351 гривню.
"Важливо, що внутрішній фінансовий аудит веде перевірку і цієї ціни. І поки вона триває, підписання жодних договорів щодо закупівлі цих обкладинок не відбудеться", – підкреслили у відомстві.
Міноборони висловило вдячність громадськості за інтерес до цієї теми, наголосивши, що "постійний громадський контроль сприяє тому, щоб факти зловживань та корупції були виявлені".
Як повідомлялося, тендер на закупівлю обкладинок для особових справ військових Міноборони оголосило наприкінці жовтня. Внутрішня служба аудиту виявила на ринку подібні товари за нижчими цінами.