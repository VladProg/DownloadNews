Кабінет Міністрів схвалив постанову, яка запроваджує експериментальний проєкт з удосконалення порядку надання населенню субсидій для відшкодування витрат на оплату житлово-комунальних послуг.

Як передає Укрінформ, про це у Телеграмі повідомив постійний представник Кабінету Міністрів у Верховній Раді Тарас Мельничук.
«Погоджено пропозицію Міністерства соціальної політики та Міністерства цифрової трансформації стосовно реалізації протягом двох років експериментального проєкту щодо удосконалення порядку надання населенню субсидій для відшкодування витрат на оплату житлово-комунальних послуг, придбання скрапленого газу, твердого та рідкого пічного побутового палива», - йдеться в повідомленні.
Згідно із пояснювальною запискою до документа, Міністерство соціальної політики спільно з Пенсійним фондом України розробили спрощений механізм швидкого надання житлових субсидій, який у разі успішної реалізації може бути поширений на порядок надання всіх соціальних виплат.
Зокрема, запроваджується автоматизований обмін інформацією Пенсійного фонду з надавачами/виконавцями житлово-комунальних послуг, а також державними реєстрами, розпорядниками інформації якої є ДМС, ДПСУ, Мінсоцполітики та інші для отримання інформації необхідної для виявлення домогосподарств, які матимуть право на житлові субсидії.
Також започатковується проактивне виявлення потенційних отримувачів житлової субсидії та інформування їх щодо можливості нарахування їм допомоги.
Крім того, буде реалізована можливість подання заяви та декларації на житлову субсидію "в один клік" в онлайн-кабінеті на вебпорталі Пенсійного фонду України або на порталі "Дія" (при збереженні чинних шляхів та способів звернення за житловою субсидіє тощо.
Наголошується, що реалізація запропонованих проєктом акта положень потребуватиме у 2023 році видатків у сумі 47,5 млн грн.
Як повідомлялося, Пенсійний фонд здійснить автоматичний перерахунок та перепризначення субсидій на новий період із урахуванням підвищеного тарифу на електроенергію для споживачів із 1 червня.