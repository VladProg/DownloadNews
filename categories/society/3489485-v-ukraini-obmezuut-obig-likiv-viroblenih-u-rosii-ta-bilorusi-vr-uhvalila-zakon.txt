Верховна Рада ухвалила закон, який обмежує обіг в Україні лікарських засобів, вироблених у росії та білорусі.

Згідно з даними на сайті парламенту, за Закон «Про внесення змін до Закону України «Про лікарські засоби» щодо обмеження обігу лікарських засобів, виробництво яких розташовано на території російської федерації або республіки білорусь» (проєкт №7313) проголосувало 338 народних депутатів, передає Укрінформ.
У пояснювальній записці зазначається, що з огляду на триваючу неспровоковану та несправедливу військову агресію російської федерації щодо України за сприяння білорусі, необхідним є обмеження обігу лікарських засобів, виробництво яких розташовано на території цих країн.
На думку авторів документа, це своєю чергою стимулюватиме відмовитися від поставок товарів з цих країн у всьому світі.
Ухвалення закону чітко зафіксує позицію України щодо неприйнятності економічних відносин з країнами, які знищують українських громадян чи сприяють агресору у цьому. Такий крок стане взірцем для інших країн та міжнародних компаній, які продовжують свій бізнес у росії та білорусі, вважають автори.
Як повідомлялося, від 24 лютого триває повномасштабне російське вторгнення в Україну. Загарбники обстрілюють і руйнують ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет. Агресія та обстріли здійснюються, зокрема, з території білорусі.