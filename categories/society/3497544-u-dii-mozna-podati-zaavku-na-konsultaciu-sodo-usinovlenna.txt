На порталі Дія можна подати заявку на отримання консультації стосовно усиновлення дитини.

Як передає Укрінформ, про це Міністерство цифрової трансформації України повідомляє в Телеграмі.
"Завдяки здобуткам цифрової держави українці можуть навчатися, сплачувати податки, отримувати соціальну допомогу онлайн. А тепер ще й проконсультуватися щодо усиновлення дитини на порталі Дія", - йдеться в повідомленні.

Для того, щоб подати заявку потрібно авторизуватись на порталі Дія, обрати послугу консультації з усиновлення та заповнити усі необхідні пункти та підписати заявку електронним підписом.
Подання заяви триває до 5 хв, а її опрацювання — до 15 робочих днів.
У міністерстві зазначили, що працюють над наступним етапом послуги: подання в Дії заяви про статус кандидата на усиновлення, кандидата в батьки-вихователі прийомної сім'ї чи дитячого будинку сімейного типу або ж опікуна.
Як повідомляв Укрінформ, на сьогодні в Україні є 17 тисяч дітей, які потенційно можуть бути передані на усиновлення.