Перед війною до України заїхало понад 11 тисяч громадян російської федерації, які вчасно не залишили нашу країну.

Про це повідомив директор Державного бюро розслідувань Олексій Сухачов в інтерв'ю інформагентству «Українські новини», передає Укрінформ.
«З 1 грудня 2021 року до 23 лютого 2022 року на територію України заїхало понад 11 тисяч громадян РФ, які вчасно не покинули нашу країну. Тому ми зараз спільно з СБУ та Нацполіцією проводимо великий обсяг роботи щодо визначення місцязнаходження цих громадян з подальшим проведенням відповідних фільтраційних заходів», - сказав Сухачов.
Водночас він повідомив, що, крім злочинів, які розслідувалися ДБР до війни, з’явилися нові справи, зокрема, пов’язані з військовою агресією росії. Насамперед вони стосуються державної зради з боку суб’єктів ДБР: суддів, правоохоронців, військовослужбовців, окремих народних депутатів, інших посадових осіб.
Як повідомляв Укрінформ, ДБР заблокувало канал постачання в росію підприємством російського олігарха Дерипаски компонентів, що можуть використовуватися при виготовленні російського тактичного ракетного комплексу.