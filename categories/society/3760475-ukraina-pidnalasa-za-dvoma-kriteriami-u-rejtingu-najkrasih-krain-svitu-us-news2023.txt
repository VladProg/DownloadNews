У рейтингу найкращих країн світу U.S. News-2023 Україна порівняно з минулим роком опустилася на шість сходинок і посіла 68-ме місце з 87-ми. Водночас за критеріями «Військова потужність» і «Політична впливовість» країна піднялася на 6-те і 10-те місця відповідно.

Про це повідомляє Укрінформ із посиланням на дані рейтингу.
Серед ключових позитивних висновків рейтингу – те, що порівняно з 2022 роком Україна піднялася на шість позицій у категорії «Спритність» (41-ше місце) та залишилась на тих самих позиціях у категоріях «Сила» (14-те місце) та «Соціальна значущість» (34-те місце).
Країну також стали вище оцінювати за вужчими критеріями «Культурна престижність» (38-ме місце), «Динамічність» (38-ме місце) та «Турбота про права тварин» (37-ме місце).
До того ж Україна отримала високі бали за критеріями «Політична впливовість» (10-те місце) і «Військова потужність» (6-те місце).
Натомість за багатьма іншими показниками сприйняття України погіршилося. Наприклад, за критеріями «Щастя», «Якість життя», «Безпека», «Політична стабільність», «Економічна стабільність», «Місце, де я б хотів жити» Україна отримала 0 балів і опинилася на останньому місці.
Додатково країна втратила бали та продемонструвала низькі результати в категоріях «Підприємництво» (51-ше місце), «Культурний вплив» (63-тє місце), «Відкритість до ведення бізнесу» (82-ге місце), «Культурна спадщина» (81-ше місце), «Потенційне лідерство» (80-те місце), «Пригодницький дух» (85-те місце) та «Якість життя» (87-ме місце).
Також порівняно з 2022 роком Україна показала нижчі показники за критеріями «Багата історія» (54-те місце), «Сексуальність» (64-те місце) і «Дружелюбність» (68-ме місце).


Коментуючи Укрінформу потенційні причини погіршення результатів України, керівниця аналітичного відділу громадської організації Brand Ukraine Тамара Новосельська зазначила, що після екстремального сплеску уваги до України, а відтак і злету в більшості міжнародних рейтингів національних брендів у перший рік повномасштабного вторгнення, у дослідженнях і рейтингах цього року спостерігаємо реальний відголос повномасштабної війни. «Очевидно, що регулярні обстріли та руйнування інфраструктури та промислових підприємств, гуманітарна та економічна кризи, що розгортаються на очах у всього світу, не могли не призвести до падіння привабливості України як країни для ведення бізнесу, туризму чи життя», – додала вона.
Для формування рейтингу U.S. News Best Countries, який 6 вересня опублікувало американське видання U.S. News, було опитано 17 тис. людей з усього світу. Їх попросили оцінити привабливість 87 країн за 72 критеріями, які потім виокремили у десять великих тематичних категорій, серед яких – «Пригодницький дух», «Спритність», «Культурний вплив», «Підприємництво», «Культурна спадщина», «Потенційне лідерство», «Відкритість до бізнесу», «Сила», «Якість життя» та «Соціальна значущість». Метою рейтингу було продемонструвати, яке сприйняття різні країни мають за кордоном у багатьох сферах: від туризму до торгівлі.
Brand Ukraine – громадська організація, яка об’єднала однодумців та експертів у сфері стратегічних комунікацій та міжнародних проєктів. Допомагає розвивати бренд України у світі, формувати її позитивний імідж та суб’єктність.