Українська влада отримала від росіян сигнали щодо того, що рф може почати повертати українських дітей до нашої країни на системній основі.

Про це у телемарафоні поінформував Уповноважений ВР із прав людини Дмитро Лубінець, відповідаючи на запитання, чи ордер Міжнародного кримінального суду щодо арешту президента рф володимира путіна і російського дитячого омбудсмана марії львової-бєлової полегшить процес повернення українських дітей, передає кореспондент Укрінформу.
«Я не можу сказати публічно багато деталей. Але скажу як людина, яка безпосередньо приймає у цьому участь: після того, як був виданий ордер на арешт (путіна і львової-бєлової – ред.), у нас з’явилися сигнали, які можуть свідчити про те, що рф почне повертати українських дітей на системній основі», - сказав Лубінець.
Як повідомлялося, 17 березня 2023 року Палата попереднього провадження Міжнародного кримінального суду (МКС) видала ордери на арешт двох осіб - володимира путіна та марії львової-бєлової.
президента рф та уповноважену президента рф у справах дитини підозрюють у воєнних злочинах - незаконних депортації та переміщенні населення, зокрема дітей, з окупованої території України, щонайменше з 24 лютого 2022 року.