Пострадянські церемоніали та традиції у культурі вшанування Героїв України мають бути переосмислені.

Про це заявив міністр культури та інформаційної політики Олександр Ткаченко під час інтерв’ю Олексію Фадеєву в ефірі телемарафону «Єдині новини», передає Укрінформ.
«Стосовно культури героїв, на чому наголошував Президент Зеленський, це широкий спектр, який, у тому числі, говорить і про те, яким чином ми можемо вшановувати героїв, тому що усі пострадянські церемоніали, чи, так мовити, традиції мають бути переосмислені», - сказав Ткаченко.
Він наголосив, що коли міністерство проводить консультації із західними колегами щодо пантеону героїв чи меморіалу героям російсько-української війни, то «вони завжди починають з фрази «не повторюйте радянських пам'ятників».
Зокрема Ткаченко зазначив, що другим аспектом культури героїв є заснування музеїв, присвячених російсько-українській війні, і, в тому числі, пам'ятних місць у регіонах.
«Також переосмисленням, яке дозволить нам по-новому поглянути на те, як ми шануємо героїв, є безперечна ветеранська політика. Це і залученість ветеранів у роботу в креативних індустріях, в культурі. Так само сюди варто віднести наше усвідомлення того, чим є для нас сучасні герої», - акцентував міністр.
Він зауважив, що сучасні герої – не герої Другої світової війни та попередніх воєн, а ті, «які живуть і, на жаль, помирають зараз, у ці дні».
В контексті розмови Ткаченко згадав про ще одне завдання глави Української держави – створення Пантеону Героїв.
«Пантеон Героїв — це реальний об'єкт, який має бути створений. І ще одним із завдань Президента є перенесення праху наших видатних постатей, починаючи від Ярослава Мудрого, Мазепи, завершуючи героями визвольних воїн 19-20 століття, в Україну, до цього Пантеону», - розповів міністр.
Він зазначив, що у Міністерстві вже приблизно розуміють місце для Пантеону, та акцентував, що це буде не місце поховання, а місце вшанування Героїв України та історичних постатей.
Окрім того, Ткаченко пояснив, що видатні постаті, які поховані на території України, наприклад на Тарасовій Горі, мають залишатися на своєму місці.
«Мова йде лише про ті історичні постаті, що не знаходяться на території нашої держави, а також про сучасних героїв таких», - додав міністр культури та інформаційної політики.
Як повідомляв Укрінформ, Президент України Володимир Зеленський під час виступу у Верховній Раді з нагоди Дня Конституції заявив, що українська культура – це експортна галузь, яка генерує до перемоги України постійну і значну увагу світу, а її розвиток має торкнутись книговиробницта, музейної справи, нової політики захисту публічного простору, а також розвитку кіноіндустрії.