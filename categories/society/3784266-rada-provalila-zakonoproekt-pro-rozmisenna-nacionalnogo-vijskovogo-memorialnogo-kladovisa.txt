Верховна Рада не змогла ухвалити в першому читанні законопроєкт про внесення змін до деяких законодавчих актів України щодо розміщення Національного військового меморіального кладовища.

Про це повідомив народний депутат із парламентської фракції "Голос" Ярослав Железняк у Телеграмі, передає Укрінформ.
Парламентарій уточнив, що законодавчу ініціативу № 9676 підтримали лише 194 народні депутати.
За словами нардепа, у повторному першому читанні Рада знову провалила законопроєкт, його підтримали 217 парламентаріїв, проте підтримала повернення проєкту закону суб'єкту ініціативи – 232 голоси "за".
"Була дуже важка дискусія, так як раніше, 2 травня, парламент окремим законом № 9240 вже визначав місце для Національного військового меморіального кладовища у "Биківні". Але законопроєкт досі не підписаний і навряд чи буде. І головне обговорення буде якраз про те, де ж буде місце розташування", – зазначив Железняк.
Проєктом закону передбачена передача у користування та зміна цільового призначення земельних ділянок державної, комунальної власності для розміщення Національного військового меморіального кладовища.
Водночас зазначається, що проєктування Національного військового меморіального кладовища здійснюватиметься без одержання містобудівних умов та обмежень забудови земельних ділянок.
Також передбачається можливість перепоховання на Національному військовому меморіальному кладовищі Героїв України, яких починаючи з 2014 року нагороджено орденом "Золота Зірка", та перепоховання видатних борців за незалежність України у ХХ столітті.
Запропоновано ввести заборону ну вилучення, зміну цільового призначення або подальшу передачу такої земельної ділянки (або її частини) у користування.
Передбачено визначити замовником проєктування та будівництва Національного військового меморіального кладовища і відповідальним за його утримання та охорону державну установу або державне підприємство, що належить до сфери управління центрального органу виконавчої влади, який забезпечує формування та реалізацію державної політики у сфері соціального захисту ветеранів війни.
Окрім того, передбачається, що оцінці впливу на довкілля не підлягає діяльність зі зміни цільового призначення особливо цінних земель та інша діяльність, пов’язана з будівництвом та експлуатацією Національного військового меморіального кладовища.
Водночас народний депутат із фракції "Європейська солідарність" Володимир В’ятрович у Фейсбуці пояснив, що цей законопроєкт передбачав створення Національного військового кладовища у Гатному.
За його словами, парламент не підтримав проєкт закону, адже вже було ухвалено закон про Національне військове кладовище і його розташування у Биківні: "За закон тоді проголосували 322 депутати. Це розташування підтримали родини загиблих героїв, які очікували що вже цього року зможуть поховати своїх родичів".
Політик нагадав, що Президент України Володимир Зеленський не підписав цей закон і не повернув його, скориставшись правом вето, "натомість спробували протягти через парламент інший закон, з іншим місцем для цвинтаря, проти якого виступають родини"
"Маємо далі вимагати від Президента підписати ухвалений парламентом закон і врешті почати роботи із створення Національного військового кладовища. Бо тільки там де памʼятають загиблих, є ті, хто готові захищати живих", – підсумував В'ятрович.
Як повідомлялося, у травні 2022 року Верховна Рада ухвалила закон, яким передбачається створення Національного військового меморіального кладовища. Закон передбачає розміщення меморіального архітектурного комплексу на спеціально відведеній земельній ділянці, включно з військовим кладовищем, музейним комплексом, ритуальною будівлею та спорудою для почесних поховань.