У розвиток ініційованої Президентом Володимиром Зеленським політики героїв, міністр закордонних справ України Дмитро Кулеба запросив ветеранів українсько-російської війни працювати в МЗС.

Про це він заявив під час спілкування з ветеранами у Veteran Hub в Києві, повідомляє Укрінформ із посиланням на МЗС України.
“Досвід ветеранів потрібен МЗС і дипломатії воєнного часу. Я всіх закликаю - приходьте, подавайтеся, у нас на сайті є розділ “вакансії”. Зокрема, я хочу, щоб у нас працювали ветерани, які не можуть продовжувати бути на передовій через втрату здоров’я чи кінцівок”, - заявив міністр.
Кулеба наголосив, що ветерани мають користуватися суспільною повагою, а держава потребує їхнього безцінного досвіду. МЗС зацікавлене у тому, щоб брати ветеранів на роботу.
“Якщо цивільний проходить курс підготовки бійця і стає військовим, то я виходжу з того, що і військовий, пройшовши курс підготовки дипломатичного бійця, може стати дипломатом”, - підкреслив він.
У ході спілкування глава МЗС України відповів на питання учасників дискусії, зокрема поділився баченням зовнішньої політики, в якій значну роль відіграватиме проєкція військової сили України. Він наголосив на важливості безцінного досвіду українських героїв для розробки та втілення довгострокових стратегій зовнішньої політики, які посилять міжнародний миру та безпеку.
Як повідомляв Укрінформ, 28 червня, у День конституції, Президент Володимир Зеленський анонсував запровадження політики Героїв в Україні.
Фото: instagram.com/dmytro_kuleba/