Міністерство юстиції України назвало найпопулярніші та незвичні імена новонароджених, яким надавали перевагу батьки в першому півріччі цього року.

Як передає Укрінформ, про це Мін'юст повідомляє у Фейсбуці.
Так, за даними відомства, найпопулярнішими жіночими іменами, якими українці називали своїх новонароджених дітей у першому півріччі 2022 року, стали Анна, Софія, Марія, Вікторія, Анастасія, Соломія, Олександра, Поліна.
Зазначається, що після перемоги українського гурту Kalush Orchestra на пісенному конкурсі "Євробачення-2022" популярності набирає ім’я Стефанія.
Найпоширенішими чоловічими іменами, за даними Мін'юсту, у першому півріччі цього року стали Артем, Олександр, Максим, Богдан, Марк, Дмитро, Михайло.
У міністерстві зауважили, що на вибір імен для новонароджених у цьому півріччі вплинуло повномасштабне вторгнення росії в Україну. Зокрема, дітей нарікають на честь видів зброї, за допомогою якої українські захисники знищують загарбників.
За даними Мін'юсту, серед рідкісних жіночих імен, які в першому півріччі 2022 року надавали перевагу батьки новонароджених, є Аделіна-Джавеліна, Джавеліна, Квітослава, Дзвенислава, Червонка, Йордана, Євангеліна, Чіамада-Аделіна, Фрея, Жасмін, Хозяйка, Аріель, Зореслава, Міссі.
Серед чоловічих – Артур-Байрактар, Ян-Джавелін, Миролюб, Варфоломій, Князь, Северус, Зореслав, Моісей, Лорд, Марілуіз, Миродар, Добромир, Граф.
Як повідомлялося, протягом першої половини 2022 року в Україні народилися 104 905 малюків.