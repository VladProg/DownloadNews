Кабінет Міністрів схвалив законопроєкт “Про внесення змін до Дисциплінарного статуту Національної поліції України щодо врегулювання питання запобігання випадкам дискримінації за ознакою статі та сексуальних домагань на робочому місці”.

Про це у Телеграмі поінформував постійний представник Кабінету Міністрів у Верховній Раді Тарас Мельничук, передає Укрінформ.
“Пропонується доповнити Дисциплінарний статут Національної поліції України нормами, якими зобовʼязати поліцейських не допускати дискримінації, у тому числі за ознакою статі, чи сексуальних домагань, а керівника - організувати службову діяльність підлеглих з неухильним дотриманням принципу забезпечення рівних прав та можливостей жінок і чоловіків”, - написав він.
За його словами, також законопроєктом передбачаються особливості формування дисциплінарної комісії, якою буде проводитися службове розслідування, повʼязане з дискримінацією за ознакою статі чи сексуальним домаганням, зокрема призначення до її складу представників обох статей у рівному співвідношенні.
Як повідомлялося, 4 квітня Мельничук заявив, що уряд поклав на Міністерство внутрішніх справ управління системою екстреної допомоги населенню за єдиним телефонним номером 112 у режимі повсякденного функціонування.