Президент Володимир Зеленський у 37-і роковини трагедії на Чорнобильській атомній електростанції вшанував пам'ять ліквідаторів, загиблих унаслідок аварії на АЕС.

За участю Глави держави та в присутності почесної варти було встановлено квіткові композиції до пам'ятного знака «Воїнам-чорнобильцям» та меморіального кургану «Героям Чорнобиля» в Києві, передає Укрінформ з посиланням на пресслужбу ОП.


«37 років тому аварія на Чорнобильській атомній станції залишила величезний шрам для всього світу. Витік радіації перетворив колись затишну й розвинену територію на зону відчуження. Сьогодні 30-кілометрова зона навколо ЧАЕС залишається небезпечним місцем із високою концентрацією радіації», – зазначив Зеленський.

Як наголосив Президент, Україна та світ заплатили високу ціну за ліквідацію наслідків катастрофи, які відчуваються й нині.
Президент України, керівник Офісу глави держави Андрій Єрмак і присутні вшанували пам’ять загиблих хвилиною мовчання.
Як повідомлялося, аварія на четвертому блоці Чорнобильської АЕС сталася 26 квітня 1986 року. До виконання робіт, пов’язаних з усуненням самої аварії та її наслідків, були залучені понад 600 тисяч громадян.
Фото: president.gov.ua