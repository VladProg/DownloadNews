Кабінет Міністрів підвищив до 3 250 грн граничний розмір пенсій для призначення грошової допомоги пенсіонерам від Всесвітньої продовольчої програми ООН.

Про це в Телеграмі повідомив постійний представник Кабінету Міністрів у Верховній Раді Тарас Мельничук, передає Укрінформ.
«Збільшено з 24.11.2023 граничний розмір пенсійної виплати, який використовується для визначення права на отримання та для розрахунку розміру додаткової грошової допомоги, що надається за рахунок коштів ВПП ООН, із 3 000 грн до 3 250 гривень», - ідеться в повідомленні.
Відповідні зміни внесено до постанови Кабміну від 28 липня 2023 року №781 «Про реалізацію спільного з Всесвітньою продовольчою програмою Організації Обʼєднаних Націй проєкту стосовно додаткових заходів із соціальної підтримки окремих категорій населення».
Як повідомлялося, Міністерство соціальної політики, Пенсійний фонд і Всесвітня продовольча програма ООН (ВПП ООН) реалізують спільний проєкт із надання фінансової підтримки пенсіонерам, які проживають у зоні бойових дій, мають низьку пенсію та не отримують інших грошових допомог від міжнародних організацій.
Право на отримання зазначеної допомоги мають пенсіонери, які проживають на територіях активних або можливих бойових дій, включених до переліку територій, на яких ведуться (велися) бойові дії або тимчасово окупованих Російською Федерацією, а також на територіях, щодо яких визначено дату завершення бойових дій.
Для виплати допомоги отримувачам не потрібно подавати звернення. Розмір виплати визначається як різниця між 3 250 грн (із 24 листопада 2023 року) та пенсійною виплатою, але не менш як 100 грн.