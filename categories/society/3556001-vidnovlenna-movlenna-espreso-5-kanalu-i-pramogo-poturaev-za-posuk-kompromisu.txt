Відключення телеканалів "Еспресо", "5 канал" і "Прямий" від мережі Т2 пояснюється головним чином тим, що мовники не змогли між собою домовитися, і якби національних марафонів було два, то можна було б зманеврувати потужностями та всіх охочих залучити до марафону.

Таку думку в інтерв’ю Укрінформу висловив голова парламентського Комітету гуманітарної та інформаційної політики Микита Потураєв.
“Я думаю, що насправді в цій історії коріння полягає в тому, що не змогли домовитися між собою мовники, які організували цей марафон. У тебе на добу 24 години, а мовників, з якими велися перемовини, - давайте порахуємо: "Плюси" від групи «1+1», від групи «Старлайт» - канал ІСТV, «Україна» - від медіагрупи «Україна», від групи «Інтера» - «Інтер», бо там він теж був, НСТУ, - це вже п’ять, «Еспресо», «Прямий», «5 канал» - вісім. А годин у нас з вами 24. Я кажу як телевізійний менеджер, один із керівників того, що зараз називається «Старлайт», я б навряд чи справився розподілити так, щоб всі були задоволені», - зазначив він.
Тому, як вважає Потураєв, «краще було б створити два канали марафону, а не один, - тоді можна було б зманеврувати цими потужностями таким чином, щоби простору було більше, щоби всі помістилися».
Водночас він нагадав, що у березні, коли «ця історія відбувалася», ситуація в Україні була дуже важка.
«Треба було це дуже швидко створити телемарафон, щоби забезпечити потік мовлення. У чому з технічної точки зору завдання? Ми ж пам’ятаємо, прилітало в телевежу, і це тільки в Києві, тож треба було зібрати максимальну кількість частот, щоб у людей, навіть якщо "прилетіло" і, скажімо, чотири чи п’ять частот, або навіть сім частот виключилося, щоб хоча б дві залишилися. Тобто, там же фактично всі ці частоти, без цих трьох каналів, вісім, вони транслюють одне і те саме, це ж не одна частота на один марафон, а це шість частот на один марафон”, - зазначив Потураєв.


На думку депутата, марафон має продовжуватися, але він повинен розвиватися, має знаходити нові форми, щоби утримувати глядацький інтерес. «І я вважаю, що в рамках цього пошуку, можливо, і треба пошукати нових якихось компромісів з усіма мовниками, які хочуть робити внесок в нашу українську перемогу і, зокрема, в перемогу на інформаційному фронті», - підсумував Потураєв.
Як повідомляв Укрінформ, Прем'єр-міністр Денис Шмигаль доручив Державній службі спеціального зв'язку та захисту інформації спільно із МКІП додатково опрацювати питання, порушене у відповідній петиції щодо повернення у цифровий ефір телеканалів "Еспресо", "5 канал" і "Прямий".