Журналісти з різних світових медіа, які в різні часи працювали в москві, опублікували відкритий лист главі мзс рф сергію лаврову з вимогою зняти звинувачення і негайно звільнити кореспондента The Wall Street Journal Евана Гершковича, заарештованого за звинуваченням у шпигунстві.

Про це повідомляє Укрінформ з посиланням на сайт Free Gershkovich.
«Журналістика – не злочин. Арешт Евана Гершковича посилає тривожний та небезпечний сигнал про ігнорування росією незалежних ЗМІ та демонструє байдужість до долі молодого, талановитого та чесного журналіста. Ми закликаємо російську владу зняти ці звинувачення та негайно звільнити Евана Гершковича», - йдеться в листі, зверненому главі мзс росії.
Звернення підписав 301 журналіст із 22 країн, у тому числі кореспондент BBC News Орла Герін, колишні співробітники The New York Times Білл Келлер та Джон Кампфнер, головний редактор The New Yorker Девід Ремнік, кореспонденти The Guardian Шон Уолкер та Люк Хардінг та інші.
Підписанти листа наголошують, що вони «працювали у росії іноземними кореспондентами, хтось кілька місяців, хтось десятиліттями». І всі вони шоковані, вражені арештом колеги Евана Гершковича та висунутими проти нього звинуваченнями.
«Еван Гершкович має великий та вражаючий досвід журналістської роботи. Ми не сумніваємося, що єдиною метою його роботи було інформування читачів про сучасну дійсність у росії. Пошук інформації, навіть якщо він іде у розріз із політичними інтересами, не робить Евана злочинцем чи шпигуном, але робить його журналістом», - підкреслюються в листі.
Як повідомляв Укрінформ, кореспондент WSJ Еван Гершкович був затриманий у рф 29 березня під час журналістського відрядження до Єкатеринбурга. Він став першим представником американського ЗМІ, ув’язненим російською владою з 1986 року та одним з кількох американців, неправомірно заарештованих упродовж останніх років у росії.
17 квітня посол США у москві Лінн Трейсі вперше відвідала затриманого кореспондента, якого звинувачують у шпигунстві.
У Білому домі заявили, що добиватимуться від москви постійного консульського доступу до Евана Гершковича, щоби підтримувати з ним перманентний контакт.