В Україні з’явився буклет з інформацією для жертв та свідків злочинів сексуального насильства під час війни.

Про це у Фейсбуці поінформувала заступниця міністра внутрішніх справ України Катерина Павліченко, передає Укрінформ.
«Що треба знати та як діяти, якщо ви постраждали або стали свідком воєнного злочину? Особливо, коли мова йде про такий латентний злочин, як сексуальне насильство під час війни. Найважливіше на цю тему зібрано в інформаційному буклеті», - заявила вона.
Павліченко зазначила, що люди перебували на загарбаних російськими військами територіях місяцями, і вони не одразу зможуть розповісти про ті звірства, які скоїли росіяни. При цьому вона висловила переконання, що провина завжди лежить на злочинцеві.
«Громадяни повинні бути обізнані про те, куди звернутися за психологічною, правовою допомогою та яку інформацію слід надати відповідним органам. Водночас правоохоронці мають розуміти, як спілкуватися з особою, яка пережила насильство», - уточнила заступниця глави МВС.
Вона закликала громадян, які постраждали від сексуального насильства, або ж стали свідками такого злочину, не мовчати.
«Спеціалісти обов‘язково допоможуть вам впоратися з наслідками пережитого, а правоохоронці задокументують воєнний злочин. росія відповість за усі звірства, які вчиняє на нашій землі», - зазначила заступниця міністра.
За інформацією чиновниці, буклет розроблено за ініціативи МВС України при підтримці Фонду Народонаселення ООН в Україні, за участі Нацполіції України, СБУ, Офіс генпрокурора, Міністерство юстиції та МОЗ України, а також Безоплатної правової допомоги та Національної соціальної сервісної служби України.
Як повідомлялося, генпрокурор Андрій Костін заявив, що спецпредставниця Генсека ООН з питань сексуального насильства Праміла Паттен відкриє офіс у Києві.