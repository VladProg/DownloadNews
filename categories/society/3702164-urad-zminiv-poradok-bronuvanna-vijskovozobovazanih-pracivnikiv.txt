Кабінет Міністрів вніс зміни до порядку бронювання військовозобов’язаних, встановивши строки прийняття рішення про бронювання.

Як передає Укрінформ, про це повідомив у Телеграмі постійний представник Кабміну у Верховній Раді Тарас Мельничук.
"Внесено зміни до Порядку бронювання військовозобов’язаних за списком військовозобовʼязаних під час дії воєнного стану", - йдеться в повідомленні.
Зазначається, що органи державної влади, інші державні органи у строк не більш як 5 робочих днів мають передавати списки до Генерального штабу Збройних Сил (СБУ, Служби зовнішньої розвідки) для їх перевірки та погодження.
При цьому погодження та подання Генеральним штабом Збройних Сил (СБУ, Службою зовнішньої розвідки) списків до Мінекономіки має відбуватись у строк не більш як 10 робочих днів.
Мінекономіки має приймати рішення про бронювання військовозобовʼязаних у строк не більш як 5 робочих днів, а зарахування військовозобовʼязаного на спеціальний військовий облік територіальним центром комплектування має відбуватися у строк не більше 5 робочих днів.
Як повідомляв Укрінформ, відповідно до оновленого порядку, бронюванню підлягають керівники та заступники, а також 50% від кількості (на дату подання списку) військовозобов'язаних працівників підприємств, установ і організацій, яким встановлено мобілізаційні завдання; підприємств, які виробляють товари (виконують послуги) для потреб ЗСУ, а також підприємств, установ та організацій, які є критично важливими для функціонування економіки та забезпечення життєдіяльності населення.