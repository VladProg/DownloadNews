Для людей з інвалідністю впроваджується сервіс надання адміністративних послуг вдома через мобільні цифрові валізи.

Проєкт поки є пілотним і реалізується лише в низці громад, розповіла дружина Президента Олена Зеленська у Телеграмі, повідомляє Укрінформ.
«Люди з інвалідністю, люди літнього віку та всі, хто фізично не можуть відвідати ЦНАП, відтепер зможуть отримати адміністративні послуги вдома. Це стало можливим завдяки мобільним цифровим валізам, які поступово запроваджуватимуть у громадах», - зазначила вона.
Перша леді пояснила, що адміністратор ЦНАП матиме пересувне робоче місце з портативним обладнанням і зможе надавати послуги українцям, яким важко пересуватись, вдома чи у лікарні.
Також, за її словами, мобільні валізи використовуватимуть у віддалених населених пунктах, що особливо важливо під час війни.
Олена Зеленська додала, що наразі цифрові валізи будуть передані тільки пілотним громадам у цільових регіонах програми: Вінницькій, Волинській, Дніпропетровській, Луганській та Одеській областях.
«Цей проєкт – ще один важливий крок до інклюзивності, який зробила Україна. І неймовірно важливо, що робота з усунення бар’єрів для усіх наших громадян ні на мить не зупиняється під час війни», - підкреслила дружина Президента.
Як повідомляв Укрінформ, раніше Міністерство цифрової трансформації анонсувало, що громадам пілотних областей передадуть портативне обладнання для надання адміністративних послуг поза межами ЦНАП.