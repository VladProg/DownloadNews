Українці попри голод, темряву і холод зберегли здатність не підкорюватися та волелюбність.

Як передає Укрінформ, про це Президент Володимир Зеленський заявив у Телеграмі.
За його словами, "українці пройшли через дуже страшні речі. І попри все зберегли здатність не підкорюватися та свою волелюбність. Колись нас хотіли знищити голодом, тепер – темрявою та холодом".

Відео: Zelenskiy/Official, Telegram
"Нас не зламати. Наш вогонь не згасне. Ми знову переможемо смерть", - наголосив Президент.
Керівник Офісу Президента Андрій Єрмак наголосив, що росіяни заплатять за всіх жертв Голодомору в Україні і будуть відповідати за сьогоднішні злочини.
"Пам‘ятаємо Голодомор. Знаємо, хто автор геноциду. Також бачимо, хто хоче створити "холодомор", - написав Єрмак у Телеграмі.
За його словами, росіяни заплатять за всіх жертв Голодомору і будуть відповідати за сьогоднішні злочини, "це буде історичний час розплати".
У Свою чергу Голова Верховної Ради Руслан Стефанчук підкреслив, що Голодомор в Україні 1932-1933 рр. є злочином геноциду українського народу, тож українці завжди стоятимуть на захисті історичної справедливості та звертатимуться до світу, аби такі та подібні злочини більше ніколи не повторилися.
"Винищення народу. Терор голодом. Масове вбивство. Вбивство тільки тому, що Українці. Це все про злочин, який вчинила радянська влада у 1932-1933 роках проти українського народу. Злочин під назвою “голодомор”. Злочин під назвою “геноцид”. Ми досі не знаємо остаточну кількість жертв масового мору, але точно знаємо, що мільйони українців були закатовані голодом. Ми точно знаємо, що радянський режим робив це усвідомлено, аби лише знищити українську націю. Ми точно знаємо, що це був саме геноцид. І ми завжди стоятимемо на захисті історичної справедливості", - написав Стефанчук у Фейсбуці.


Він наголосив, що подібні злочини більше ніколи не мають повторитися: "Завжди будемо звертатися до світу, аби такі та подібні злочини більше ніколи не мали місця! Завжди будемо пам’ятати невинних жертв тоталітарної машини".
Як повідомляв Укінформ, в Україні сьогодні вшановують пам'ять жертв Голодоморів.
Цей День пам'яті відзначають щороку у четверту суботу листопада на підставі указів Президента 1998 та 2007 років.
Українці у ХХ сторіччі пережили три голодомори: 1921-1923, 1932-1933 і голод 1946-1947 років. Наймасштабнішим був голод 1932-1933 років – саме його називають геноцидом українського народу, здійсненим сталінським режимом.
Фото: Офіс Президента