Міністр культури та інформаційної політики Олександр Ткаченко обговорив із представниками Державного департаменту Сполучених Штатів Америки посилення співпраці.

Як передає Укрінформ, про це Ткаченко повідомив у Телеграмі.
«Мали чергову робочу зустріч з представниками Державного департаменту США - Лі Саттерфілд, помічницею державного секретаря з питань освіти та культури та її командою», - зазначив Ткаченко.

За його словами, обговорили посилення співпраці по трьох напрямках: підтримка українських медіа та протидія дезінформації росії, підтримка українських митців та збереження культурної спадщини України.
Крім того, додав глава МКІП, партнерам розповіли про втрати, яких зазнають українські сфери від війни, та про допомогу, яку потребують вже зараз.
«Домовились про створення двосторонніх робочих груп між Держдепом та Міністерством культури та інформаційної політики України по всіх трьох вищезазначених напрямках для поглибленої та ефективної співпраці», - заявив Ткаченко.
Як повідомляв Укрінформ, російські загарбники пошкодили або зруйнували понад 380 пам'яток культури в Україні.
Фото: Олександр Ткаченко, Телеграм