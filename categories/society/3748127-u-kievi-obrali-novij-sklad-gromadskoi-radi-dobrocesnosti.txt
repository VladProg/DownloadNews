На зборах представників громадських об’єднань обрано новий склад Громадської ради доброчесності.

Як передає кореспондент Укрінформу, збори відбулися у приміщенні Вищої кваліфікаційної комісії суддів України.
Виконавчий директор Фундації DeJure Марина Хромих повідомила, що за підсумками голосування найбільшу кількість голосів набрали Марина Ансіфорова, Мартина Богуславець, Ольга Веретільник, Олександр Волошин, Віталій Гусак, Антон Зелінський, Олег Іванов, Тетяна Катриченко, Вероніка Крейденкова, Андрій Кулібаба, Назар Мартинюк, Едуард Мєлких, Юрій Ніколов, Ольга Піскунова, Данііл Попков, Костянтин Смолов, Олена Трибушна, Євген Шульгат, Олег Яким'як та Людмила Янкіна.






На зборах представників громадських об’єднань обрали новий склад Громадської ради доброчесності / Фото: Геннадій Мінченко, Укрінформ


































Як повідомляв Укрінформ, 5 липня Вища кваліфікаційна комісія суддів оголосила про початок формування Громадської ради доброчесності. Вона утворюється з метою сприяння ВККС у встановленні відповідності судді (кандидата на посаду судді) критеріям професійної етики та доброчесності для цілей кваліфікаційного оцінювання. ГРД складається з двадцяти осіб.
Членами Громадської ради доброчесності можуть бути представники правозахисних громадських об’єднань, науковці-правники, адвокати, журналісти, які є знаними фахівцями у сфері своєї професійної діяльності, мають бездоганну професійну репутацію та відповідають критеріям політичної нейтральності та доброчесності.
ВККСУ визнала такими, що відповідають вимогам до участі у зборах представників громадських об’єднань для створення Громадської ради доброчесності, 16 громадських організацій.
ГРД вважається правомочною за умови призначення щонайменше 10 членів ГРД.