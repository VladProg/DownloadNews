Під час лікування після отриманих у межах виконання бойового розпорядження поранень військовослужбовці продовжують отримувати всі надбавки, передбачені відповідними нормативно-правовими актами.

Про це сказав у коментарі Укрінформу Голова Верховної Ради Руслан Стефанчук.
"Якщо військові під час виконання бойового розпорядження потрапляють у лікарню, вони в період лікування продовжують отримувати свої надбавки", – зазначив спікер українського парламенту.
Він уточнив, що йдеться про надбавки в розмірі як 30 тис. грн, так і 100 тис. грн.
Стефанчук наголосив, що парламент на своєму рівні ухвалив усі необхідні документи для забезпечення виплат військовим.
Останнім часом у мережі з’явилося багато повідомлень, в яких військовослужбовці, які перебувають на лікуванні та не можуть виконувати бойові завдання (тобто мають статус «обмежено придатний» або «тимчасово непридатний»), скаржаться на низькі заробітні плати, зокрема ідеться про суми в 500−700 грн на місяць, залежно від вислуги років та військового звання.
Військові, які сьогодні перебувають на лікуванні, у своєму колективному зверненні закликали Генеральний штаб ЗСУ вирішити це питання у законодавчому полі або розглянути можливість внесення законодавчих та нормативних змін, що дали б змогу військовослужбовцям, які отримали під час військової служби поранення, травми, контузії та визнані за рішенням ВЛК обмежено придатними або тимчасово непридатними, добровільно звільнитися з військової служби за станом здоров’я.
Крім того, військові закликають Генштаб ЗСУ продовжити термін виплати грошового забезпечення військовослужбовцям, які знаходяться у розпорядженні командира військової частини, за останніми займаними посадами до моменту звільнення з військової служби, в тому числі за періоди, що минули.
Як повідомляв Укрінформ, Верховна Рада підтримала повернення виплат у розмірі 30 тисяч гривень для військовослужбовців, поліцейських та працівників Державної служби з надзвичайних ситуацій.
Фото: Фейсбук, Руслан Стефанчук