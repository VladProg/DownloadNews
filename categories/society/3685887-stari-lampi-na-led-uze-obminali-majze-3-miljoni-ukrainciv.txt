Близько трьох мільйонів громадян скористались можливостями безкоштовного обміну ламп розжарювання на LED-лампи.

Як передає Укрінформ, про це повідомляє пресслужба Міністерства економіки.
«В Україні триває програма безкоштовного обміну ламп розжарювання на LED-лампи, впроваджена урядом та ЄС. Вже близько трьох мільйонів громадян скористались можливостями безкоштовного обміну», - йдеться в повідомленні.
Загалом програма охопила 23 тисячі населених пунктів, включаючи деокуповані території та прифронтові регіони України. З початку старту програми майже 3 млн жителів нашої країни обміняли у відділеннях Укрпошти близько 14 млн ламп.
Станом на 22 березня в усіх населених пунктах доступно ще 11 млн ламп, які можуть забезпечити 2,2 млн домогосподарств.
«Ми бачимо високі темпи обміну ламп, які були на початку реалізації програми, а зараз вони потроху прогнозовано скорочуються. Я закликаю громадян, які ще не скористались пропозицією уряду замінити застарілі лампочки на нові світлодіодні, які у 8 разів економлять енергію, прийти на Укрпошту і долучитись до обміну. Таким чином ви підтримаєте енергетичний фронт країни, адже обмін проводиться саме задля зниження навантаження на енергомережі. Програма буде діяти до кінця травня», - заявила перший віцепрем’єр-міністр - міністр економіки України Юлія Свириденко.
У Мінекономіки нагадали, що заміна великої кількості старих ламп розжарювання на сучасні економні діодні лампи має суттєво зменшити навантаження на енергосистему, яка постраждала від російських ракетних обстрілів.
Найбільш активними в обміні ламп є мешканці Київщини – тут обміняли вже майже 2 млн штук, на Дніпропетровщині кількість обміняних ламп становить 1,4 млн, Львівщині – 1,1 млн, на Харківщині - 860 тис., Одещині - 810 тис., Вінниччині - 730 тис., Черкащині – 510 тис.
У Мінекономіки зазначають, що Укрпошта з 22 березня буде скорочувати кількість відділень, де можна буде обміняти старі лампи розжарювання на економні енергозберігаючі LED-лампи. Це відбувається через скорочення попиту населення в деяких відділеннях – саме вони повернуться до звичайного формату роботи і будуть надавати тільки поштові та фінансові послуги. Центральні відділення та ті, де обмін ламп проходить активно, продовжать видавати світлодіоди.
У найвіддаленіших селах, які до проєкту обміну долучилися нещодавно, обмін триватиме до кінця квітня. А вже з 1 травня обміняти старі лампи розжарювання на світлодіоди можна буде у 23 відділеннях в містах-мільйонниках та обласних центрах країни, де все ще зберігається високий попит і потреба.
Українцям, які хочуть зробити попереднє замовлення ламп, варто звернути увагу на наявність відділення Укрпошти у переліку доступних відділень в застосунку Дія. Якщо відділення є у списку, мешканці міст, смт та сіл, у яких наявні автоматизовані відділення Укрпошти, зможуть зареєструватися і, подавши заявку, обміняти лампи, коли вони надійдуть саме у це відділення. Для обміну потрібно мати паспорт, Ідентифікаційний код (РНОКПП) та лампи. Обміняти можна до 5 ламп старого зразку з будь-яким цоколем на таку ж кількість LED-ламп.
Як повідомлялося, програма обміну ламп реалізується Мінекономіки, Міністерством цифрової трансформації та Укрпоштою за підтримки Європейського Союзу. Вона розроблена для підвищення енергоефективності та зменшення споживання енергії в години пік. Програма фінансується Європейським Союзом та має на меті забезпечити Україну 35 мільйонами світлодіодних ламп. Франція також долучилася до реалізації програми, профінансувавши додаткові 5 мільйонів ламп.