Освітній омбудсмен Сергій Горбачов нагадав, як діяти закладам освіти під час повітряної тривоги.

Як передає Укрінформ, на сайті освітнього омбудсмена ідеться, що “через масові ракетні обстріли, згідно з рекомендаціями Міністерством освіти та науки, заклади освіти були переведені на дистанційне навчання до кінця минулого тижня, наразі частина закладів і далі працює дистанційно, а частина відновила роботу очно".

“Але всі маємо бути готовими до того, що такі атаки можуть повторюватися будь-коли та за різної форми роботи закладів освіти, тому учасники освітнього процесу повинні вміти діяти чітко та злагоджено будь-якої миті”, - зауважив Горбачов.
За його словами, “нам відомі випадки, коли під час масових ракетних обстрілів 10 жовтня до закладів освіти під час повітряної тривоги приїжджали батьки та залишали вихователям, вчителям, які встигли доїхати до закладу освіти до оголошення тривоги або вимушено приїхали до закладу під час тривоги, дітей або навпаки забирали їх із закладів. Ми розуміємо батьків, адже всі хвилюємося за своїх рідних та близьких і хочемо, аби під час небезпеки вони були поруч із нами. Але в такій ситуації батьки, на жаль, наражають на небезпеку і дитину, й себе”.
“Також нам пишуть, що в деяких закладах освіти керівництво під час повітряної тривоги примусово викликає працівників на роботу безпосередньо до закладу освіти, навіть якщо заклад працює дистанційно, зокрема й у заклади, в яких відсутнє укриття, що загрожує життю працівників. А деінде до укриттів закладів освіти вриваються невідомі особи, хоча, за правилами, якщо заклад освіти розпочав очне навчання, мешканці прилеглих будівель мають користуватися іншими укриттями, бо укриття розраховано лише на здобувачів освіти та працівників закладу освіти”, - підкреслив Горбачов.
В Офісі освітнього омбудсмена нагадали узагальнені рекомендації Державної служби з надзвичайних ситуацій, органів управління освіти, досвід Ізраїлю, а також власні пропозиції щодо підготовки й дій учасників освітнього процесу під час повітряної тривоги в різних ситуаціях.
Зокрема учасники освітнього процесу мають бути ознайомлені з місцем розташування захисних споруд та правилами поведінки під час евакуації й в укритті; заздалегідь повинні вміти виконувати заходи із плану реагування на надзвичайні ситуації або інструкції закладу освіти, передбачені на випадок отримання сигналу повітряної тривоги; заклад освіти заздалегідь розміщує всі покажчики напрямку руху для швидкого і безпечного проведення евакуаційних заходів; керівник має визначити відповідальну особу з-поміж працівників закладу освіти, яка супроводжуватиме учасників освітнього процесу під час евакуації та укриття в захисній споруді; керівник заздалегідь встановлює відповідальних осіб, які після евакуації перевіряють заклад на наявність присутніх учнів за межами захисної споруди.
В Офісі освітнього омбудсмена вважають, що керівник обов’язково має видати письмовий наказ або розпорядження щодо роботи закладів освіти і працівників під час повітряної тривоги. Видавати та ознайомлювати з документом необхідно завчасно.
“Протизаконно та злочинно вимагати від працівників прибути до закладу освіти під час повітряної тривоги”, - наголошують в Офісі омбудсмена.
“Ми розуміємо батьків, адже всі хвилюємося за своїх рідних та близьких, особливо за дітей, і хочемо, аби під час небезпеки вони були поруч із нами. Але правильне рішення під час повітряної тривоги – батькам залишатися там, де вони є, і шукати найближче безпечне укриття для себе, а дитині – перебувати в укритті закладу освіти або закріпленому за закладом освіти укритті. Нагадайте дитині, що під час повітряної тривоги треба слухати вчителя і не слід покидати заклад освіти, щоб бігти додому або на вулицю”, - зазначають в Офісі омбудсмена.
У випадку, якщо повітряна тривога трапилася дорогою до/із закладу освіти, в Офісі омбудсмена рекомендують обрати із дитиною безпечний шлях; обрати укриття, які дитина зможе використовувати дорогою в разі сигналу повітряної тривоги; пояснити дитині, щоб вона рухалася тільки за складеним маршрутом, не зупинялася і нікуди не звертала; повідомити класного керівника про місцеперебування дитини або попросити дитину це зробити.