Думки українців щодо вступу до НАТО розділилися практично порівну.

Як передає Укрінформ, про це свідчать результати всеукраїнського опитування громадської думки "Омнібус", проведеного 13-18 травня Київським міжнародним інститутом соціології.
За останні декілька місяців у рамках перемовин з росією широко обговорюється питання, що, можливо, Україна відмовиться чи відкладе вступ до НАТО, але при цьому отримає гарантії безпеки від провідних держав світу. Респондентам ставилося запитання, наскільки в таких умовах буде прийнятною відмова України від вступу до НАТО.

42% опитаних вважають, що в нинішніх умовах може бути прийнятно замість НАТО отримати гарантії безпеки від таких держав, як США, Велика Британія, Німеччина, Франція тощо. Водночас 39% продовжують наполягати, що лише вступ до НАТО зможе забезпечити безпеку Україні і тому відмовлятися від цього не можна.
При цьому 19% респондентів або не визначилися з думкою або взагалі не погодилися з жодним із цих тверджень.
Водночас готовність до відмови від НАТО і отримання гарантій безпеки зростає із заходу України на схід – з 35% до 50%. Разом з цим, з 46% до 25% респондентів стає менше тих, хто наполягає на саме курсі на вступ до НАТО.

Опитування проводилось методом телефонних інтерв’ю з використанням комп’ютера (computer-assistedtelephoneinterviews, CATI) на основі випадкової вибірки мобільних номерів. У ньому взяли участь 2 тисячі респондентів віком 18 років і старше, які на момент опитування проживали в Україні (у межах, які контролювалися владою до 24 лютого). До вибірки не включалися жителі Криму, Севастополя, ОРДЛО, а також громадяни, які виїхали за кордон після 24 лютого.

Зазвичай статистична похибка вибірки (з імовірністю 0,95 і з врахуванням дизайн-ефекту 1,1) не перевищувала б 2,4% для показників, близьких до 50%, 2,1% для показників, близьких до 25%, 1,5% - для показників, близьких до 10%, 1,1% - для показників, близьких до 5%. За умов війни додається певне систематичне відхилення, але при цьому результати зберігають високу репрезентативність і дозволяють досить надійно аналізувати суспільні настрої.