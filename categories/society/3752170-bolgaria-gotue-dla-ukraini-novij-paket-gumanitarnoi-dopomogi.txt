Уряд Болгарії під час засідання у вівторок схвалив надання нового пакету гуманітарної допомоги Україні на суму 293 376 левів (понад 162 тисячі доларів США).

Як передає Укрінформ, про це повідомляє novinite.com.
Кошти на гуманітарну допомогу виділятимуться із бюджету Міністерства закордонних справ Болгарії.
Гуманітарна допомога буде розподілена на три рівні частини між Гуманітарним фондом для України/Офісом ООН з координації гуманітарних питань (ОСНА), Дитячим фондом ООН і Міжнародним комітетом Червоного Хреста.
Як повідомлялося, у липні влада Болгарії повідомила про передачу Україні 100 броньованих машин у рамках найбільшого пакету військової допомоги. Це було перше офіційне рішення Болгарії про надання Києву важкої техніки.
Надана Україні військова техніка була закуплена Болгарією 40 років тому для здійснення так званого процесу «Відродження», а саме спроби тоталітарного режиму асимілювати болгарських турків шляхом зміни їхніх імен.
Рішення щодо бронетехніки було оголошено через тиждень після візиту Президента України Володимира Зеленського до Болгарії.
Фото з сайту novinite.com