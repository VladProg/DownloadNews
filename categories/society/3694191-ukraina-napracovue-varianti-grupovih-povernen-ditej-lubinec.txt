Україна напрацьовує наразі варіанти групових повернень депортованих дітей.

Про це під час телемарафону “Єдині новини” сказав уповноважений ВР із прав людини Дмитро Лубінець, передає кореспондент Укрінформу.
“Кілька днів тому (в Україну — ред.) повернулася велика група дітей — 31 дитина. І також зараз напрацьовуються варіанти групових повернень, скажімо так, дітей”, - заявив Лубінець.
Він зазначив, що серед основних перешкод щодо повернення українських дітей є те, що російська сторона не надає нашій державі інформацію щодо цих дітей.
“Як приклад — історія Богдана Єрмохіна... З того часу, як його затримали (на кордоні з білоруссю — ред.), нам не надали, на жаль, жодної відповіді про те, де він знаходиться, у яких умовах і чому з ним перервалася комунікація. Ми очікуємо, що рф надасть всі відомості про нього”, - уточнив омбудсман.
Окремо він поінформував, що у цьому питанні з'явилися деякі “позитивні нотки”.
“Напевно, найцікавіше, що російська сторона почала більш активно надавати інформацію деяку і навіть сприяти у поверненні українських дітей не системно, але, скажімо так (вони) показують, що вони готові це робити, саме після того, як МКС видав 2 ордери на арешт — на путіна і на львову-бєлову”, - сказав Лубінець.
Як повідомлялося, начальник Херсонської обласної військової адміністрації Олександр Прокудін поінформував, що у Херсоні зустріли 24 дітей, яких незаконно утримувала росія.