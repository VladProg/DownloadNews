Соцмережі з посиланням на «приховані джерела» розповсюджують інформацію про ситуацію на фронті, вибухи в районах бойових дій тощо, однак досить часто така інформація не відповідає дійсності, а її автори ведуть власну гру.

Як передає Укрінформ, про це в ефірі загальнонаціонального телемарафону заявила заступниця міністра оборони Ганна Маляр.
«Іноді є джерела, які дають певну інформацію навмисне для того, щоб вона пішла в паблік. Але з того, що ми спостерігаємо під час війни, ці джерела, якщо вони і є, то вони грають власну гру, тому що вони дезінформують. Фактично завжди під цими словами «невідоме джерело», навіть у великих і престижних виданнях, за цією інформацією стоїть неперевірена інформація. Тому потрібно вірити офіційним джерелам», - закликала Маляр.
Вона також звернула увагу, що різноманітні експерти так активно коментують події на фронті, що українці регулярно «святкують перемоги». Разом з тим, це шкодить громадянам, оскільки призводить до невиправданих очікувань, наголосила вона.
Маляр також нагадала, що бойові дії – це динамічний процес, який змінюється щохвилини, тому до їх завершення некоректно подавати деталі інформації.
Як повідомляв Укрінформ, 30 серпня керівництво Міністерства оборони України звернулось до всіх, хто пов’язує свою роботу з інформацією, має численну аудиторію і користується її довірою, утриматися від домислів і не давати оцінок діям ЗСУ та Сил оборони України.