Українські прикордонники отримали від європейських партнерів ручні рентгенівські сканери.

Як передає Укрінформ, про це Державна прикордонна служба України повідомляє у Фейсбуці.

“Українські прикордонники отримали від європейських партнерів ручні рентгенівські сканери Videray PX1, які ускладнять життя контрабандистам. Зайве казати про необхідність такого обладнання на кордоні. Прилад чудово бачить будь-які схованки в особистих речах, автомобілях та, навіть, у спорудах. Тож приховати заборонені предмети або людину більше не вдасться”, - йдеться у повідомленні.
У ДПСУ також додали, що сканери цілком безпечні для здоров’я. Адже опромінення під час медичної флюорографії дорівнює трьом рокам щоденної роботи з новим сканером.
Як повідомляв Укрінформ, у квітні українські прикордонники у межах співробітництва Агентства з питань радіаційної безпеки Королівства Норвегія та Державної прикордонної служби України отримали понад сотню генераторів та інше майно, що дозволить забезпечити безперервне функціонування системи з протидії радіаційним загрозам на державному кордоні та у прикордонні.
Фото: ДПСУ