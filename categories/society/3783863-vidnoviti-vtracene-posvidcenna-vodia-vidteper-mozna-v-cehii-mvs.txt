Послуга відновлення втраченого або викраденого посвідчення водія доступна для українців у столиці Чехії – Празі.

Як передає Укрінформ, про це повідомило Міністерство внутрішніх справ України.
«Відтепер ця послуга стала доступна в ДП «Документ» і в Чехії. До цього українські кермувальники там лише обмінювали посвідчення водія. А тепер можуть відновлювати у зв’язку із втратою чи викраденням», – зазначили у відомстві.
Щоб відновити в Чехії втрачене посвідчення водія, необхідно звернутися до підрозділу державного підприємства «Документ» за адресою: Прага, площа Республіки 656/8 (ТЦ Котва).
Послуга надається, зокрема, у порядку «живої» черги. Також доступний онлайн-запис – через електронну чергу на сайті ДП «Документ».
Для відновлення посвідчення необхідно взяти із собою наступні документи:
паспорт громадянина України із зазначеним у ньому зареєстрованим місцем проживання. Якщо паспорт у форматі ID-картки без наявних відомостей про реєстрацію місця проживання, слід додатково надати витяг про реєстрацію місця проживання особи або закордонний паспорт;
ідентифікаційний номер та медичну довідку. Остання на період воєнного стану не обов’язкова;
документ, що підтверджує зміну особистих даних (наприклад, свідоцтво про реєстрацію шлюбу тощо) у разі зміни персональних даних.
Після передачі адміністратору необхідних документів громадянин буде сфотографований.
У подальшому фахівець створить заявку на відновлення посвідчення водія, яку в Україні розгляне адміністратор сервісного центру МВС. У разі схвалення замовник отримає новий документ, видрукований на бланку.
У МВС нагадують, що, крім Чехії, українські кермувальники мають можливість відновлювати й обмінювати свої посвідчення водія у Польщі, Німеччині, Іспанії та Туреччині. У Словаччині на сьогодні доступний лише обмін таких документів.
Як повідомляв Укрінформ, за перші десять днів після запуску послуги Головний сервісний центр МВС України отримав 724 заявки на обмін або відновлення посвідчення водія з доставкою за кордон.