Т.в.о. Голови Служби безпеки України Василь Малюк запевнив, що крок за кроком буде звільнена рідна земля, а російська орда назавжди буде відкинута туди, звідки прийшла.

Про це йдеться у його зверненні до Дня Незалежності України у Телеграмі, передаєУкрінформ.
«31-шу річницю Незалежності наша держава зустрічає в боротьбі за свою свободу. Зі зброєю в руках ми захищаємо те, що кожна українська родина будувала десятиліттями. Та головне – відстоюємо майбутнє країни», - сказав Малюк.
Він назвав нинішнє свято символом боротьби, єднання та віри у Перемогу, яку всі українці наближають і на передовій, і в тилу.
Водночас, День Незалежності уособлює силу й незламний дух українського народу. Бо скільки б не намагався ворог знищити нашу державу, ми знаємо, що обов’язково здолаємо окупантів.
«Служба безпеки України пліч-о-пліч з Силами оборони робить усе, щоб наблизити Перемогу. Разом ми проходимо важкий шлях, на якому, на жаль, втрачаємо справжніх Героїв – кращих синів і доньок України. Пам’ятаємо їхній подвиг. Але навіть болючі втрати не спинять визвольну боротьбу!», - наголосив т.в.о. Голови СБУ.
Звертаючись до колег, він запевнив, що крок за кроком буде звільнена рідна земля, а російська орда назавжди буде відкинута туди, звідки вона прийшла.
«Наша мета – не лише повернути свої території та відбудувати зруйновані міста й села. Ми прагнемо жити у мирній, безпечній та єдиній країні. І ця мрія стане реальністю! Захищаємо Незалежність – Наближаємо Перемогу!», наголосив Василь Малюк.
Як повідомлялося, у середу, 24 серпня, Україна відзначатиме 31-шу річницю проголошення незалежності.