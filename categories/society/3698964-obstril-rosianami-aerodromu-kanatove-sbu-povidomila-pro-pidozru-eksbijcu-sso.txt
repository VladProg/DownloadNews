Служба безпеки України повідомила про підозру військовому, чиї дії призвели до жертв та знищення техніки після ракетного обстрілу російськими загарбниками аеродрому "Канатове" у Кіровоградській області.

Як передає Укрінформ, про це СБУ повідомляє у Телеграмі.

"За матеріалами СБУ повідомлено про підозру військовослужбовцю, колишньому виконувачу обов’язків командира однієї із частин Сил спеціальних операції, Роману Червінському", - ідеться у повідомленні.
Як свідчать матеріали слідства, його самовільні дії призвели до ракетного обстрілу ворогом аеродрому "Канатове" на Кіровоградщині влітку 2022 року.
Підозра оголошена за ч.5 ст. 426-1 Кримінального кодексу України (перевищення військовою службовою особою влади чи службових повноважень).
За матеріалами справи, цей фігурант разом з іншими особами самовільно вирішили провести так звану "спецоперацію" – заволодіти літаком повітряно-космічних сил рф російський пілот нібито погодився на пропозицію перейти на бік України.
Ця "операція" проводилася попри заперечення СБУ та без згоди відповідних державних органів.
У результаті ворог отримав дані про розміщення на аеродромі "Канатове" особового складу Повітряних сил Збройних сил України та українських літаків. Це дало змогу зс рф обстріляти летовище.
"СБУ і ГУР МО відразу висловили свої зауваження до такого плану, його не погодили інші державні органи. Адже спецоперація приховувала в собі багато ризиків. Але окремі люди вирішили діяти на власний розсуд", - зауважив голова СБУ Василь Малюк.
Малюк наголошує, "що ніякі хитрощі не допоможуть уникнути відповідальності".
На його думку, "негідник, дії якого призвели до смерті одного українського військового і поранення ще сімнадцяти, має понести заслужене покарання".

У СБУ нагадали, що внаслідок ракетного удару загинув командир військової частини та отримали поранення 17 українських захисників.
Також було повністю знищено два бойові винищувачі Повітряних сил ЗСУ, а злітна смуга та інша техніка й будівлі зазнали значних пошкоджень.
Розслідування триває. Вживаються комплексні заходи для притягнення усіх причетних до відповідальності.
За словами глави СБУ в інтерв'ю "Інтерфакс-Україна, Червінський - фактично дезертир, оскільки майже вісім місяців не з'являється на службі.
Малюк повідомив, що ДБР відкрило за цим фактом кримінальне провадження за статтею 407 Кримінального кодексу (самовільне залишення військової частини або місця служби).
"Але ніякі хитрощі не допоможуть уникнути відповідальності. На мою думку, негідник, дії якого призвели до смерті одного українського військового й поранення ще сімнадцяти, має понести заслужене покарання. Справді, окремі персонажі вирішили, що можуть самовільно провести так звану спецоперацію і заволодіти російським літаком. Вони розпочали спілкування з ворожим пілотом, який нібито погодився перейти на бік України", - наголосив Малюк.
За його словами, СБУ та ГУР МО одразу висловили свої зауваження щодо цього плану, його не погодили інші державні органи, оскільки спецоперація містила багато ризиків, "але окремі люди вирішили діяти на власний розсуд".
"Як наслідок - ворожий борт не роздобули, натомість ворог дізнався, де розміщувалися українські літаки й особовий склад. І завдав ракетного удару. Загинув командир військової частини, а 17 захисників дістали поранення. Не кажучи вже про повністю розбиті два бойові винищувачі, зруйновану злітну смугу, іншу техніку та будівлі", - розповів голова СБУ.
"Очевидно, що дії Червінського, які призвели до таких наслідків, потребують правової оцінки. СБУ відкрила кримінальне провадження. Тому все логічно і за законом", - підсумував керівник української спецслужби.

За інформацією Офісу генерального прокурора, відносно підозрюваного стороною обвинувачення готується клопотання до суду про застосування до нього запобіжного заходу у вигляді тримання під вартою.
Як повідомляв Укрінформ, у квітні правоохоронці повідомили про підозру колишньому генеральному директору ДП "Антонов", через службову недбалість якого російські загарбники знищили найбільший у світі літак АН-225 "Мрія".