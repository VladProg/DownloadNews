Україна має підтвердження інформації щодо особистої участі Лукашенка в процесі незаконної депортації українських дітей.

Про це в ексклюзивному коментарі кореспонденту Укрінформу в Гаазі сказав уповноважений ВР із прав людини Дмитро Лубінець.
“Я буду робити все, щоб кожен, хто приймав участь в незаконній депортації українських дітей, поніс законне покарання. В квітні поточного року я публічно заявив, мені здається, що я тоді став першим представником України, хто публічно заявив, що в нас є інформація щодо особистої участі так званого, не визнаного президента Лукашенка в процесі депортації українських дітей. Це відбувалося з моменту окупації Київської області, це відбувається і прямо зараз. Практично кожного тижня ми отримуємо все нові і нові підтвердження того, що влада Білорусі приймає в цьому процесі участь. Безумовно, ми хочемо, щоб і їхні дії були проаналізовані і засуджені”, - сказав він.
Він також зазначив, що “напевно перший сильний юридичний крок, який зробив Міжнародний кримінальний суд (МКС), це - видача двох ордерів на арешт. Я можу публічно сказати, що саме цей крок допомагає нам повертати українських дітей”.
Як повідомляв Укрінформ, до нідерландської Гааги прибули шість українських дітей, яких вдалося повернути з Росії.
5 дітей родом з Маріуполя, одна дитина з Харкова. Йдеться про чотирьох хлопчиків та двох дівчаток.
Під час пресконференції свої історії повернення діти розповідали журналістам у супроводі Уповноваженого Верховної ради з прав людини Дмитра Лубінця та Уповноваженої Президента України з прав дитини та дитячої реабілітації Дар'ї Герасимчук.
Вже завтра відбудеться зустріч керівництва Міжнародного кримінального суду (МКС) зі звільненими з російської неволі дітьми.