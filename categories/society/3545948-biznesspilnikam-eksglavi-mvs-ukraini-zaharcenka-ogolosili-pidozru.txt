Бізнес-спільникам колишнього очільника міністерства внутрішніх справ України Віталія Захарченка повідомили про підозру.

Як передає Укрінформ, про це ДБР повідомляє у Телеграмі.
"Одним із таких епізодів є отримання неправомірної вигоди та легалізація майна, одержаного злочинним шляхом через банківські установи. До схеми був причетний серед інших і колишній міністр внутрішніх справ України Віталій Захарченко", - йдеться у повідомленні.
У ході розслідування Бюро зібрало докази та повідомило про підозру чотирьом особам, які в підконтрольній Захарченку банківській установі отримали від кількох юридичних осіб кошти у сумі близько 100 мільйонів гривень кожен. Платежі оформлювались нібито під виглядом повернення фінансової допомоги, яка насправді була фейковою. Частину цих коштів було направлено на рахунки спільників Захарченка та передано замовнику готівкою.
“Учасники схеми не задекларували та не сплатили податок на доходи фізичних осіб в сумі 68 мільйонів гривень, що призвело до ненадходження до місцевих бюджетів різних рівнів коштів в особливо великих розмірах”, - наголосили у відомстві.
Відтак, чотирьом спільникам Захарченка повідомлено про підозру за ч. 3 ст. 212 (ухилення від сплати податків, зборів (обов'язкових платежів) Кримінального кодексу України.
Кримінальне провадження розслідується за процесуального керівництва прокурорів Офісу Генерального прокурора.Провадження щодо самого колишнього міністра розслідує НАБУ.
Як повідомляв Укрінформ, керівництво МВС часів Януковича судитимуть за постачання гранат із російської федерації під час Революції Гідності.