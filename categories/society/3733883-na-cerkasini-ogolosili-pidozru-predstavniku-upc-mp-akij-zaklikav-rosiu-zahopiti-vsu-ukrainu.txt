У Черкаській області Служба безпеки України викрила священнослужителя Української православної церкви Московського патріархату, який закликав до захоплення росіянами всієї території України.

Як передає Укрінформ, про це СБУ повідомляє у Телеграмі.
Священнослужитель УПЦ МП при спілкуванні з парафіянами і своїми знайомими неодноразово вихваляв вище військово-політичне керівництво РФ і президента Володимира Путіна.
Також він героїзував голову Чечні Рамзана Кадирова та виправдовував воєнні злочини росіян.
Як виявилося у ході розслідування, іподиякон був прихильником нацизму і водночас пропагував ідеї “поновлення” Радянського Союзу та закликав до захоплення росіянами всієї території України.
Правоохоронці під час обшуків за місцями проживання фігуранта виявили комп’ютерну техніку з матеріалами ворожої пропаганди та заборонену символіку, друковані видання з нацистською та комуністичною символікою.
На підставі зібраних доказів слідчі СБУ повідомили клірику про підозру за ч. 1 та ч. 3 ст. 436-2 Кримінального кодексу України (виправдовування, визнання правомірною, заперечення збройної агресії РФ проти України, глорифікація її учасників).
Зловмиснику загрожує до 8 років тюрми.

Як повідомляв Укрінформ, СБУ відкрила кримінальне провадження щодо настоятеля храму УПЦ МП, який допомагав росіянам депортувати українців у Білорусь.