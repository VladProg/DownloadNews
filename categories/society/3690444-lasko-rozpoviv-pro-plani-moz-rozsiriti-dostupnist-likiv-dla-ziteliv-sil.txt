Одним із завдань Міністерства охорони здоров’я є розширення доступності до лікарських засобів для жителів сільської місцевості.

Про це міністр охорони здоров’я Віктор Ляшко сказав в ефірі телемарафону “Єдині новини”, повідомляє Укрінформ.
“Наше завдання сьогодні - збільшити доступність до лікарських засобів у сільській місцевості. Тому наш пріоритет сьогодні - вирішити питання, щоб повідкривалися аптечні пункти в сільській місцевості, щоб фельдшери, які працюють у фельдшерсько-акушерських пунктах, могли відпускати лікарські засоби і “гасити” рецепти, щоб з’явилися мобільні аптечні пункти, які можуть приїжджати у визначений час у визначений населений пункт і дозволяти людям “погасити” цей рецепт або вендингові апарати, які будуть видавати так само за рецептом”, - розповів Ляшко.
Він пояснив, що це - стратегія МОЗ на найближчий час.
“Ми запустили електронний ресурс, який у подальшому дозволяє нам швидше поширювати технології у віддалені населені пункти”, - додав міністр.
Як повідомляв Укрінформ, Міністерство охорони здоров'я запустило процес формування спроможної мережі закладів охорони здоровʼя. Обласні військові адміністрації мають визначити перелік медичних закладів, які увійдуть до неї з урахуванням регіональних особливостей, та подати його на затвердження МОЗ до 1 травня.