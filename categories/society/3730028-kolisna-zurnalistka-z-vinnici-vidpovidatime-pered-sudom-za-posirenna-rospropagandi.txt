Прокуратура скерувала до суду обвинувальний акт стосовно колишньої вінницької журналістки, яка проживає у Москві та здійснює інформаційну діяльність у державі-агресорі.

Про це у Фейсбуці повідомляє Вінницька обласна прокуратура, передає Укрінформ.
«За процесуального керівництва Вінницької обласної прокуратури до суду скеровано обвинувальний акт стосовно 39-річної уродженки м. Вінниці за обвинуваченням у здійсненні інформаційної діяльності у співпраці з державою-агресором (ч. 6 ст. 111-1 КК України)», - йдеться у повідомленні.
Обвинувачена, яка з 2014 року проживає у столиці Росії, обіймає посаду заступника головного редактора видання «Вечерняя Москва».

Вона публікує матеріали, спрямовані на підтримку держави-агресора. Після початку повномасштабного російського вторгнення фігурантка також почала транслювати кремлівську пропаганду у своєму авторському блозі. Зокрема, вона опублікувала інтерв’ю з депутатом держдуми РФ та з військовослужбовцем ПВК «Вагнер», які називають території Донеччини й Луганщини «исторически русскими», а інші окуповані регіони України – «присоединившимися к России».
Лінгвістичною експертизою підтверджено протиправний зміст публікацій, спрямованість їх на підтримку Росії як держави-агресора, її збройних формувань та окупаційної адміністрації.
За такі дії передбачено покарання у виді позбавлення волі від 10 до 12 років з позбавленням права обіймати певні посади або займатися певною діяльністю терміном строк від 10 до 15 років.
Як повідомлялося, у квітні Служба безпеки України затримала киянина, який допомагав РФ створювати та поширювати фейки про війну, зокрема про суспільно-політичну обстановку в Києві.