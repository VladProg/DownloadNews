Міністерство оборони не здійснювало закупівлю форми, що фігурує у кримінальній справі про заволодіння коштами, виділеними на закупівлю форменного одягу для підрозділів Сил територіальної оборони Збройних сил України.

Про це Міноборони повідомило в Телеграмі, передає Укрінформ.
Зазначається, що, за матеріалами слідства, у 2022 році між військовою частиною і швейною фабрикою були укладені договори на поставку форменого одягу для військовослужбовців.
"Підрозділи Міністерства оборони до даного процесу закупівлі: визначення потреби, пошуку виконавця, укладання договору та супроводу виконання технічних умов — не залучалися", – заявили у відомстві.
У Міноборони підкреслили, що сповідують нульову толерантність до корупції та в усіх випадках антикорупційних дій правоохоронних органів забезпечують всебічне сприяння досудовому розслідуванню, а також проводять відповідні внутрішні перевірки.
Також наголошується, що, згідно із законом, особа вважається невинуватою у вчиненні кримінального правопорушення, доки її вина не доведена в законному порядку і встановлена обвинувальним вироком суду, який набрав законної сили.
Як повідомляв Укрінформ, правоохоронці викрили підприємця на постачанні неякісного одягу для Збройних сил України на понад 35 млн гривень.