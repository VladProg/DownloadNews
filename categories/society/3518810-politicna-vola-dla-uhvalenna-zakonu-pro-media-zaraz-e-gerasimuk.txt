Голова Національної ради з питань телебачення і радіомовлення Ольга Герасим'юк вважає, що нині вистачить політичної волі для проведення в Україні реформи медійного законодавства в частині його адаптації до європейських норм.

Про це вона сказала на брифінгу у Медіацентрі Україна - Укрінформ.
«Така політична воля є. Була нещодавно нарада у Президента з приводу ухвалення основних вимог Європейського Союзу щодо статусу кандидата, і про це проговорено було. Визначили навіть найближчі терміни. Така політична воля є в авторів, а це депутати Верховної Ради, така воля є у індустрії, така воля є у нас. Але у першу чергу це вимога суспільства. Наші захисники чекають від нас, що ми тил буде захищати якнайміцніше», - сказала Герасим’юк.
За її словами, статус кандидата у члени Європейського союзу зобов'язує Україну виконати низку завдань, в тому числі ухвалили новий закон про медіа. Старе законодавство нині не підходить, адже було ухвалене давно і розраховане на мирний час. ЄС чітко вказав три ключові позиції, які необхідно в цьому законодавстві закріпити. Зокрема, йдеться про подолання надмірних приватних інтересів у медіапросторі України, впровадження у законодавство європейської директиви про аудіовізуальні медіапослуги, а також зміцнення ролі національного регулятора.
«Над цим проєктом працюють роками. Скажу, що в цьому році виповнюється вже 10 років як Україна прагне провести цю реформу. Ми вважаємо, що сьогодні вже настав той час. Над цим законопроєктом працювали дуже ретельно представники Національної ради, медійні експерти, представники індустрії, законодавці, європейські партнери також допомагають своєю експертизою. Внаслідок палких дискусій готовий нарешті комплексний та компромісний законопроєкт», - сказала голова Нацради.
Вона зазначила, що законопроєкт про медіа вже зареєстрований у парламенті. Він має стати основою для швидкого та цілісного виконання умови ЄС, адже він абсолютно готовий до першого читання.
Член Національної ради з питань телебачення і радіомовлення Олександр Бурмагін вважає, що формулювання вимог ЄС щодо реформи у цій сфері свідчить про те, що таким чином вони бачать збалансований підхід до регулювання загалом. «Тобто, з одного боку ми маємо більш чітко імплементувати той орієнтир, яким є директива у більш повному обсязі, а з іншого боку ми повинні мати регулятора, а не спостерігача у медіасфері. Ситуація така, що в Інтернеті у нас немає регулятора взагалі, щодо преси він абсолютно формальний, щодо телебачення та радіо Нацрада може у більшості випадків тільки спостерігати, а не реагувати на ті чи інші порушення або зловживання», - сказав він.
Бурмагін переконаний, що ухвалення нового закону значно покращить ситуацію у сфері медіа.
Як повідомлялося, глави держав та урядів Європейського Союзу 23 червня ухвалили рішення про надання Україні статусу країни-кандидата на входження до ЄС. Цей статус наданий без умов, проте має бути виконано низку рекомендацій Європейської комісії.
Президент Володимир Зеленський запевнив, що попри розв’язану росією війну Україна продовжить втілювати законодавство, норми та правила Європейського Союзу, а Кабінет Міністрів розробить відповідну дорожню карту для виконання вимог вступу до ЄС.