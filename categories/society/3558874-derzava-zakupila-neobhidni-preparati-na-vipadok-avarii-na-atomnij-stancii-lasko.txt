Держава закупила в необхідній кількості препарати для захисту щитовидної залози у разі аварії на атомній станції.

Про це в ефірі телемарафону єдиних новин сказав міністр охорони здоров'я Віктор Ляшко, передає Укрінформ.
"Держава закупила в достатній кількості препарати, які дозволять нам захистити щитовидну залозу, щоб радіаційний йод не мав негативного впливу, і вони будуть видані тоді, коли потрібно. Всі заклади охорони здоров'я в потенційній зоні впливу забезпечені цим препаратом", - сказав Ляшко.
Він додав, що на обласних складах МОЗ також зберігається достатня кількість цього препарату з тим, щоб вчасно його доставити в медзаклади, з урахуванням того, куди, якщо станеться аварія на ЗАЕС, пошириться радіоактивний пил.
Водночас Ляшко закликав українців не скуповувати йодовмісні препарати.
"Скуповувати йодовмісні препарати теж непотрібно, у нас є закуплений препарат саме в тому дозуванні, в якому рекомендують наші вчені. Там буде достатньо однієї пігулки на першому етапі. Це все є. Але наразі, якщо воно не роздається людям, то виключно з тієї причини, що немає необхідності, або з причини, щоб люди з переляку не випили його з профілактичною метою. Бо ліки - не цукерки, їх треба вживати тоді, коли потрібно, коли призначає лікар", - наголосив міністр.
Як повідомляв Укрінформ, Запорізька атомна електростанція, найбільша атомна станція в Європі, з 4 березня захоплена російськими військовими, відтоді на майданчику станції загарбники розміщують військову техніку та боєприпаси, обстрілюють прилеглу територію.
Європейський Союз засуджує військову діяльність росії навколо Запорізької АЕС та закликає рф негайно передати контроль над станцією Україні.