На сайті Міністерства оборони України запрацював розділ, який містить інформацію про алгоритми дій пораненого та відповіді на всі питання, які виникають під час лікування, проходження ВЛК, отримання виплат.

Як передає Укрінформ, про це в Телеграмі повідомила заступниця міністра оборони Ганна Маляр.
«На сайті Міноборони офіційно запрацював розділ щодо шляху пораненого. Через вкладку «військовослужбовцям» (https://www.mil.gov.ua/) здійснюється перехід на сайт Турбота (https://turbota.mil.gov.ua/). Сайт простий у користуванні, містить алгоритми дій пораненого та відповіді на всі питання, які виникають під час лікування, проходження ВЛК, отримання виплат тощо», - йдеться в повідомленні.
Як зазначається, на сайті є «Довідник військовослужбовця після поранення», який можна завантажити. Також для максимального комфорту сайт містить зразки рапортів та покрокові інструкції отримання виплат, протезування, отримання статусу УБД, посвідчення особи з інвалідністю тощо.
За інформацією Маляр, сервіс створений спільно Міноборони та ЗСУ. Окремо вона подякувала українському офісу компанії Locaria, яка зробила волонтерський внесок у проєкт, створивши сайт для цього сервісу.
Як повідомляв Укрінформ, 5 травня Міноборони запустило систему електронного запису на ВЛК. Електронний запис до лікарів військово-лікарської комісії діє в тестовому режимі у п'яти містах України, переведення всіх ВЛК на роботу за такою схемою відбудеться впродовж травня.
Фото: armyinform