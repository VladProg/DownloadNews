В Україні стартувала ініціатива «Шкільний урок волонтерства», покликана надихнути підлітків займатися волонтерською діяльністю.

Про це Укрінформу повідомили в громадській організації «Українська волонтерська служба».
В рамках ініціативи у закладах освіти проводять 45-хвилинні уроки, на яких активісти, вчителі й знаменитості розповідають школярам, як маленькими кроками досягти значних результатів, та діляться інструментами, що допоможуть їм долучитися до волонтерського руху.

Зазначається, що за два тижні проєкту по всій Україні та за її межами провели 516 «Шкільних уроків волонтерства». Згідно зі звітами, 12 000 школярів дізналися більше про волонтерський рух і зрозуміли власний потенціал.
Відбулися й «зіркові» уроки. Зокрема, співачка Alyona Alyona зустрілася з учнями київської школи, гурт PROBASS ∆ HARDI завітав до школи в Горішніх Плавнях на Полтавщині, артистка Міла Нітіч провела урок у закладі освіти в Ірпені.

Незабаром подібні заходи пройдуть за участю інших відомих особистостей, зокрема сценаристки та ведучої «Телебачення Торонто» Саші Гонтар, співачок Люсі Кави та Олі Цибульської та лідера рок-гурту «Фіолет» Сергія Колоса.
Як додали ініціатори проєкту, за даними U-Report, 90% опитаних підлітків хочуть бути корисними для України в той чи інший спосіб, зокрема як волонтери. Ініціатива покликана залучити їх до волонтерської роботи, розвивати лідерські якості, організаційні здібності, наполегливість і впевненість. Організатори сподіваються, що проєкт допоможе підтримувати психічне та фізичне здоров’я школярів під час війни.

«Шкільні уроки волонтерства» триватимуть до червня 2024 року й охоплять територію всієї України: як школи у великих містах, так і заклади освіти в менших населених пунктах, зокрема у селах. Також заплановані онлайн-уроки з підлітками, які вимушено покинули домівки й перебувають за кордоном.
Долучитися для ініціативи може кожна школа, достатньо лише залишити заявку на сайті. Організатори нададуть усі необхідні матеріали: посібник для вчителя, план уроку, презентацію та роздаткові матеріали для вправ. Також можна запросити професійного тренера від УВС.
План уроку легко адаптувати під умови аудиторії та проводити як офлайн з презентацією та проєктором, так й онлайн на будь-якій платформі для навчання. Серед тих, хто проведе урок, розіграють подарунки від партнерів.
Ініціатори проєкту — ГО «Українська волонтерська служба» та ГО «Рух Олександра Педана “JuniorS”» за підтримки Дитячого фонду ООН (ЮНІСЕФ) в Україні, Міністерства освіти і науки та Міністерства молоді та спорту.
Фото надані Українською волонтерською службою