Державна служба України з надзвичайних ситуацій уже розгорнула по території нашої держави 1 072 "пункти незламності".

Про це поінформувала пресслужба ДСНС, передає Укрінформ.
«Державна служба з надзвичайних ситуацій розгорнула 1 072 "пункти незламності", з яких: 755 стаціонарних пунктів на базі пожежно-рятувальних частин; 315 мобільних пунктів на базі наметів; два мобільні пункти на базі транспортних засобів», - уточнюється у повідомленні.
Усього з початку їхнього функціонування (з 18 листопада 2022 року) у цих пунктах було надано допомогу понад 198 тис. особам, з них в мобільних пунктах на базі наметів - понад 178 тис. особам.
Упродовж минулої доби у "пунктах незламності" було надано допомогу понад 8 тис. особам, з них в наметах - понад 7 тис. особам.
У таких "пунктах незламності", незважаючи на відключення електроенергії, передбачається наявність тепла, води, освітлення, мобільного зв’язку, інтернету, живлення для мобільних пристроїв, місця для відпочинку, аптечки, забезпечення для мам і дітей.
Їхнє комплектування та функціонування здійснюється з урахуванням наявного ресурсу органів виконавчої влади та органів місцевого самоврядування.
На сайті розміщено мапу таких пунктів по всій країні, вона постійно оновлюється.
Громадянам рятувальники рекомендують записати адреси найближчих "пунктів незламності" на випадок аварійного відключення зв’язку чи електроенергії.
Як повідомлялося, 1 грудня речник ДСНС Олександр Хорунжий заявив, що ДСНС вже розгорнула по Україні 1 057 "пунктів незламності".
Фото: ДСНС