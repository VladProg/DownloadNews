Понад 40 транснаціональних корпорацій заявили, що впродовж наступних трьох років забезпечать роботою по всій Європі понад 250 000 біженців з України та інших кризових регіонів.

Про це повідомляє Укрінформ з посиланням на NOS.
“Понад 40 транснаціональних корпорацій заявляють, що протягом наступних трьох років вони забезпечать роботою та навчанням по всій Європі понад 250 000 біженців з України та інших кризових регіонів. Серед цих компаній Adidas, KFC, Hilton і Starbucks”, - йдеться у повідомленні.
Ця коаліція бізнесу взяла на себе зобов’язання вжити заходів для допомоги біженцям.
Зазначається, що, зокрема, агентство з працевлаштування Adecco хоче залучили 50 000 біженців до своєї тимчасової робочої сили в Європі, а Amazon говорить про 5 000 людей.
“У той момент, коли біженець отримує роботу, він перестає бути біженцем”, - сказав генеральний директор компанії з виготовлення йогуртів Chobani Yogurt Хамді Улукай.
Віцепрезидент Єврокомісії Маргарітіс Схінас підкреслив, що відкриття кордонів ЄС для українців більше року тому було «найкращим проявом Європи».
Але він також зазначив, що дуже багато українців досі без роботи, “незважаючи на їхню кваліфікацію, високий рівень освіти та законне право на роботу”.
Як повідомлялося, 20 червня щороку відзначається Всесвітній день біженців, встановлений Організацією Об’єднаних Націй.