Загарбники на тимчасово захоплених територіях України намагаються подавати контрольований російський інтернет.

Про це під час брифінгу в Медіацентрі Україна – Укрінформ повідомив голова Державної служби спеціального зв’язку та захисту інформації Юрій Щиголь.
"Вони отримують доступ, захоплюють станції комутації і подають туди інтернет з російської федерації, який повністю контролюється, й намагаються позбавити українців доступу до інформації про те, що відбувається в державі", - сказав Щиголь.
Він запевнив, що відразу після звільнення територій або отримання операторами доступу до своєї інфраструктури зв'язок з Україною буде відновлений.
Як повідомлялося, у Херсонській та частині Запорізької областей російські загарбники відключили зв’язок та інтернет. Станом на 3 травня у Херсоні частково відновлювався мобільний зв'язок, щодо інтернету — пошкоджено точку в зоні бойових дій.