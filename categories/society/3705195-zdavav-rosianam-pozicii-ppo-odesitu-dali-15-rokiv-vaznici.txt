До 15 років позбавлення волі засудили жителя Одеси, який здавав російським загарбникам місця дислокації систем протиповітряної оборони.

Як передає Укрінформ, про це Офіс генерального прокурора повідомив у Телеграмі.
За підтримання обвинувачення прокурорами Одеської обласної прокуратури жителя Одеси засудили за фактом державної зради (ч. 2 ст. 111 Кримінального кодексу України). Йому призначили покарання у вигляді 15 років позбавлення волі з конфіскацією майна.

Прокурори довели, що чоловік за винагороду збирав для спецслужб рф інформацію про розташування об’єктів енергетичної інфраструктури, місця дислокації особового складу і військової техніки підрозділів Збройних сил України, блокпостів, адміністративних будівель правоохоронних органів та військових об’єктів в Одесі та області.
«Засуджений встановив та зафіксував на відео базування засобів протиповітряної оборони в Одесі. При цьому свою «допомогу» зрадник оцінив у 70 тис. грн», - ідеться в повідомленні.
Для збору розвідувальної інформації він виїжджав до різних районів Одеси та передмістя, де здійснював фото- та відеофіксацію об’єктів.
Ворожого інформатора затримали під час передачі відеоматеріалу з дислокацією систем ППО представникам спецслужб росії за допомогою одного з месенджерів.

Наразі він перебуває під вартою.
Як повідомляв Укрінформ, СБУ затримала ще двох учасників розгалуженої агентурної мережі фсб росії, які намагались виявити бойові позиції реактивних артилерійських систем HIMARS у прифронтових районах Донецької області.