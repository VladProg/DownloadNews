До Міністерства соціальної політики з 31 травня до 3 червня через інформаційну платформу єДопомога надійшло майже 600 тисяч заявок на отримання допомоги від міжнародних організацій.

Як передає Укрінформ, про це повідомляє Міністерство соціальної політики.
“До Мінсоцполітики за першу добу після відкриття 31 травня можливості подання заявки на отримання допомоги від міжнародних організацій через інформаційну платформу єДопомога надійшло понад 250 тисяч звернень, станом на 3 червня подано вже майже 600 тисяч заявок на отримання такої допомоги”, - ідеться в повідомленні.
Як повідомляла міністр соціальної політики Марина Лазебна, громадяни, що мають статус внутрішньо переміщеної особи або, які проживають/перебувають на тимчасово окупованих, деокупованих територіях чи таких, що знаходяться в зоні активних бойових дій, на соціальній платформі єДопомога можуть направити свою заявку на отримання грошової допомоги від міжнародних організацій. Для цього потрібно вказати соціальний статус, заповнити персональні дані та вказати IBAN, міжнародний номер банківського рахунку.
Зазначається, що таким чином розширено можливості доступу до отримання виплат найбільш уразливих категорій населення, яке постраждало у зв’язку з військовою агресією російської федерації проти України.
Наразі Мінсоцполітики проводить верифікацію даних заявника, використовуючи наявні державні реєстри та бази даних, що дозволяє отримувати якісну й перевірену інформацію про особу та її потреби.
Проєкти з надання такої допомоги реалізуються у межах спільної роботи Мінсоцполітики та окремих агенцій ООН, таких як Дитячий фонд ООН (ЮНІСЕФ), Управління Верховного комісара у справах біженців, Всесвітня продовольча програма, а також Міжнародної організації з міграції та Місії Міжнародного Комітету Червоного Хреста в Україні та Товариством Червоного Хреста України.
У Мінсоцполітики просять звернути увагу, що проведення таких виплат відбуватиметься за результатами верифікації та лише за умови підтримки й фінансування відповідних проєктів міжнародними донорами.
Як повідомляв Укрінформ, 27 травня Міністерство з питань реінтеграції тимчасово окупованих територій України оновило перелік громад, на основі якого внутрішньо переміщеним особам здійснюватимуть виплати. До переліку ввійшли вісім областей.