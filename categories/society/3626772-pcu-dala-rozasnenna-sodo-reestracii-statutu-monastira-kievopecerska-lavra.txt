У Православній Церкві України роз'яснили ситуацію з реєстрацією статуту монастиря «Києво-Печерська Лавра» в складі ПЦУ.

Відповідне розʼяснення архієрей ПЦУ, речник Священного Синоду Євстратій Зоря оприлюднив у Фейсбуку, передає Укрінформ.


Він нагадав, що відповідно до законодавства України релігійні організації для отримання статусу юридичної особи та пов’язаних з ним майнових прав повинні бути зареєстровані. Тобто повинні отримати реєстрацію свого статуту та бути внесеними до Єдиного державного реєстру юридичних осіб.


«Беручи до уваги величезний суспільний і церковний запит щодо розв’язання питання монопольного користування святинями Лаври лише московським патріархатом, Священний Синод ПЦУ в травні вирішив утворити окрему релігійну організацію - чоловічий монастир з назвою «Свято-Успенська Києво-Печерська Лавра» у складі ПЦУ, який би мав статус юридичної особи та мав би право звертатися про надання храму для богослужінь та приміщень для монастирської праці і набути такі майнові права», - написав архієпископ.


Він пояснив, що реєстрація статуту монастиря, яка відбулася, сама собою не породжує змін у статусі майнового комплексу Лаври - цей комплекс був і є державною власністю. Частиною комплексу (Верхня Лавра) користується заповідник та інші державні структури, частина передана в користування монастирю московського патріархату та Київській митрополії московського патріархату в Україні, а також її навчальному закладу.


Владика Євстратій наголосив, що комплексне рішення стосовно подальшої долі користування комплексом Києво-Печерської Лаври, очевидно, буде прийматися після того, як на виконання рішення РНБО буде проведено дослідження - яке майно і на яких підставах передане в користування структурам московського патріархату.




«Нинішня юридична адреса монастиря КПЛ ПЦУ є (вірю - тимчасово) тією самою, що і Феодосіївського монастиря ПЦУ навпроти Лаври. Тож поки що йдеться лише про перший, але суттєвий крок - реєстрацію юридичної особи монастиря, який є складовою частиною ПЦУ», - підсумував архієрей.
Нагадаємо, владика Євстратій повідомив, що 1 грудня було зареєстровано статут Свято-Успенської Києво-Печерської Лаври (чоловічого монастиря) Української Православної Церкви (Православної Церкви України).