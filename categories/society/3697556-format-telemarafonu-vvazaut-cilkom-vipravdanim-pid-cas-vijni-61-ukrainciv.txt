Серед громадян України 61% вважають формат телемарафону цілком виправданим під час війни.

Про це свідчать результати дослідження «Індекс медіаграмотності української аудиторії», які презентувала кандидат соціологічних наук, доцент, старший науковий співробітник Інституту соціології НАН України Марта Наумова під час пресконференції в Укрінформі.
«45% аудиторії ставляться до телемарафону скоріше позитивно, і десь 61% вважає, що телемарафон це абсолютно виправданий формат під час війни. Разом з тим 45%, тобто кожен другий представник української аудиторії ввважає, що телемарафон транслює лише одну єдину офіційну точку зору, і такого погляду на події їм не є достатньо. І 70% аудиторії шукають додаткову інформацію в різних інших джерелах», - сказала Наумова.
Також абсолютна більшість українців (78%) підкреслюють важливість існування суспільних ЗМІ, адже вони працюють в інтересах всього суспільства, а не власника.

Крім того, дослідження показало, що у порівнянні з 2020 роком у 2022 році втричі зросла кількість споживачів суспільно-політичного контенту у месенджерах. Аудиторія соціальних мереж зросла з 48% до 59%.
Зокрема, суттєво зросла довіра до радіо: з 23% до 40% та подкастів з 18% до 25%.
Загальнонаціональне опитування проводилося компанією New Image Marketing Group на замовлення «Детектора медіа» у грудні 2022 – січні 2023 року. Дані зібрані за допомогою інтерв’ю face-to-face за допомогою планшета за стандартизованим опитувальником (CAPI). Опитано 1200 жителів України віком від 18 років. Тип вибірки: репрезентативна за віком, статтю, областю і типом населеного пункту (за винятком тимчасово окупованих територій Донецької, Луганської, Запорізької, Херсонської областей та АР Крим).