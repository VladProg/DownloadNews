Генерального директора видавництва "Бліц-Інформ” Володимира Чепового, який захищав Україну від російських загарбників, визнали зниклим безвісти.

Як передає Укрінформ, про це його син Іван Чеповий повідомив у Фейсбуці.
“Всі активно просувають інформацію про смерть Володимира Чепового. Друзі, сьогодні отримали від зама воєнкома листа про те, що батько є офіційно зниклим безвісти, як і багато інших українських захисників. Ні в яких списках 200/300 його не має”, - наголосив Іван.
Він додав, що слід чекати на офіційну інформацію, та попросив не поширювати інформацію про загибель батька.
“Я розумію, що інформацію в соціальних мережах та медіа не зупинити. Але за документами він не загинув, і ніхто з рідних не опублікував у себе ніякої інформації”, - повідомив син журналіста.
Як повідомляв Укрінформ, 22 червня з'явилася інформація про загибель генерального директора видавництва "Бліц-Інформ” Володимира Чепового у бою з російськими загарбниками.