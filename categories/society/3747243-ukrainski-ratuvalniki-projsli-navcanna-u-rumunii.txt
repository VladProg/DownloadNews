У румунському місті Сірет рятувальники з Івано-Франківської та Чернівецької областей взяли участь у завершальній сесії спільних навчань, присвяченій гасінню пожеж у приміщеннях та пошуку потерпілих.

Як передає Укрінформ, про це Державна служба з надзвичайних ситуацій повідомляє у Фейсбуці.
“Навчання організовані в рамках реалізації проєкту "Підвищення рівня безпеки населення у транскордонному регіоні шляхом спільних заходів з навчання та співробітництва у сфері управління надзвичайними ситуаціями - BRIDGE", що фінансується в рамках спільної операційної програми Румунія – Україна 2014 – 2020”, – ідеться у повідомленні.
Загалом, проєктом передбачено проведення десяти таких тренувальних сесій з різних тематик.

Під час тренувань учасники обмінювались досвідом, професійними навичками та новітніми методами гасіння пожеж самостійно або у співпраці із авіаційною підтримкою та використанням водозбірників, пристроїв-ковшів, наземних засобів пожежогасіння.

Як повідомляв Укрінформ, 2 серпня водолазний підрозділ Військово-морських сил Збройних сил України прибув до Румунії для участі у багатонаціональних протимінних водолазних навчаннях "Дайв — 2021".