Український медіарегулятор має затвердити ще 11 підзаконних актів на виконання закону «Про медіа», пов'язаних зі стратегією Нацради.

Про це поінформувала голова Національної ради з питань телебачення і радіомовлення Ольга Герасим'юк в інтерв'ю Укрінформу.
«Наразі в розробці перебувають ще 11 актів щодо більш відкладених звітних, стратегічних питань: про тарифи, звітність, стратегію Національної ради і план її реалізації», - сказала голова Нацради.
Вона зауважила, що медіарегулятор вже завершив роботу над першим етапом розробки і затвердження нормативно-правових актів на виконання закону «Про медіа». Зокрема, після громадського обговорення Нацрада ухвалила 16 актів, які стосувалися нагальних питань, пов’язаних із реєстрацією, ліцензуванням суб’єктів у галузі медіа, видачею дозволів на тимчасове мовлення.
«Вони потребували якнайшвидшого ухвалення, аби запустити відповідні процеси реєстрації та ліцензування», - пояснила Герасим'юк.
Голова Нацради наголосила, що попри швидкість процес ухвалення був «максимально інклюзивним та прозорим». До розробки документів долучилися всі зацікавлені сторони. Вона підкреслила, що наступні акти ухвалюватимуть за тим самим принципом.
«Були зустрічі зі стейкхолдерами. Кожне зауваження докладно обговорювалося. Кількість поправок була різною… Усі пропозиції, які є слушними і які об’єктивно закон дозволяє врахувати, ми врахували», - наголосила Герасим'юк.
Як повідомлялося, згідно із законом «Про медіа», стратегія Національної ради з питань телебачення і радіомовлення має бути затверджена до 1 січня 2024 року. Цей документ сформує план діяльності медіарегулятора на 2024-2026 роки, а також намітить шлях розвитку медіареформи.
Закон «Про медіа» набрав чинності 31 березня. Він започатковує реформу у медіагалузі та визначає правові засади діяльності в Україні суб’єктів у сфері медіа, а також засади її державного управління, регулювання та нагляду.