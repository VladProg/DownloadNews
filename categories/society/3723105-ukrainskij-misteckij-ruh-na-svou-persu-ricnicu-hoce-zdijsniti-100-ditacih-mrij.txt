Благодійна організація "Український мистецький рух" (МУР) на свою першу річницю хоче здійснити 100 мрій дітей із постраждалих унаслідок російської агресії регіонів і міст.

Про це Укрінформу повідомили в МУР.






Благодійна організація МУР здійснить 100 дитячих мрій




































































































Зокрема, йдеться про мрії дітей з Донецької і Луганської областей, з Маріуполя, Херсона, Дніпра, Запоріжжя, Миколаєва, щоб вони могли продовжувати займатися мистецтвом, спортом, танцями і мали все необхідне для цього.
«Нам усім зараз важко. І військовим на нулі, і тим, хто пережив окупацію. Є багато тих, хто втратив взагалі все. Діти частіше страждають більше не від того, що втратили щось матеріальне, а від того, що втратили щось духовне, емоційне. Наприклад, можливість творити, займатись спортом, займатись музикою. Це втрата мети в житті, яке було до повномасштабного вторгнення. Ми працюємо, щоб вони не склали руки, не поховали свою мрію. Це - головна мета нашої події», - зазначила засновниця МУР, акторка Марина Кошкіна.
Дитячі мрії будуть здійснювати 18 червня з 10.00 на локації “Коло Натхнення” у ВДНГ, вхід безкоштовний. Кошти будуть збирати за допомогою аукціону і благодійного розіграшу. Охочим слід пройти реєстрацію.
За словами Кошкіної, МУР діяв з перших днів війни як волонтерська ініціатива, розпочата українською мистецькою спільнотою, але "день народження" вирішили святкувати на початку червня, коли організація отримала офіційну реєстрацію. З першого дня МУР опікувався допомогою дітям, в тому числі з територій, постраждалих від російського вторгнення, сиротам, дітям з малозабезпечених та багатодітних сімей та дітям-переселенцям.
На святкуванні МУР 18 червня гостей заходу чекають виступи гуртів “Коло Дій”, DrymbaDaDzyga, перформанс #audioportrait від Юрія Звонаря, виступ Київського культурного фронту (модератор програми - актор театру ім. Франка Віталій Ажнов). У програмі для маленьких - казка “Лисеня Хитрун” від режисера Катерини Лук’яненко.