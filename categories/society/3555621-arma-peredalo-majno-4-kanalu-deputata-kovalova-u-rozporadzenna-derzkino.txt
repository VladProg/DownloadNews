Майно ТОВ «ТРК «Інтеррадіо» - українського інформаційно-розважального телеканалу «4 канал», що належав підозрюваному у держзраді народному депутату Олексію Ковальову, передано Національним агентством з питань виявлення, розшуку та управління корупційними активами (АРМА) у розпорядження Державного агентства з питань кіно.

Про це повідомляє Держкіно, передає Укрінформ.
Зазначається, що таким чином, процедура конфіскації активу та передачі його на потреби держави юридично завершена.
«Остаточна передача активу та майна зрадника у розпорядження держави є важливим свідченням невідворотності покарання за державну зраду та подією, яка ще на крок наближує Україну до Перемоги», - йдеться у повідомленні Державного агентства.
Як повідомлялося, у квітні 2022 року працівники Державного бюро розслідувань відкрили кримінальне провадження відносно народного депутата, який після повномасштабного вторгнення російської федерації перебуває на тимчасово захопленій території Херсонської області та допомагає окупаційним військам. У ході розслідування встановлено, що на початку липня цього року Олексій Ковальов обійняв посаду заступника голови у незаконно створеному окупаційною адміністрацією держави-агресора - «уряді Херсонської області».
На початку липня за матеріалами ДБР суд арештував майно депутата. Зокрема, були арештовані частки фігуранта в статутних капіталах 3-х юридичних осіб, а також його банківські рахунки. У тому числі арештовано майно ТОВ «ТРК «Інтеррадіо» - український інформаційно-розважальний телеканал «4 канал», власником якого є Олексій Ковальов.
15 липня суд обрав Ковальову запобіжний захід у вигляді тримання під вартою без альтернативи внесення застави. Він оголошений в розшук.
Депутат підозрюється у державній зраді в умовах воєнного стану (ч. 2 ст. 111 Кримінального кодексу України) та пособництві державі-агресору (ч. 1 ст. 111-2 КК України), за що передбачено покарання до 15 років або довічне позбавлення волі, з конфіскацію майна.
Досудове розслідування триває.