Оперативники Нацполіції викрили злочинну групу шахраїв-валютників, які збували покупцям фальшиві купюри.

Про це повідомляє ГУ Національної поліції в Тернопільській області, передає Укрінформ.
«Оперативники Департаменту карного розшуку Національної поліції спільно зі слідчими поліції Києва та розшуковцями Тернопільської області встановили та затримали групу осіб, які під виглядом обміну валюти шахрайським шляхом заволодівали грошовими коштами громадян в особливо великих розмірах. Підозрювані для реалістичності своєї злочинної діяльності облаштовували пункти обміну валют, де дійсно здійснювали валютні операції з невеликими сумами коштів. Проте, коли йшлося про більші суми – міняли гроші на фальшиві або взагалі на папір з невеликою кількістю справжньої валюти», - йдеться у повідомленні.
Згідно з повідомленням, у злочинній діяльності поліцейські викрили двох чоловіків – 58-річного уродженця Рівненщини та 42-річного мешканця Сум. 15 червня зловмисники запланували у Тернополі крупну «валютну операцію» з потенційним потерпілим, який мав за курсом, нижчим за ринковий, купити іноземну валюту. Для реалізації цього злочину зловмисники виїхали до Рівного, де на кілька днів орендували квартиру. При цьому вони завчасно придбали мобільні термінали та стартові пакети в місцях продажу, де не ведеться облік проданого.






Оперативники Нацполіції викрили злочинну групу шахраїв-валютників, які збували покупцям фальшиві купюри / Фото: Нацполіція































Попередньо підозрювані кілька разів проводили з потерпілим операції з обміну валюти на незначні суми. За кілька днів потерпілий звернувся з проханням обміняти 900 тисяч гривень на долари США. Під час зустрічі поблизу «прохідного» під’їзду житлового будинку у Тернополі один із підозрюваних взяв у потерпілого грошові кошти у гривні, а натомість дав справжні долари США. При цьому навмисно недодав кілька купюр. Після того, як потерпілий виявив недостачу, зловмисник взявся нібито перераховувати долари, а сам непомітно замінив їх на «куклу» – папір разом із фальшивими доларами – і додав до неї виявлену недостачу. Після «оборудки» зловмисники швидко зайшли до під’їзду, заблокувавши за собою вхід палицею, та вийшли з іншого боку.
У ході проведення контролю за скоєнням цього правопорушення зловмисники й були затримані в порядку ст. 208 Кримінального процесуального кодексу України. В їхніх автомобілях та за адресами постійного і тимчасового проживання проведено обшуки, в ході яких виявлено та вилучено речові докази. Зокрема, 902 тисячі гривень, майже 26 тисяч доларів США, блокноти із записами, набої, флеш-носії тощо. Також у потерпілого вилучено фальшиві долари.
Зловмисникам оголошено про підозру у вчиненні кримінальних правопорушень, передбачених ч. 4 ст. 190 Кримінального кодексу України (Шахрайство, вчинене в особливо великих розмірах або організованою групою). Санкція статті передбачає покарання у вигляді позбавлення волі на строк від 5 до 12 років із конфіскацією майна.
Обом підозрюваним суд обрав запобіжні заходи у вигляді тримання під вартою з альтернативою внесення застави – по 744 тисячі гривень.
Окрім того, вказана група обґрунтовано підозрюється у скоєнні інших аналогічних кримінальних правопорушень. Наразі встановлюється їхня причетність до інших злочинів на території держави, а також викриття повного кола осіб, залучених до протиправної діяльності.
Як повідомляв Укрінформ, у Києві правоохоронці викрили двох валютних шахраїв, які ошукали чоловіка на майже 1 млн грн.