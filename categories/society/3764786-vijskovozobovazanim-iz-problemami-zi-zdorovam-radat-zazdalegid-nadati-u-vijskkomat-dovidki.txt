Військовозобов'язаному у разі проблем зі здоров’ям, через які він не може воювати, варто заздалегідь надати у центр комплектування пакет відповідних медичних документів, не чекаючи повістки і військово-лікарської комісії.

Це в ефірі Українського радіо порадила адвокатка, керівниця медичного напрямку в ГО "Юридична сотня" Христина Ковцун, передає Укрінформ.
Зокрема, вона зазначила, що за загальним правилом всі військовозобов'язані мають проходити медичний огляд один раз на п'ять років. Втім, за умов мобілізації ці терміни можуть дещо нівелюватися. Тому коли військовозобов'язаному вручають повістку, він зобов’язаний з'явитися в територіальний центр комплектування, аби уточнити облікові дані і пройти військово-лікарську комісію, пояснює адвокатка. Якщо військовозобов'язаний відмовляється від проходження військово-лікарської комісії — це адміністративне правопорушення, і за нього передбачений штраф.
Водночас юристка наголосила, що військовозобов'язаним необхідно завжди мати з собою власний пакет медичних документів, особливо якщо в особи є проблеми зі станом здоров'я. Загалом Ковцун радить військовозобов'язаним заздалегідь направити ці документи на адресу свого центру комплектування, в якому вони перебувають на обліку.
“Я раджу військовозобов'язаним мати пакет всіх ваших медичних документів, особливо якщо у вас є проблеми зі здоров'ям. Тобто ви завжди повинні мати з собою пакет документів на випадок, якщо вас зупиняють і викликають в ТЦК. Кращий варіант — це заздалегідь направити ці документи на адресу свого центру комплектування, в якому ви перебуваєте на обліку. В такому разі, якщо ви вже надали медичні документи, де чітко зазначено, що у вас є певне генетичне захворювання, хронічні проблеми тощо, ВЛК та центри комплектування будуть інакше поводитись, бо вони розуміють, що ви заздалегідь подбали про те, щоб ці документи були доставлені наперед. Ви маєте докази подачі цих документів. І у разі, якщо будуть порушення з їхньої сторони, буде дуже легко довести перевищення їхніх повноважень”, - зазначила Ковцун.
Як повідомляв Укрінформ, Президент Володимир Зеленський ввів у дію рішення Ради національної безпеки і оборони, яке передбачає перевірку всіх рішень військово-лікарських комісій, прийнятих з 24 лютого 2022 року.