Координаційний штаб з питань поводження з військовополоненими під час зустрічі з представниками Міжнародного комітету Червоного Хреста закликав добиватися виконання мандата цієї організації в росії.

Як передає Укрфнформ, про це Коордштаб повідомляє в Телеграмі.
“Під час зустрічі сторони обговорили створення нових можливостей конструктивної взаємодії, а також проблемні питання, які стосуються дотримання норм міжнародного гуманітарного права щодо поводження з військовополоненими”, - ідеться в повідомленні.
Як зазначив керівник відділу супроводу та консультування родичів оборонців Коордштабу Юрій Таранюк, запити МКЧХ були задоволені українською стороною згідно з нормами міжнародного гуманітарного права. Проте з боку росії подібних результатів немає.
“Ми бачимо, в якому стані повертаються російські військовополонені, і в якому стані повертає наших захисників росія,” – підкреслив він.
Українська сторона запропонувала МКЧХ стимулювати роботу місії комітету в росії.
“Давайте шукати шляхи співпраці, щоб змусити росію виконувати взяті на себе зобов’язання згідно з нормами міжнародного гуманітарного права, – наголосив Таранюк. – Від нас є вимога: добивайтеся виконання мандата МКЧХ у росії”.
Зі свого боку, представниця МКЧХ зазначила, що організація розуміє проблеми, з якими стикаються і військовополонені, і їхні родини, бо так само з ними комунікує.
“Головна мета – створювати не перешкоди, а простір для співпраці, – зазначила представниця МКЧХ. – Ми бачимо, що Україна прагне відповідати нормам міжнародного гуманітарного права в питаннях поводження з військовополоненими”.
Як повідомляв Укрінформ, російська сторона не реагує навіть на запити міжнародних організацій щодо полонених "азовців".
Фото: icrc.org