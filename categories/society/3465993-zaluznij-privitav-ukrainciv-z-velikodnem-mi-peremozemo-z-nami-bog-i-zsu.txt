Головнокомандувач Збройних сил України Валерій Залужний привітав українців зі світлим святом Воскресіння Христового.

Як передає Укрінформ, привітання він оприлюднив у Телеграмі.
«Світло завжди перемагає темряву. Добро долає зло. Ми обовʼязково переможемо! Адже за нами правда і з нами Бог!» - підкреслив Залужний.
Він зазначив, що в історіях війн відомі випадки, коли на великі свята, як Різдво і Пасха, противники припиняли бойові дії.
«Але цього не варто очікувати від нашого ворога, цинізм, жорстокість і підступність якого вразили весь світ», - застеріг Головнокомандувач.
Залужний закликав тримати стрій: «З вірою у Бога і Збройні Сили України переможемо!»
Як відомо, у неділю, 24 квітня, у християн східного обряду - свято Воскресіння Христового. Багато релігійних громад з благословіння своїх очільників ухвалили рішення про перенесення Великодніх богослужінь на вечірній, ранковий або денний час.