Митрополит Переяславський і Вишневський Олександр (Драбинко) висловися за проведення канонічної експертизи грамоти святійшого патріарха Алексія II про дарування незалежності УПЦ (МП).

Про це він сказав під час обговорення в Українському кризовому медіацентрі, передає кореспондент Укрінформу.
"Необхідно провести церковну канонічну експертизу грамоти Алексія ІІ, яким обґрунтовувалася незалежність УПЦ. Найперше - щоб визначити, яке місце цей документ посідає у канонічному праві та чи доцільно його використовувати. Текстову експертизу також варто провести, аби з'ясувати, що означає формулювання "незалежна, самостійна, з правами широкої автономії церква", бо у світовому православ’ї структури з таким формулюванням не існує", - сказав Драбинко.
За його словами, є три канонічні форми буття церковного: екзархат, автономна та автокефальна церкви. Натомість канонічної структури, яка б мала назву "незалежна та самостійна в управлінні", не існує.
Митрополит Переяславський і Вишневський зауважив, що екпертиза необхідна, оскільки УПЦ й досі посилається на цей документ.
Він також зауважив, що ситуація у взаємовідносинах між ПЦУ та УПЦ складна.
"Навіть Собор, який відбувся 27 травня цього року, фактично став окозамилюванням, оскільки фактично нічого не змінилося. Так, Статут УПЦ почистили від згадок про московський патріархат, але все, що було зачищено, вклали в одну фразу – "відповідно до грамоти патріарха Алексія", - зазначив владика Олександр.
На його переконання, аналіз цього документа поставить під сумнів Статут і статус УПЦ, оскільки доведе, що ця церква не є "незалежною та самостійною", а залишається "сукупністю єпархії рпц в Україні, як це сприймається всім світовим православ’ям на сьогодні і самим (патріархом рпц) кирилом", який, за словами митрополита Переяславського і Вишневського, і є автором спірного формулювання.
Представник ПЦУ також наголосив, що єдність українського православ'я є запорукою національної безпеки.
Грамота святійшого патріарха Алексія II про дарування незалежності Української православної церкви - документ, підписаний 27 жовтня 1990 року на підтвердження статусу незалежності і самостійності УПЦ у своєму управлінні.
Як повідомлялося, Служба безпеки України повідомила про підозру ректору Почаївської духовної семінарії УПЦ (МП), який здійснював антиукраїнську діяльність.