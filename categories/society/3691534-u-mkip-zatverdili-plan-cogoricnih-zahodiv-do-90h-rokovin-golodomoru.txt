План цьогорічних заходів до 90-их роковин Голодомору передбачає проведення міжнародного тематичного форуму та завершення будівництва Музею Голодомору.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Сьогодні на засіданні Організаційного комітету з підготовки і проведення заходів у зв’язку з 90-ми роковинами Голодомору 1932—1933 років в Україні затвердили план роботи на поточний рік - від проведення міжнародного форуму до 90-х роковин Голодомору 1932-1933 років в Україні до, звичайно, завершення будівництва Музею Голодомору", - написав він.
Глава МКІП нагадав, що 25 листопада 2022 року уряд затвердив план заходів на 2022-2023 роки у зв’язку з 90-ми роковинами Голодомору 1932-1933 років в Україні - геноциду українського народу.
Ткаченко наголосив, що в умовах війни, яку сьогодні веде росія проти України, "ще більш важливо провести цей рік гідно під егідою роковин трагедії та показати світу, що якщо речі не визнавати і не називати своїми іменами, то вони повторюються".
"Ми бачимо, скільки країн впродовж року визнали Голодомор геноцидом українського народу. Маємо робити все, щоб цей рух продовжувався. Для цього Голодомор має стати одним із провідних напрямків діяльності української культурної дипломатії", - переконаний міністр.
Як повідомляв Укрінформ, Прем’єр-міністр Денис Шмигаль доручив Міністерству закордонних справ активізувати роботу з міжнародними партнерами щодо підготовки резолюцій і заяв про визнання Голодомору геноцидом.
На цей час понад 20 країн визнали Голодомор геноцидом, 11 із яких — упродовж останнього року.