Служба безпеки України оголосила нову підозру прокремлівському блогеру Анатолію Шарію.

Як передає Укрінформ, про це повідомила СБУ.
Правоохоронці викрили нові факти інформаційно-підривної діяльності Шарія, які той здійснив за завданням російських спецслужб.
Встановлено, що пропагандист брав участь у підготовці та поширенні постановочних відеороликів, де російські загарбники допитують українських полонених.
Зокрема, Шарій особисто підказував співробітникам Федеральної служби безпеки РФ як правильно знімати допит та які запитання ставити військовополоненим. Після зйомок він монтував відео, вирізаючи з нього "невигідні" для загарбників моменти. Змонтовані сюжети Росія використовувала для штучної дискредитації військово-політичного керівництва України, зокрема на міжнародній арені.