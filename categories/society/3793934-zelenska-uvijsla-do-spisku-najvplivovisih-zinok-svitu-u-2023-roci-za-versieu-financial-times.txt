Перша леді України Олена Зеленська увійшла до списку 25 найвпливовіших жінок світу цього року за версією видання Financial Times.

Як передає Укрінформ, про це повідомляється на сайті видання.

Видання зазначає, що про цьогорічних представниць рейтингу написали короткі есе інші впливові жінки на міжнародній арені. Олену Зеленську додала до списку прем'єр-міністр Естонії Кая Каллас.
За її словами, перша леді України стала світовим символом стійкості, як і її чоловік Володимир Зеленський.
Серед інших найвпливовіших жінок за версією FT – австралійська актриса Марго Роббі, американська співачка Бейонсе, глава Єврокомісії Урсула фон дер Ляєн, іранська правозахисниця Наргес Мохаммаді, директорка з технологій компанії OpenAI Міра Мураті, виконавча секретарка Конвенції про біологічне різноманіття ООН Елізабет Марума Мрема, міністр охорони довкілля Бразилії Маріна Сілва та інші.
Як повідомляв Укрінформ, авторитетне видання Politico назвало Президента України Володимира Зеленського найвпливовішим діячем у Європі в категорії «мрійники» - особистості, які змінюють хід історії завдяки силі своїх слів.