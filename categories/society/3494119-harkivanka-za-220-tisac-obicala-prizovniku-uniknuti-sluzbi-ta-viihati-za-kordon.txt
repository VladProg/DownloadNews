Правоохоронці затримали харків’янку, яка за 220 тисяч гривень обіцяла призовнику уникнути служби та вирішити питання з безперешкодним виїздом за кордон.

Про це повідомила в Фейсбуці пресслужба Територіального управління ДБР у Полтаві, передає Укрінформ.
«Працівники Теруправління ДБР Полтави затримали у Харкові місцеву мешканку, яка обіцяла призовнику за хабар уникнути військової служби. В «пакет послуг» також входило отримання документів, які б дозволили виїхати з країни під час воєнного стану», - йдеться в повідомленні.
Як встановили оперативники ДБР, вартість послуги жінка оцінила в 220 тис. грн. За ці гроші вона обіцяла, користуючись своїми зв’язками у одному із військкоматів, допомогти оформити документи з непридатності громадянина за станом здоров’я для служби в ЗСУ.

Також зловмисниця гарантувала, що з отриманими документами можна безперешкодно залишити Україну в умовах воєнного стану, зазначили в відомстві.
Слідчі ДБР затримали жінку під час отримання хабаря. Наразі затриманій повідомлено про підозру за фактом зловживання впливом (ч. 2 ст. 369-2 КК України). Крім того, встановлюються інші можливі співучасники злочину.