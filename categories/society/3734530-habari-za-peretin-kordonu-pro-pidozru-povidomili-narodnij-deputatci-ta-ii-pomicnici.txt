Національне антикорупційне бюро та Спеціалізована антикорупційна прокуратура повідомили про підозру народному депутату та її помічниці за отримання 5,3 тис. доларів за дозвіл на перетин кордону.

Як передає Укрінформ, про це САП повідомляє у Телеграмі.
11 липня за дорученням керівника САП прокурор за участі детективів НАБУ повідомив про підозру у зловживанні впливом чинному народному депутату. У той же час, детектив НАБУ вручив повідомлення про підозру й помічниці нардепа. Дії нардепа та її помічниці кваліфіковано за ч. 2 ст. 28, ч. 2 ст. 369-2 ( прийняття пропозиції, обіцянки або одержання неправомірної вигоди) Кримінального кодексу України.

«У межах досудового розслідування встановлено, що депутат спільно зі своєю помічницею за грошову винагороду пообіцяла громадянину забезпечити прийняття уповноваженим особами обласної військової адміністрації рішення про дозвіл на виїзд за межі України, а також внесення відповідних відомостей до Інформаційної системи «Шлях», - ідеться уповідомленні.
У подальшому співучасниками організовано надіслання звернення благодійної організації до однієї з районних військових адміністрацій, на підставі чого ОВА прийнято рішення про надання дозволу вказаному громадянину на проїзд як волонтера через державний кордон України з метою перевезення гуманітарного вантажу на територію України.
Після одержання дозволу помічниця нардепа зустрілась з громадянином та отримала від нього другу частину обумовлених коштів - 2 800 дол. США.
Досудове розслідування триває.
Як повідомляв Укрінформ, У Тернопільській області Національне антикорупційне бюро та Спеціалізована антикорупційна прокуратура викрили помічника народного депутата на одержанні неправомірної вигоди за внесення даних у систему "Шлях".
За даними депутата Верховної Ради Олексія Гончаренка, мова йде про нардепку від Слуги народу Людмилу Марченко.