Верховна Рада ухвалила закон щодо забезпечення безперервності здійснення правосуддя найвищим судом у системі судоустрою України.

Про це повідомив народний депутат з фракції «Голос» Ярослав Железняк у Телеграмі, передає Укрінформ.
Він уточнив, що законодавчу ініціативу №5456-д підтримав 251 народний депутат.
Законом передбачено, що голова Верховного суду не пізніше ніж у двадцятиденний строк з дня набрання чинності цим законом зараховує суддів Верховного суду України до штату Верховного Суду у касаційний суд тієї спеціалізації, яка відповідає спеціалізації судової палати Верховного суду України, в якій такий суддя здійснював правосуддя. Також до апарату Верховного суду переводяться працівники апарату Верховного суду України без обов’язкового проведення конкурсу на рівнозначні посади, за умови їх наявності.
Крім цього, передбачено, що судді Верховного суду України, обрані на посади до набрання чинності Законом «Про внесення змін до Конституції України (щодо правосуддя)», та судді Вищого спеціалізованого суду України з розгляду цивільних і кримінальних справ, Вищого господарського суду України, Вищого адміністративного суду України, переведені до інших судів, оцінюються Вищою кваліфікаційною комісією суддів України на відповідність займаній посаді за критеріями компетентності, професійної етики та доброчесності.
Також цим документом визначено можливість та порядок переведення судді Вищого спеціалізованого суду України з розгляду цивільних і кримінальних справ, Вищого господарського суду України, Вищого адміністративного суду України до апеляційного суду чи місцевого суду, який відповідає спеціалізації такого судді в порядку, передбаченому статтями 53 та 82 цього закону, без конкурсу і з урахуванням деяких особливостей.
Як повідомлялося, в Україні внаслідок судової реформи 2016 року розпочав роботу новий Верховний суд, судді якого пройшли відповідну конкурсну процедуру. Однак залишився і Верховний суд України, який втратив повноваження на здійснення правосуддя і мав бути ліквідований.
У лютому 2020 року Конституційний суд України визнав ліквідацію ВСУ неконституційною.
Також Європейський суд з прав людини зробив висновок, що ліквідація Верховного суду України під час судової реформи у 2016 році є незаконною.