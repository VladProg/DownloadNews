Практично все українське суспільство вважає московський патріархат злом, яке треба викорінювати.

Про це сказав голова Державної служби України з етнополітики та свободи совісті (ДЕСС) Віктор Єленський в ефірі "Радіо NV", передає Укрінформ.
"Більша частина суспільства, або практично все суспільство вважає, що московський патріархат це зло і це зло треба викорінювати", - сказав Єленський.
За його словами, в Україні дуже тривалий час був запит на єдність церков, але нині його немає.
Він зазначив, що наразі є тільки запит на те, щоб московський патріархат припинив своє існування в Україні, та інколи цей запит виходить за межі правового поля.
"Мотиви, спонукання зрозумілі. І тут багато залежить і від тих, хто називає себе активістами, і від тих хто забезпечує громадський порядок, і великою мірою від керівництва УПЦ МП. Воно має дати собі відповідь на питання: що є для вас таким цінним у москві, що ви не можете перервати з нею зв'язок? Розумієте, підпорядкування москві не є частиною православного віровчення", - додав голова Держслужби.
Як повідомлялося, Національний заповідник "Києво-Печерська Лавра" оголосив про розрив договору про оренду з Українською православною церквою московського патріархату з 29 березня 2023 року.