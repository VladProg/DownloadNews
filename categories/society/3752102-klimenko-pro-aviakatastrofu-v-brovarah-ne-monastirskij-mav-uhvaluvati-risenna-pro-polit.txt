У день, коли сталася авіакатастрофа у Броварах Київської області, внаслідок якої загинуло керівництво МВС, не Денис Монастирський, будучи міністром внутрішніх справ, мав ухвалювати рішення щодо здійснення польоту.

Про це нинішній міністр внутрішніх справ України Ігор Клименко заявив у інтерв’ю Цензор.нет, передає Укрінформ.
«Не міністр Монастирський мав ухвалювати рішення про те, летіти чи не летіти. Рішення ухвалював керівник польотів, пілот – керівник екіпажу, який загинув, і керівник управління авіації», - сказав він.
За словами Клименка, керівник польотів і керівник управління авіації мали не дозволити політ гвинтокрила і вони могли це зробити.
Відповідаючи на питання, чому вони цього не зробили, міністр зазначив, що слідство і суд встановлять, наскільки повною була їхня провина в тому, що відбулось.
Глава МВС заявив, що внутрішні перевірки у Державній службі України з надзвичайних ситуацій почалися одразу після цієї катастрофи. За його словами, групу фахівців було направлено в авіапідрозділи ДСНС.
«Перевіряли все: починаючи з технічного стану гелікоптерного парку й закінчуючи підготовкою персоналу і документації з використання цього європейського парку гвинтокрилів. Також перевіряється господарська діяльність ДСНС. Мета перевірки, яку ми закінчуємо – узагальнення всіх попередніх ревізій, аудитів Державної служби з надзвичайних ситуацій», - зазначив Клименко.
Він сказав, що однією з ключових тез і одним із ключових висновків цієї перевірки буде роль керівництва цієї служби в організації загальної роботи, зокрема підрозділів, які забезпечували і забезпечують польоти авіації ДСНС.
«Що я вже можу сказати зараз? Є питання щодо підготовки технічного персоналу, пілотів, використання симуляторів цієї авіаційної техніки, використання палива, знання іноземної мови – в цьому разі англійської – персоналом, який обслуговує гелікоптери», - зазначив він.
Керівник МВС поінформував, що Міністерство внутрішніх справ має найбільший авіаційний парк європейських гвинтокрилів - їх 56. За його словами, нині МВС робить усе, щоб персонал, який обслуговує цей парк, пройшов відповідне навчання, щоб пілоти мали змогу вчитися і тренуватись на відповідних симуляторах.
«А я скажу, що в той період симулятор не працював на базі одного з наших навчальних закладів, документи на нього не було отримано. Тобто симулятор був, а документів на нього не було. Ба більше, на цей симулятор не було електронної флешки, яка повинна була запустити його у використання. Тому ми зараз усі помилки, які було допущено раніше, виправляємо», - сказав Клименко.
Як повідомлялося, вранці 18 січня вертоліт, що летів у одну з гарячих точок, упав у районі житлових будівель міста Бровари на Київщині, зокрема у районі дитячого садка. Внаслідок цієї аварії загинули 14 людей, з них 1 дитина, 25 осіб зазнали поранень, у тому числі 11 дітей. На борту гвинтокрила Airbus Puma перебували 10 осіб, зокрема керівники МВС: міністр Денис Монастирський, його перший заступник Євген Єнін та державний секретар міністерства Юрій Лубкович, їхні помічники, а також три члени екіпажу ДСНС. Усі, хто перебував на борту, загинули.
Державне бюро розслідувань 3 серпня оголосило підозру посадовцям ДСНС у справі про загибель в авіакатастрофі у Броварах керівництва МВС.
Як заявили в ДБР, «посадовці допустили відверті порушення правил безпеки руху та експлуатації повітряного транспорту, що призвело до загибелі людей».
4 серпня Печерський районний суд Києва у справі про авіакатастрофу в Броварах заарештував на два місяці без права внесення застави чотирьох посадовців Державної служби з надзвичайних ситуацій, ще одному призначив домашній арешт.