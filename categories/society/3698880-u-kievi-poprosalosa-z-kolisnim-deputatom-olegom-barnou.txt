У Києві відбулося прощання із колишнім народним депутатом Олегом Барною, який загинув на фронті, та його побратимом Валерієм Дороховим.

Як повідомляє кореспондент Укрінформу, у Михайлівському Золотоверхому соборі пройшов чин похорону за загиблими захисниками.
Після цього на майдані Незалежності відбулася церемонія прощання за участю десятків людей, зокрема колег, побратимів та рідних загиблих. Серед них був і п'ятий Президент Петро Порошенко з дружиною.






У Києві прощаються з екс-нардепом Олегом Барною та Валерієм Дороховим / Фото: Кирило Чуботін, Укрінформ


























































Говорячи про Барну, політик зауважив, що в ньому поєдналися "мудрість вчителя, державність лідера місцевого самоврядування, українськість справжнього народного депутата".
"Він кожен раз робив на своєму місці те, що, на його думку, зміцнювало державність - і щодо армії, щодо мови, щодо віри”, - сказав Порошенко.
Олег Барна був активним учасником Революції гідності, перше поранення він дістав 18 лютого 14 року на Майдані. Весною того ж року пішов добровольцем в АТО, знову був поранений.
У мирному житті Олег Барна працював учителем. Був обраний народним депутатом 8 скликання від Блоку Петра Порошенка.
Після початку повномасштабного вторгнення рф Барна повернувся до лав ЗСУ. Служив у піхоті, увійшов до штурмової роти. Загинув у бою під Вугледаром.
З ним загинув і 31-річний командир бойового єгерського взводу тернополянин Валерій Дорохов.


Як повідомлялося, народний депутат восьмого скликання, помічник гранатометника, старший сержант Олег Барна загинув 17 квітня. Він не дожив один день до свого 56-го дня народження.