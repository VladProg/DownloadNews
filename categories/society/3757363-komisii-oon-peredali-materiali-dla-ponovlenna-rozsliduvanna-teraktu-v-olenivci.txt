У Координаційному штабі з питань поводження з військовополоненими надали комісії ООН матеріали для поновлення розслідування російського теракту в Оленівці, внаслідок якого загинули та постраждали десятки українських військовополонених.

Як передає Укрінформ, про це Координаційний штаб з питань поводження з військовополоненими повідомив у Телеграмі.
У Коордштабі з питань поводження з військовополоненими відбулася зустріч із Незалежною міжнародною комісією ООН з розслідування порушень в Україні.
"Головною темою зустрічі стала передача комісії масштабного дослідження терористичного акту, вчиненого російською федерацією в Оленівці, внаслідок якого загинули та постраждали десятки українських військовополонених", - ідеться у повідомленні.
У поданні були фахово та всебічно досліджені усі відомі факти про передумови, мотиви та наслідки терористичного акту, а також про фігурантів воєнного злочину.
Автори подання - Регіональний центр прав людини, Українська Гельсінська спілка з прав людини, Медійна ініціатива за права людина та ГО "Спільнота родин Оленівки" - сподіваються на адекватну реакцію комісії ООН та всієї міжнародної спільноти, а зокрема на поновлення розслідування теракту на міжнародному рівні.
"Адже теракт в Оленівці продовжив числені воєнні злочини російської федерації та порушень нею Женевських конвенцій. ", - наголосили у Коордштабі.
Також під час зустрічі презентовано звіт про діяльність Координаційного штабу, а члени та персонал Комісії окреслили напрямки своєї подальшої діяльності.
Як повідомляв Укрінформ, у ніч проти 29 липня 2022 року РФ скоїла теракт, влаштувавши вибух у бараку виправної колонії в Оленівці, в якому перебували українські військовополонені. Тоді загинули щонайменше 53 та були поранені понад 130 українських захисників Азовсталі.
За даними ОГП, вибух у колонії Оленівки був спричинений застосуванням реактивного термобаричного гранатомета.