Святошинський районний суд міста Києва завершив судовий розгляд справи «Вбивства людей 20 лютого 2014 року під час Євромайдану», який тривав з травня 2016 року. Орієнтовна дата проголошення судового рішення – вересень-листопад 2023 року.

Як передає Укрінформ, про це ідеться на сайті суду.
“17 листопада 2022 року суд присяжних Святошинського районного суду міста Києва завершив судовий розгляд справи «Вбивства людей 20 лютого 2014 року під час Євромайдану», який тривав з травня 2016 року”, - ідеться в повідомленні.
Зазначається, що загалом у справі проведено 320 судових засідань, з яких 10 в режимі відеоконференції, досліджено 48 епізодів вбивств та 80 епізодів замахів на вбивства.
Також судом допитано 245 осіб (потерпілі, свідки з числа правоохоронців та протестувальників, а також інші очевидці та експерти, обвинувачені), досліджено більше 3 Тб відео та фотоматеріалів, надано десятки судових доручень, в тому числі на проведення тривалих експертиз у різних сферах, одержані дані в порядку міжнародної правової допомоги.
17 листопада 2022 року суд присяжних видалився до нарадчої кімнати для ухвалення судового рішення.
Зазначається, що інформація щодо орієнтовної дати проголошення судового рішення буде додатково розміщена на сайті суду, очікуваний період – вересень-листопад 2023 року.
Як повідомлялося, в Україні 20 лютого відзначають День Героїв Небесної Сотні.
Саме 18-21 лютого 2014 року у Києві були найжорстокіші протистояння між силовиками та учасниками Революції Гідності. 20 лютого 2014 року загинуло найбільше активістів Євромайдану.
Загалом, за даними прокуратури, під час Революції Гідності постраждали 2,5 тисячі людей, 104 із них загинули в лютому 2014 року. Загиблих учасників акцій протесту називають Небесною Сотнею.