Блокування соціальних рахунків внутрішньо переміщених осіб (ВПО) є неприпустимим.

Про це заявила віцепрем'єр-міністр — міністр з питань реінтеграції тимчасово окупованих територій Ірина Верещук під час засідання Координаційного штабу з питань забезпечення реалізації прав і свобод ВПО, передає Укрінформ із посиланням на пресслужбу Мінреінтеграції.
Як зазначається, на гарячу лінію відомства надходять звернення щодо накладення державними та приватними виконавцями арешту на банківські рахунки ВПО, в тому числі й кошти, отримані як соціальна допомога від держави та міжнародних організацій.
«Це кошти, які держава, а також благодійні фонди та міжнародні організації виділяють для підтримки наших внутрішньо переміщених осіб. І не можна допустити, щоб внутрішні переселенці були позбавлені такої грошової допомоги. Навіть якщо вони є боржниками. Оскільки дуже часто це єдині кошти, які у них є», – сказала Верещук.
Як повідомлялося, у Верховній Раді перебуває на розгляді урядовий законопроєкт №9065 "Про внесення змін до розділу ХІІI до прикінцевих та перехідних положень закону "Про виконавче провадження", який забороняє звернення стягнення на кошти, які отримуються як допомога на проживання ВПО.