В Україні знову зможуть замовляти обмін посвідчення водія онлайн з доставкою у будь-яке відділення Укрпошти.

Про це під час презентації цієї послуги заявив начальник Головного сервісного центру Міністерства внутрішніх справ Микола Рудик, передає кореспондент Укрінформу.
"Кожен громадянин, який знаходиться в Україні, має почуватися у безпеці та отримувати якісні доступні сервісні послуги в сучасних умовах. Тому відсьогодні ми запроваджуємо (знову цю - ред.) нову послугу - замовлення та отримання посвідчення водія у кілька кроків. Перший - замовлення, другий - отримання", - заявив він.
Начальник Головного сервісного центру МВС сказав, що кожен з водіїв має право обрати зручний для нього спосіб отримання посвідчення водія - або у найближчому до нього територіальному сервісному центрі МВС, або у відділенні Укрпошти, або додому.
"Обирати кожному з водіїв (потрібно - ред.) самостійно. А час, який ви мали б витратити на (усі кроки щодо - ред.) отримання посвідчення водія, (можна - ред.) витратити по-іншому", - зазначив чиновник.
Для цього потрібно зайти через сайт ГСЦ МВС і подати заявку (через електронний кабінет водія - ред.), яка буде оброблятися адміністраторами і фахівцями Головного сервісного центру.
На цій презентації також було показано ролик щодо механізму замовлення і отримання у подальшому посвідчення водія.
Рудик заявив, що ця послуга має найпоширеніший попит серед громадян України. Зокрема, вона має попит у разі втрати посвідчення водія, його викрадення.
Мова йде і про звичайний обмін старого посвідчення водія на нове, - можливо, після зміни прізвища тощо.
"Запровадивши цю послугу, ми впевнені, що більшість з наших відвідувачів перейде у онлайн, що вони перейдуть на новий етап, новий механізм", - сказав Рудик.
За його словами, це буде новий рівень відносин між Міністерством внутрішніх справ, Головним сервісним центром МВС та їхніми відвідувачами.
Відповідаючи на питання, Рудик поінформував, що є кілька етапів надходження до них та обробки інформації через електронний кабінет.
"Найголовніше - це отримання посвідчення. Цей час, який необхідний до отримання (посвідчення водія - ред.), буде складати від 5 до 10 робочих днів. Але зазвичай це буде упродовж тижня, можливо, і менше часу", - заявив він.
Чиновник поінформував, що вартість послуги не буде перевищувати 600 гривень - у разі замовлення та отримання доставки посвідчення водія на Укрпошту.
"Старі права при цьому будуть уже неактуальні і (не будуть чинними - ред.)", - сказав він.
Як повідомлялося, 13 вересня начальник Головного сервісного центру МВС Микола Рудик поінформував, що з початку року сервісні центри Міністерства внутрішніх справ вже видали майже 203 тисячі посвідчень водія вперше.