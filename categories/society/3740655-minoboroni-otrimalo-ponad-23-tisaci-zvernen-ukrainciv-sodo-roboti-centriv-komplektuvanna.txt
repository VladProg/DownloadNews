Міністерство оборони отримало понад 2300 звернень громадян щодо роботи територіальних центрів комплектування та соціальної підтримки (ТЦК та СП).

Про це в Телеграмі повідомив перший заступник міністра оборони Олександр Павлюк, передає Укрінформ.
"Щодо зворотного зв'язку, який ми отримуємо від громадян. Прийнято понад 2300 звернень. Теми охоплюють весь спектр питань, які можуть виникнути при взаємодії з ТЦК та СП, — від корупційних проявів до якості організації роботи. Кожне звернення опрацьовується індивідуально", - зазначив посадовець.
За його словами, створені МОУ робочі групи працюють у регіонах. "Аналізується все — досвід служби, репутація, інформація в публічному просторі, звернення громадян, що надійшли на гарячу лінію та іншими каналами. Триває робота над пропозиціями змін до нормативно-правових актів. Окрім цього, у пріоритеті — цифровізація роботи центрів комплектування", - повідомив Павлюк.
Він зазначив, що правоохоронні органи також проводять роботу щодо перевірки керівного складу ТЦК та СП. Зокрема, НАЗК сформувало базу, до якої увійшли всі керівники та заступники керівників ТЦК, яких слід перевірити. Стосовно 102 осіб уже розпочато моніторинг способу життя.
"Активно працює й ДБР. Від початку війни розслідує 106 кримінальних провадження щодо порушень під час роботи ТЦК та СП, військово-лікарських комісій. Повідомлено про підозру 21 особі. 8 обвинувальних актів щодо 16 осіб спрямовано до суду", - поінформував перший заступник міністра.
Він звернувся до громадян та закликав у разі виникнення проблем під час взаємодії з ТЦК та СП повідомляти Міноборони на багатоканальну гарячу лінію, на електронну пошту або чат-бот.
Як повідомляв Укрінформ, Печерський райсуд столиці обрав колишньому начальнику Одеського обласного центру комплектування та соціальної підтримки Євгену Борисову, якому інкримінують незаконне збагачення, запобіжний захід у вигляді тримання під вартою з можливістю внесення ₴150 мільйонів застави.
25 липня НАЗК повідомило, що розпочато 102 моніторинги способу життя військкомів, загалом у базу на такі перевірки внесено 1800 керівників та заступників керівників територіальних центрів комплектування.
Фото: pokrovsk.news