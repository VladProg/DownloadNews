Представники скаутської організації "Пласт" передали головнокомандувачеві Збройних сил України Валерію Залужному Вифлеємський вогонь миру.

Як передає Укрінформ, про це Генеральний штаб Збройних сил України повідомляє у Фейсбуці.
В свою чергу, головнокомандувач ЗСУ підписав скаутам прапор, футболку для благодійного аукціону та вручив солодкі подарунки.

"Вифлеємський вогонь в цей час для Збройних сил - це майбутнє світло, яке буде називатися просто - Перемога", - нагослоив Залужний.
Як повідомляв Укрінформ, у неділю, 11 грудня, у пункті пропуску “Малий Березний” відбулася традиційна передача Вифлеємського вогню миру. Пластуни повезли Вифлеємський вогонь територією України, а військовий капелан Чопського прикордонного загону доставив священний вогонь у каплицю святого Спиридона Триміфунтського, звідки його поширять по прикордонних підрозділах.
Поширення Вифлеємського вогню - міжнародна щорічна скаутська акція до святкування Різдва Христового. Ідея акції полягає у поширенні символічного вогню, запаленого на місці народження Ісуса Христа. Так, австрійські скаути беруть Вифлеємський вогонь миру з Вифлеєму. Літаком доставляють до Відня. А звідти – передають іншим скаутським осередкам.
Фото: Генштаб ЗСУ, Фейсбук