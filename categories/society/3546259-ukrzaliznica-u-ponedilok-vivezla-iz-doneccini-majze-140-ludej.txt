АТ "Укрзалізниця" у рамках обов'язкової евакуації із Донецької області вивезла із Покровська 139 людей, у тому числі 45 дітей.

Як передає Укрінформ, про це повідомляє пресслужба компанії у Телеграмі.
"Обов’язкова евакуація з Донеччини продовжується. Сьогодні з вокзалу Покровська до Кропивницького та Олександрії поїхали 139 пасажирів, з яких — 5 маломобільних людей", - йдеться у повідомленні.
В Укрзалізниці підкреслили, що евакуаційним рейсом було вивезено у безпечні регіони 45 дітей.
Як повідомлялося, Кабінет Міністрів 2 серпня запровадив обов'язкову евакуацію жителів з Донецької області у безпечні регіони.
На Донеччині до осінньо-зимового періоду має залишитися не більше 235 тис. населення, задіяних у процесі оборони й підтримки роботи критичної інфраструктури, інші всі повинні евакуюватися. До 24 лютого на Донеччині постійно проживали 1 670 тис. осіб.
Фото: Донецька ОВА