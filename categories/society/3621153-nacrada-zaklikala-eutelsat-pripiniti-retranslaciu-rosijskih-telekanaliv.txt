Український медіарегулятор надіслав листа гендиректору Eutelsat Еві Бернеке, де закликав компанію припинити обходити санкції ЄС щодо поширення російських пропагандистських каналів.

Про це повідомляє пресслужба Національної ради з питань телебачення і радіомовлення у Фейсбуці, передає Укрінформ.
"Офіційним моніторингом Нацради зафіксовано, що французький оператор компанії Eutelsat S.A. розміщує російські платформи супутникового телебачення NTV+ і Tricolor. До складу їхньої програмної послуги входять російські телеканали, до яких застосовано санкції Європейського Союзу та окремих країн, а також видано приписи французького регулятора Arcom про припинення трансляції. Це, зокрема, телеканали russia today, "первый канал", "россия 12, "твц", "нтв", - підкреслює відомство.
Нацрада зауважує, що у випадку продовження ретрансляції пакетів NTV+ і Tricolor, які "пропагують війну й ворожнечу, а також підбурюють до геноциду українського народу", відомство ініціює процедуру накладання санкцій на компанію й блокування будь-якої її діяльності на території України, а надалі – на європейському континенті.
Також зазначається, що лист від українського медіарегулятора особисто Бернеке передав представник Посольства України у Франції під час 52-го засідання Консультаційного комітету Асамблеї сторін – директивного органу Міжурядової організації Eutelsat.
Повідомлялося, що Нацрада підписала петицію Комітету імені Дені Дідро про запровадження санкцій проти двох російських операторів платного телебачення NTV+ і Trikolor, які мовлять із використанням супутників Eutelsat.
Комітет Дені Дідро був створений у березні 2022 року як неформальна мережа з ініціативи двох експертів у сфері супутникового телебачення. Організація відкрита для всіх громадян, які прагнуть миру в Україні та заборони пропаганди війни.