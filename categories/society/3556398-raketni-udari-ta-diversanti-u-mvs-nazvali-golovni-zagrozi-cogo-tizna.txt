В Україні у 2022 році мінімізовано кількість масових заходів 23-24 серпня.

Про це під час онлайн-брифінгу в Укрінформі заявила речниця Міністерства внутрішніх справ України Альона Матвєєва, говорячи про правила безпеки у святкові дні.
Серед іншого, Матвєєва наголосила, що цього тижня варто особливо уважно виконувати рекомендації щодо заходів безпеки. Не можна ігнорувати сигнал «Повітряна тривога».
«Цьогоріч кількість масових заходів мінімізована. Це - вимушений та необхідний крок у період воєнного стану», - уточнила вона.
За її словами, у місцях проведення заходів працюватимуть посилені наряди, вибухотехніки, кінологи із виявлення вибухових пристроїв та речовин, слідчо-оперативні групи для реагування на повідомлення про виявлення або застосування вибухових пристроїв, вогнепальної зброї, виникнення пожеж або інших надзвичайних ситуацій.
Речниця МВС поінформувала, що, з огляду на ситуацію, пов’язану із збройною агресією рф проти України, не виключається вірогідність ракетних обстрілів території нашої країни.
Крім того, можливою є активізація роботи диверсійних груп противника з метою дестабілізації ситуації всередині України.
«Наразі проводиться моніторинг та збирання інформації про можливу підготовку окремими особами або диверсійно-розвідувальними групами провокацій, конфліктних ситуацій та вчинення терористичних актів», - сказала вона.
У МВС України закликають громадян уникати місць скупчення людей, не порушувати режиму комендантської години та перебувати в укриттях під час повітряних тривог, підсумувала Матвєєва.
Як повідомляв Укрінформ, радник міністра внутрішніх справ Вадим Денисенко заявив, що у День Незалежності України, 24 серпня, і загалом у найближчі дні громадянам варто не панікувати і зберігати здоровий глузд.