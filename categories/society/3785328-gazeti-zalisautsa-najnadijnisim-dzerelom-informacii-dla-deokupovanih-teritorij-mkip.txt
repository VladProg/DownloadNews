Друковані газети залишається найдієвішим та найнадійнішим джерелом інформації для мешканців деокупованих територій.

Про це головний спеціаліст відділу проєктної роботи Департаменту інформаційної політики та інформаційної безпеки Міністерства культури та інформаційної політики Олексій Третьяков-Гродзевич сказав на Donbas Media Forum, повідомляє кореспондент Укрінформу.
“Коли були звільнені перші території, ми провели маленьке дослідження і з'ясували, що в основному цільова аудиторія, яка залишається там (на ДОТ - ред), це люди старшого віку. У них зазвичай є просто кнопковий телефон. Проблеми із електроенергією залишаються на тривалий час. Тому найкращий інструмент для того, щоб доносити офіційно інформацію до цього населення, це є газети та флаєри”, - сказав Третьяков-Гродзевич.

За його словами, нині є така думка, що друковані газети відходять у минуле, але коли йдеться саме про інформаційну реінтеграцію деокупованих територій, саме вони є найкращим інструментом, за допомогою якого можна поширювати інформацію, розповідати про державну владу і яким чином люди можуть отримувати допомогу, як варто поводити себе та що робити під час небезпеки, як правильно підготуватися до евакуації.
“Нині вже вийшло понад 400 тисяч примірників газет для Херсонської, Харківської, Запорізької та Миколаївської областей.Так само було розповсюджено на ДОТ понад 100 тисяч флаєрів “Україна — мій дім”, де є корисна для населення інформація”, - зазначив представник МКІП.
За його словами, допомагають Україні у цьому питанні міжнародні донори, а в розповсюдженні друкованої продукції - обласні військові адміністрації.
Восьмий Donbas Media Forum (DMF) присвячений вивченню трансформацій, які переживає українська медійна спільнота внаслідок повномасштабного вторгнення РФ. Дводенна конференція проходить в офлайн-форматі з онлайн-трансляцією головних панелей.
Міністерство культури та інформаційної політики є співорганізатором заходу.