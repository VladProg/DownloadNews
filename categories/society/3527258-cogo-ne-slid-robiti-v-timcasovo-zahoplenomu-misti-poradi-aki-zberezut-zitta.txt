Тренер з нових медіа, експерт з інформаційно-комунікаційних інтернет-технологій херсонець Юрій Антощук розповів, чого не слід робити на тимчасово захопленій території активним громадянам.

Про це він написав у Фейсбуці, передає Укрінформ.
Зокрема, за словами Антощука, не слід жити в тому ж помешканні, де жили до повномасштабного вторгнення, або у батьків чи друзів.
«Де ви живете - не слід знати нікому, навіть вашим рідним та друзям. Чим менше всі знають - тим всім простіше та безпечніше, особливо вам», - написав Антощук.
Також, зауважив експерт, не слід сперечатися чи намагатися довести свою точку зору «любітєлям руського міра» - вони вас здадуть, і за вами приїдуть: «Бо, якщо вони за руський мір, то мізків у них апріорі небагато».
Антощук радить не йти навпростець повз окупантів на вулиці, ринку чи будь-де, а краще обходити їх стороною.
Він також зазначив, що не слід виходити в Інтернет без VPN, бо активність в Інтернеті буде незахищеною, і загарбники можуть стежити. Також не слід читати окупаційні новини, бо пропаганда в умовах емоційної нестабільності та гойдалок може погано вплинути на здоров'я.
Не слід відкрито знімати на фото або відео загарбників, їхню техніку абощо, бо за це можуть забрати або вбити. Не слід залишати у телефоні будь-які переписки, що містять чутливу інформацію - краще ставити таймери на видалення, на зникнення повідомлень, чистити пам'ять телефону від фото, відео матеріалів, які можуть сприйматися як компрометуючі, зазначив експерт з інформаційно-комунікаційних інтернет-технологій.
Водночас він радить не чистити телефон повністю - бо це занадто підозріло. Також не варто виходити на вулицю з телефоном, де встановлений застосунок Дія - він розцінюється загарбниками, як такий, що небезпечний для них, і в кращому випадку скажуть видалити застосунок або заберуть телефон, але можуть забрати і вас. Також не слід багато говорити чи не відповідати на питання, які може поставити загарбник на вулиці - говоріть тільки те і стільки, скільки і про що вас спитали, не більше і не менше.
Не слід ігнорувати вибухи і гучні постріли. Хоча в окупації вже всі навчилися розрізняти відльоти на Миколаїв та прильоти в область, все ж треба пам'ятати про правило «двох стін». «Від небезпеки вас має відділяти щонайменше 2 стіни, бо одна, ймовірно, зруйнується від удару, а друга візьме на себе уламки стіни, віконного скла тощо. Тому ховатися безпечно у місці, яке розташоване за другою від фасаду опорною стіною», - нагадує херсонець.
Не слід вірити всьому, що кажуть і пишуть окупанти. Їм взагалі не слід вірити, йдеться у рекомендаціях.
І, як зазначив Антощук, не слід думати, що загарбники на нашій землі назавжди - це тимчасове явище, яке слід пережити максимально обережно із збереженням свого здоров'я та нервів, адже перемога не за горами.
Як повідомляв Укрінформ, тренер з нових медіа, експерт з інформаційно-комунікаційних інтернет-технологій херсонець Юрій Антощук оприлюднив відео, як російські загарбники вриваються у його помешкання.
У Херсонській облраді закликають жителів виїжджати, а хто не може – подбати про укриття, запас їжі та води.
Загарбники викрадають мирних жителів області. 30 травня вони відключили на Херсонщині Інтернет і мобільний зв'язок від українських операторів.
На Херсонщині росіяни не дають офіційних «зелених коридорів» та ускладнюють неофіційні евакуаційні шляхи.