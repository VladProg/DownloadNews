У Касаційному господарському суді у складі Верховного Суду вже є достатня кількість голосів суддів для ініціювання зборів із розгляду питання про відставку очільника суду Богдана Львова.

Відповідну інформацію оприлюднив у Фейсбуці суддя КГС Іван Міщенко, передає Укрінформ.
“30% суддів КГС ВС висловились за проведення зборів щодо недовіри Богдану Львову. Деталі згодом”, - написав він.
У Верховному Суді Укрінформу повідомили, що цієї кількості суддів достатньо для проведення зборів.
Як повідомляв Укрінформ, ініціативною групою суддів КГС 19 вересня було оголошено збір підписів за проведення 26 вересня зборів для вирішення питання щодо дострокового припинення повноважень голови КГС Богдана Львова. Однак 26 вересня збори суддів не відбулися. Тоді звернення суддів Івана Міщенка і Олени Кібенко підтримали лише 13 суддів.
Питання про відставку судді Богдана Львова постало після того, як 15 вересня журналісти «Схем» оприлюднили розслідування про наявність у нього громадянства російської федерації. Журналісти опублікували документи, відповідно яких Львов став громадянином рф ще у 1999 році, вже працюючи суддею в Україні, а у 2012 році оновив паспорт після досягнення 45-річчя.
Сам Львов заперечує наявність у нього російського громадянства. Він також повідомив, що звернувся до правоохоронних органів з тим, щоб вони перевірили викладену журналістами інформацію. Львов стверджує, що документи, які свідчать про отримання ним російського громадянства, сфальшовані.
Тим часом 26 вересня стало відомо, що СБУ скасувала судді Львову доступ до державної таємниці.