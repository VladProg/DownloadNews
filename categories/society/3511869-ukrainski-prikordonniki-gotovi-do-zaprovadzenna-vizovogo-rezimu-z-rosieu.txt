Співробітники Державної прикордонної служби готові до перевірки громадян рф, які матимуть намір потрапити до України та які матимуть для цього візи.

Як передає Укрінформ, про це в ефірі загальнонаціонального телемарафону повідомив речник Держприкордонслужби Андрій Демченко, коментуючи готовність України до візового режиму з рф.
«Держаній прикордонній службі, нашим співробітникам не становить складнощів перевіряти наявність ще однієї категорії іноземців, кому необхідно потрапити в нашу країну за умови наявності візи. Ми маємо доступ до тих баз даних наявності віз, які видаються дипломатичними представництвами України, а також до ресурсу єВіза для того, щоб перевірити під час спроби перетину кордону громадянами чи дійсна ця віза, чи вона видавалась цій особі і власне чи не є вона підроблена», - повідомив Демченко.
Він додав, що це рішення націлене на безпеку країни, адже дотепер перевірка громадян рф щодо умов їхнього в’їзду до України відбувалась виключно на кордоні. Нині ж перевірка росіян відбуватиметься завчасно, зазначив Демченко.
Як повідомляв Укрінформ, 17 червня Кабінет Міністрів України припинив дію угоди з рф про безвізовий режим. Рішення набуває чинності з 1 липня цього року.
Фото: ДПСУ