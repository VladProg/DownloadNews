Міністерство розвитку громад, територій та інфраструктури спільно з Асоціацією міжнародних автомобільних перевізників роздали 2500 тисяч літрів води, 1200 обідів та необхідні медикаменти водіям, заблокованим перед пунктом пропуску “Дорогуськ-Ягодин”.

Як передає Укрінформ, про це Мінінфраструктури повідомляє у Фейсбуці.
Також водіям уже 10 днів активно допомагає команда World Central Kitchen. За цей час команда роздала майже 14 тисяч гарячих обідів, повідомили у міністерстві.

"Ягодин-Дорогуськ" – це найбільший вантажний пункт пропуску України. За добу через нього на в’їзд та виїзд можуть проїжджати по 680 вантажівок. Наразі через блокаду кордону з польського боку цей пункт пропуску перетинають кілька десятків вантажівок на добу. Окрім цього, з польського боку кордону у фізичній черзі очікують понад 800 вантажівок.
Минулого тижня у рамках роботи штабу продукти, вода та ліки були доставлені водіям, що тривалий час очікують перед пунктами пропуску “Корчова-Краківець” та “Рава-Руська-Гребенне”. Кількість вантажівок у фізичній черзі з польського боку становить 700 та 600 транспортних засобів відповідно.
Водії та перевізники, що заблоковані на кордоні, можуть звернутись на цілодобову гарячу лінію Укртрансбезпеки, повідомити про потреби та будь-які інші пов’язані питання за номером +38-(067)-120-04-83.
Додаткові потреби можна вказати через гугл-форму.
Також, водії, що бажають евакуюватись до України, можуть заповнити форму за посиланням.
Як повідомлялося, минулого тижня Міністерство відновлення спільно з профільними асоціаціями та перевізниками створило Штаб допомоги українським водіям. Його ключова задача – забезпечити українських перевізників їжею, питною водою, медикаментами допоки не буде відновлена стабільна робота пунктів пропуску. У той же час, Міністерство ініціювало направлення моніторингових груп з боку Європейського Союзу на заблоковані пункти пропуску з метою фіксації реальної ситуації, що склалась на кордоні.
Фото: Мінінфраструктури