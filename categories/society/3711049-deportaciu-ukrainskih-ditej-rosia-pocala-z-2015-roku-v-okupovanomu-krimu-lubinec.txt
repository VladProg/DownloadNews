Уповноважений Верховної Ради з прав людини Дмитро Лубінець заявив, що перша програма примусової депортації Росією українських дітей розпочалася в окупованому Криму у 2015 році.

Про це він сказав під час конференції “Пам'ятаємо історію – повертаємо територію”, передає кореспондент Укрінформу.
За словами омбудсмена, зараз на території України фіксуються воєнні злочини з ознаками геноциду, загарбники примусово депортують дітей і масово захоплюють цивільних заручників.
“Але росія почала це робити з 2014 року. Зокрема, перша офіційна програма примусової депортації українських дітей розпочалася з Криму, з 2015 року. Весь цей час ми кричали, що українських дітей уже депортують - а світ мовчав, висловлював глибоке занепокоєння”, - заявив він.
Лубінець також висловив переконання, що з Криму війна з Росією розпочалася, і визволенням півострова вона й закінчиться.
“Для нас як для громадян України повернення Криму - це буде закінчення деокупації наших незаконно захоплених росією територій. А для світу це має стати початком серйозних трансформацій, започаткування дієвих механізмів впливу на країну, яка стала агресором. Бо слова не діють", - наголосив омбудсмен.
Як повідомлялося, Президент Володимир Зеленський заявив, що Україна продовжує боротьбу заради визволення Криму від російської окупації.