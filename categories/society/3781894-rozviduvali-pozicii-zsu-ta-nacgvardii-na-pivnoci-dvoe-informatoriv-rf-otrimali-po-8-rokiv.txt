За матеріалами СБУ по 8 років ув’язнення отримали двоє інформаторів РФ, які розвідували позиції ЗСУ та Нацгвардії на півночі України.

Як передає Укрінформ, про це у Телеграмі повідомляє пресслужба СБУ.
«Завдяки доказовій базі Служби безпеки реальні терміни ув’язнення отримали ще двоє інформаторів спецслужб РФ. Вони збирали розвіддані про місця розташування Сил оборони та критичної інфраструктури у Київській та Чернігівській областях», - йдеться в повідомленні.
Як зазначається, поплічники РФ приділяли особливу увагу дислокації підрозділів ЗСУ та Національної гвардії, які забезпечували оборону столиці та прикордонних районів на півночі України. Також ворожі інформатори передавали загарбникам координати енергогенеруючих підприємств і відомості про їхній технічний стан.
За кожне виконане завдання вони отримували від своїх російських кураторів грошову винагороду у розмірі від 4 до 10 тис. грн. Сума залежала від складності одержання «потрібної» інформації та її актуальності.
Співробітники СБУ затримали обох зловмисників у результаті контрдиверсійних заходів у вересні 2022 року. За матеріалами Служби безпеки суд визначив для кожного міру покарання - до восьми років ув'язнення.
Зокрема, за інформацією пресслужби, на Київщині засуджено мешканця столиці, якого після початку повномасштабного вторгнення Росії дистанційно залучив до співпраці кадровий співробітник управління ФСБ по Ростовській області. За вказівками агресора інформатор фотографував будівлі одного з військових навчальних закладів, підрозділу Нацгвардії, військкомату та місцевої теплоелектростанції. Отримані фотознімки з прив’язкою до місцевості та позначками на електронних картах інформатор намагався передати до ФСБ через месенджер. Для маскування розрахунків за виконані завдання зловмисник підготував криптовалютні гаманці та банківські картки, оформлені на третіх осіб.
Крім того, на Чернігівщині контррозвідники СБУ затримали мешканку села Жукотки, яка відслідковувала для окупантів маршрути руху військових колон ЗСУ. Також вона фіксувала локації українських блокпостів та намагалася виявити склади з боєприпасами Сил оборони.
На підставі зібраних доказів суд визнав обох зловмисників винними за ст. 114-2 Кримінального кодексу України (несанкціоноване поширення інформації про направлення, переміщення зброї, озброєння та бойових припасів в Україну, рух, переміщення або розміщення ЗСУ чи інших утворених відповідно до законів України військових формувань, вчинене в умовах воєнного стану).
Як повідомляв Укрінформ, 30 жовтня Служба безпеки України затримала у Запоріжжі російського агента, який збирав дані про маршрути руху та кількість техніки і військових Сил оборони, які прямували на передову.