Новий міністр оборони України Рустем Умєров анонсував можливість створення нової посади — військового омбудсмена.

Про це він заявив на щорічній зустрічі "Ялтинської європейської стратегії", передає Укрінформ із посиланням на "Подробиці".
"Ми зосередимося на людських життях, ми зосередимося на наших людях. І саме тому ми, ймовірно, запровадимо нову посаду, яка називається військовим омбудсменом, яка займатиметься військовими потребами народу і наших воїнів", — заявив Умєров.
Він також нагадав, що воїн має право на належне забезпечення та доступ до всього необхідного для ведення війни та досягнення перемоги. Міністр гарантував, що всі необхідні ресурси будуть закуплені, і Україна досягне перемоги.
Нагадаємо: цього тижня Президент України Володимир Зеленський представив українським генералам і воєначальникам нового міністра оборони Рустема Умєрова.