У застосунку «Дія» буде доступний запис на бета-тест заяви про шлюб онлайн.

Про це повідомляє віцепрем'єр-міністр - міністр цифрової трансформації Михайло Федоров у Телеграмі, передає Укрінформ.
«Замість кількох походів до ДРАЦС, черг та гори документів — 10 хвилин на порталі "Дія". Ми розпочинаємо запис на бета-тест заяви про шлюб онлайн», – зазначив Федоров.
За його словами, відтепер можна буде подати заяву і одразу обрати місце та час, формат та зал, де пройде церемонія - і не потрібно йти до ДРАЦС, заповнювати папери, вручну вводити особисту інформацію, проходити перевірку держреєстратора, а потім, після сплати у банку держмита, обговорювати формат церемонії.
"Спрощуємо процедуру, усуваючи всі бюрократичні процеси. Якщо вам більше 18 років, маєте електронний підпис та другу половинку — долучайтеся до бета-тесту", - закликав урядовець.
Як повідомлялося, 3 жовтня в застосунку "Дія" з'явилась нова послуга – купівля військових облігацій.