Кіберфахівці Служби безпеки України фіксують численні спроби спецслужб російської федерації отримати розвідувальну інформацію в Україні під виглядом діяльності представників іноземних медіа.

Як передає Укрінформ, про це СБУ повідомляє у Телеграмі.
«Для збору закритих відомостей ворог використовує спеціалізовані інтернет-платформи та професійні онлайн-форуми українських журналістів. На цих ресурсах окупанти розміщують інформаційні запити нібито від працівників відомих зарубіжних ЗМІ», - ідеться в повідомленні.
У своїх повідомленнях вони звертаються до медійників та інших учасників профільних груп щодо отримання матеріалів начебто для підготовки «сюжетів» або «документальних фільмів» про війну в Україні.
Насамперед ворога цікавлять відомості про результати російських ракетних ударів по українських містах, у тому числі локації влучань та їхні наслідки.
У разі надання відповідних медіафайлів або текстових повідомлень автори таких оголошень обіцяють «гонорар».
У СБУ зазначають, що отримана таким чином інформація потрібна агресору для коригування повторних повітряних атак на українські об’єкти.
Наразі Служба безпеки попереджає громадськість про такі спроби ворожої розвідувально-підривної діяльності і проводить комплексні заходи щодо притягнення винних до відповідальності.
Крім того, громадян просять бути пильними і одразу повідомляти правоохоронцям про факти підозрілих «запитів» від не встановлених абонентів.
Як повідомляв Укрінформ, Державне бюро розслідувань від початку повномасштабного вторгнення росії на територію України проводить розслідування понад 1,3 тис. справ про злочини проти основ національної безпеки.