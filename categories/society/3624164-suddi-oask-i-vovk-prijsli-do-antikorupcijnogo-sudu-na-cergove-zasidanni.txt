Очільник Окружного адмінсуду Києва Павло Вовк разом зі своїм заступником та іншими обвинуваченими суддями з’явилися на чергове судове засідання у Вищий антикорупційний суд.

Як передає Укрінформ, про це повідомляє Центр протидії корупції у Телеграмі.
"У Вищому антикорупційному суді сьогодні проходить чергове засідання у справі "плівок ОАСК". Вовк, Аблов ( заступник Вовка - ред), Погрібніченко ( суддя ОАСК-ред) та інші обвинувачені в суді", - йдеться у повідомленні.
Також зазначають, що не прийшов тільки суддя ОАСК Олексій Огурцов.
"Сьогодні планують розглянути раніше заявлені відводи суддям від Аблова і від одного із захисників", - додають у ЦПК.
Як повідомлялося, 18 листопада очільник Окружного адмінсуду Києва Павло Вовк разом зі своїм заступником та іншими двома суддями з’явилися на судове засідання у Вищий антикорупційний суд, який раніше постановив здійснити їх примусовий привід для участі у розгляді справи стосовно вчиненні спроб захоплення державної влади і перешкоджанні роботи Вищої кваліфікаційної комісії суддів.
4 листопада ВАКС постановив здійснити примусовий привід на судове засідання 18 листопада очільника Окружного адмінсуду Києва Павла Вовка, його заступника, а також двох суддів, які обвинувачуються у зловживаннях в ОАСК, у змові з низкою інших осіб, а саме у вчиненні спроб захоплення державної влади, перешкоджанні роботи Вищої кваліфікаційної комісії суддів, а також участі у злочинній організації і зловживанні впливом.
Фото: Центр протидії корупції