Наявних «пакунків малюка» вистачить до кінця червня, а вже наприкінці березня Міністерство соціальної політики оголосить тендер на закупівлі чергової партії товарів для новонароджених.

Про це повідомляє пресслужба Мінсоцполітики, передає Укрінформ.
«Початок тендеру на закупівлю “пакунків малюка” заплановано на кінець березня - з тим, щоб вже до кінця квітня підписати договір з майбутнім постачальником, який переможе у тендерній процедурі. Протягом січня-лютого Міністерство соціальної політики зібрало потребу з регіонів щодо того, яка кількість “пакунків малюка”, орієнтовно, буде необхідна у 2023 році, підготувало документацію для проведення тендеру та найближчими днями оголосить відповідний тендер», - йдеться в повідомленні.
За підрахунками міністерства, станом на 1 січня на складах зберігалося 21,7 тис. пакунків. З 1 січня по 15 березня 2023 року були видані 7 тис. пакунків. Залишки пакунків на складах у регіонах станом на сьогодні складають ще 14,7 тис., тобто з поточним рівнем використання в обсязі 3,5 тис. пакунків на місяць їх має вистачити ще на понад 4 місяці.
«Таким чином, у Міністерства соціальної політики і майбутнього постачальника є достатньо часу, аби забезпечити всі заклади охорони здоровʼя достатньою кількістю нових пакунків», - зауважили в установі.
Загалом у бюджеті на 2023 рік закладені 1,43 млрд грн на закупівлю пакунків, а також на надання грошової компенсації родині за невикористані пакунки.
Як підкреслили в Мінсоцполітики, батьки новонародженої дитини все частіше обирають не “пакунок малюка”, а грошову компенсацію за нього. Зокрема, протягом 2022 року 154 тис. родини (тобто 74% всіх батьків) обрали саме гроші. У поточному році тенденція лише посилюється: з 40,5 тис. родин 33,5 тис. родин обрали саме грошову виплату (а це вже 82%).
Як повідомлялося, Уряд ухвалив розроблене Мінсоцполітики рішення, яке дозволяє родинам під час воєнного стану використовувати кошти грошової компенсації «пакунку малюка» на будь-які необхідні товари.