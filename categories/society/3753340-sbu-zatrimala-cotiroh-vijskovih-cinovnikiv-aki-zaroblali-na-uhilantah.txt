Служба безпеки України затримала у Києві, Одесі та Харківській області чотирьох військових чиновників, які «допомагали» ухилянтам уникнути призову та виїжджати за кордон. Зловмисникам загрожує до 10 років в'язниці з конфіскацією майна.

Як передає Укрінформ, про це у Фейсбуці повідомляє пресслужба СБУ.
«У результаті оперативних заходів у Києві, Одесі та Харківській області затримано 4-х військових чиновників, які «допомагали» ухилянтам уникнути призову і втекти за кордон. За гроші посадовці пропонували військовозобов’язаним ухилитися від мобілізації на підставі фіктивних документів про непридатність до військової служби за станом здоров’я. Вартість таких «послуг» становила до $10 тис. США з однієї особи. Сума залежала від строків «вирішення питань» та фінансових можливостей «клієнтів», - йдеться в повідомленні.
Зокрема зазначається, що у Києві затримано начальника районного військкомату та голову однієї із столичних військово-лікарських комісій, які продавали фальшиві меддовідки про наявність важких діагнозів. Придбані підробки ухилянти використовували для уникнення від призову і подальшого виїзду за межі України.
Крім того, на Харківщині затримано керівника районного військкомату, який «заробив» на потенційних призовниках понад 11 млн грн. До незаконної діяльності він залучив трьох посадовців місцевої лікарні. За хабарі вони «знаходили» у військовозобов’язаних «проблеми зі здоров’ям», які ставали формальною підставою для зняття з військового обліку.

В пресслужбі також повідомили, що в Одесі кіберфахівці СБУ ліквідували корупційну схему, до організації якої причетний секретар місцевої військово-лікарської комісії. Разом зі столичною адвокаткою і двома спільниками вони налагодили масштабний збут фальсифікованих документів про непридатність до військової служби. Своїх клієнтів вони підшукували по всій території України, а потім ставили їх на облік до одеського військкомату, щоб «списати» з військової служби.
Наразі секретаря цієї військово-лікарської комісії та її спільників затримано «на гарячому». Їм уже оголошено підозру та вирішується питання щодо обрання запобіжних заходів.
В СБУ зазначили, що зловмисникам загрожує до 10 років в'язниці з конфіскацією майна.
Як повідомляв Укрінформ, 25 серпня Національне агентство з питань запобігання корупції виявило ознаки корупційного кримінального правопорушення, які свідчать про незаконне збагачення на понад 14 млн грн, у заступника начальника – начальника сектору комплектування Одеського обласного ТЦК.