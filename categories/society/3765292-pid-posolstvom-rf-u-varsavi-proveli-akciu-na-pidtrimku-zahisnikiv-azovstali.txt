У столиці Польщі сотні людей зібралися під посольством Росії, аби нагадати світові про 500 днів перебування в російському полоні захисників “Азовсталі”.

В акції взяли участь українські, польські та білоруські активісти, рідні воїнів, які героїчно захищали Маріуполь, повідомляє Укрінформ.
Вони звернулися до міжнародних організацій, зокрема ООН, Червоного Хреста, ОБСЄ, з вимогою захистити права полонених та допомогти у їх визволення.
До присутніх звернулися матері захисників Маріуполя та “Азовсталі”, які розповіли про своїх синів. Зокрема, син Наталії Кравцової пережив теракт в Оленівці - поранений, він рятував з барака інших в'язнів. Тетяна Вишняк розповіла про свого єдиного сина, який у 21 рік захищав Маріуполь та “Азовсталь”. Останнє повідомлення мати отримала від нього 17 травня 2022 року. Обидві жінки сподіваються, що світ та міжнародні організації допоможуть урятувати життя українських героїв.

“Ми не можемо сидіти і читати новини про нові жертви російських злочинів серед українських полонених! Організації, створені для захисту людських життів і прав людини, закривають очі, коли ці права порушуються, коли вбивають військовополонених. Тож ми звертаємося до урядів демократичних країн – допоможіть врятувати українських захисників, як вдалось раніше вивести їх з “Азовсталі”, - заявила активістка Євромайдану-Варшава Вікторія Погребняк.

Учасники акції тримали плакати “Поверніть Азов”, “Росія - терористична країна”, “Герої Азова потребують свободи” тощо.
Організатором акції під посольством Росії виступив Євромайдан-Варшава.
Як відомо, 16 травня 2022 року за наказом командування Сил оборони розпочалася евакуація 2,5 тис. українських військових із заводу "Азовсталь" у Маріуполі. Це був єдиний спосіб врятувати життя воїнів-героїв і мирних жителів, які залишалися на території підприємства.
Фото: Євромайдан-Варшава