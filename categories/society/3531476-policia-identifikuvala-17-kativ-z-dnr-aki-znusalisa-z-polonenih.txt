Працівники поліції ідентифікували 17 катів з так званої «мгб днр» та калінінської колонії, які знущалися з полонених українців.

Про це у Телеграмі повідомила пресслужба МВС, передає Укрінформ.
«Слідчими разом із оперативниками Департаменту захисту інтересів суспільства і держави за підтримки Офісу Генпрокурора вдалося ідентифікувати 17 осіб, які знущалися з наших громадян. Серед них – представники місцевого криміналітету та колишні працівники правоохоронних органів», - зазначили у відомстві.
За даними правоохоронців, усі фігуранти підозрюються у державній зраді, участі у терористичній організації та жорстокому поводженні з цивільним населенням та військовополоненими. Їм загрожує до 15 років позбавлення волі.
МВС також оприлюднило відео зі свідченнями колишніх полонених, зокрема журналіста Станіслава Асєєва.



За інформацією поліції, від початку вторгнення рф на території України правоохоронні органи розслідують понад 1000 справ щодо фактів катувань та жорстокого поводження з цивільним населенням і військовополоненими.