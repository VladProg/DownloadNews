На засіданні в Міністерстві з питань реінтеграції тимчасово окупованих територій надали роз’яснення, як оформити перший паспорт громадянина України дітям, котрі досягли 14-річного віку, проживаючи на ТОТ.

Як передає Укрінформ, про це Мінреінтеграції повідомляє в Телеграмі.
Під головуванням віцепрем'єра - міністра з питань реінтеграції тимчасово окупованих територій Ірини Верещук відбулося засідання Координаційного штабу з питань забезпечення виїзду громадян України з ТОТ.
Учасники засідання обговорювали проблеми з оформленням та відновленням паспортів громадян, які виїжджають із тимчасово окупованих територій. Зокрема, оформлення першого паспорта громадянина України дітям, які досягли 14-річного віку під час проживання на ТОТ.
З цього приводу в Державній міграційній службі надали роз’яснення, що особа, яка досягла 14-річного віку, має звернутися до будь-якого територіального підрозділу ДМС і надати такі документи:

свідоцтво про народження або витяг із ДРАЦС (за наявності). Якщо документ відсутній, працівники ДМС перевірять інформацію самостійно;
паспорти батьків або одного з них (для перевірки належності до громадянства України). Якщо особа не підтримує стосунки з батьками або не може надати документи через воєнний стан, достатньо інформації про такі документи.

Якщо один із батьків є іноземцем або особою без громадянства, подається довідка про реєстрацію особи громадянином України.
Також за наявності може подаватися реєстраційний номер облікової картки платника податків (РНОКПП).
У разі відсутності оригіналів документів, що підтверджують громадянство та посвідчують особу батьків або одного з них, заявником можуть подаватися їх копії або інформація (персональні дані) батьків (чи одного з них).
У ДМС також зазначили, що подання копій вказаних документів не є обов’язковою умовою при прийнятті від заявника документів для оформлення паспорта та не може бути підставою для відмови в їх оформленні.
Як повідомляв Укрінформ, уряд ухвалив постанову, згідно з якою Державна міграційна служба і дипломатичні установи зможуть отримувати витяги з Держреєстру актів цивільного стану громадян, що значно спростить процедуру оформлення паспортних документів.