Цього року 700 вступників отримають фінансову допомогу від KSE Foundation на навчання на своїх бакалаврських та магістерських програмах у Київській школі економіки.

Грантова програма покриває повністю навчання та часткове проживання в колівінгу, повідомили Укрінформу у пресслужбі KSE.
“Ми бачимо, як найстрашніші виклики війни не стали для наших дітей завадою продовжувати навчання. Школярі Харківщини у морози вибирались на високий пагорб і проводили там уроки, бо лише у тому місці в усьому селі був інтернет. Учні по всій Україні вчаться в укриттях під час ворожих обстрілів. Тисячі дітей продовжують онлайн-навчання в українських школах після очних уроків у країнах, де знайшли тимчасовий прихисток. Бо вони хочуть повернутись додому. І ми маємо дати їм можливість здобувати якісну освіту на Батьківщині”, – підкреслила директорка KSE Foundation Світлана Денисенко.
Зазначається, що окрім дітей військовослужбовців, самих захисників, що не мають змоги повернутися на поле бою, та внутрішньо переміщених осіб на грант можуть претендувати також талановита молодь, чиї результати національного мультипредметного тесту склали понад 175 балів, та ті, хто вимушено виїхав за кордон після 24 лютого 2022-го, але прагнуть повернутися додому на навчання.
За даними пресслужби, за останні 5 років KSE випустила понад 1 тис. випускників. Окрім економічних дисциплін, тепер можна вступити на психологію, право, програми зі штучного інтелекту. А також магістерські програми з дослідження пам’яті й публічної історії, урбаністики й повоєнної відбудови, а також соціальної психології.
KSE пропонує очне навчання англійською мовою за участю іноземних лекторів з унікальним досвідом. Університет має свій кампус, який оснащений укриттям та повністю автономний під час блекаутів. А також колівінг для студентів з інших міст.
Детальніше про умови отримання грантів — тут.
Як повідомлялося, KSE – це заклад вищої освіти, заснований у 1996 році Консорціумом економічних досліджень та освіти (EERC) та Фондом Євразія. Пропонує бакалаврські і магістерські програми, а також багато середньострокових програм.