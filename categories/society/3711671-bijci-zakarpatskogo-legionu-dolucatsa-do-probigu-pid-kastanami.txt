Воїни 128-ї окремої гірсько-штурмової Закарпатської бригади візьмуть участь у марафоні "Пробіг під каштанами", аби зібрати гроші для хворих на серце дітей, та закликають долучатися до заходу інші військові підрозділи.

Про це 128-ма бригада повідомляє у Фейсбуку, передає Укрінформ.
"Ми, воїни 128-ї окремої гірсько-штурмової бригади долучаємось до щорічного марафону Пробіг під каштанами". Всі зібрані кошти підуть на лікування маленьким дітям. Запрошуємо інші підрозділи ЗСУ - заради маленьких сердець!", -- йдеться в повідомленні.

Нагадаємо, "Пробіг під каштанами" - наймасовіший спортивно-благодійний проєкт в Україні. Відбувається щорічно, починаючи з 1993 року, в День Києва (остання неділя травня).
Зібрані в рамках проєкту кошти спрямовуються на придбання обладнання та витратних матеріалів для Центру дитячої кардіології та кардіохірургії МОЗ України.