Предстоятелі українських церков, які відзначають сьогодні, 24 квітня, Великдень за юліанським календарем, привітали вірян зі святом Воскресіння Христового.

Як передає Укрінформ, про це йдеться на сторінках церков та їх глав у соцмережах і веб-сайтах.
"Сьогоднішнє свято – найбільше для всіх християн. Ми святкуємо перемогу над смертю, над диявольською неправдою, утверджуємо перемогу добра над злом. Для українців це сьогодні дуже важливо і символічно. Ми теж віримо в цю перемогу над злом і насиллям, яке так нещадно сіє на наших землях російський агресор.
Ми просимо в Господа допомоги у протистоянні ворогу, просимо можливості жити на рідній землі в мирі і спокої, творячи добрі справи на славу Божу і на благо ближнім. Великодні теплі привітання, щирі побажання і наша палка молитва нехай долинуть до кожного віруючого серця, де б хто не перебував. Вірмо в перемогу життя над смертю, правди над брехнею, добра над злом!", - йдеться у привітанні Православної церкви України у Фейсбуці.
"Дорогі брати і сестри, щиро вітаю всіх вас з Великоднем – Пасхою Господньою! Нехай ваші серця будуть сповнені твердої впевненості в перемозі добра і правди, в перемозі України. Бо воістину Христос воскрес!" - сказав у великодньому привітанні предстоятель Православної церкви України митрополит Епіфаній.
"Сьогодні сам переможець Христос дихає на нас своїм воскреслим подихом, щоб окриляти, надихати, підсилювати нашу борню, щоб у Його Воскресінні Україна отримала власну перемогу над злом, смертю, над тим ворогом, який сьогодні хоче забрати в нас життя. Але Йому не вдасться, бо ми співаємо, що Христос воскрес із мертвих, смертю смерть подолав і тим, що в гробах, життя дарував", - наголосив у великодньому привітанні глава Української греко-католицької церкви Блаженніший Святослав.
Водночас глава Української греко-католицької церкви закликав вірян, які сьогодні не можуть бути у храмі, то під час онлайн-трансляцій пасхальних богослужінь поводитися там, де вони наразі є, так, ніби перебувають у храмі: "Беріть активну участь у богослужінні при помочі літургійних жестів, роблячи на собі знак Святого Хреста, відключивши мобільні телефони чи інші джерела розсіяння уваги. Заглиблюйтеся у те богослужіння, слухайте спів, підспівуйте, якщо хочете. Беріть участь у цьому дійстві разом зі своєю родиною, зі всіма, хто є у вашій домівці. Обов’язково послухайте пасхальну проповідь і пасхальне привітання".
"Воскреслий Христос сьогодні потрібен поневіченим душам, зраненому народу як Гарант перемоги над всіма силами темряви і всіма слугами диявола. Тому кожен із нас сьогодні покликаний до посвяченого служіння країні і людям в цих важких обставинах", - йдеться у привітанні служителів Всеукраїнського союзу церков євангельських християн-баптистів.
Як відомо, у неділю, 24 квітня, у християн східного обряду - свято Воскресіння Христового. Багато релігійних громад із благословіння своїх очільників ухвалили рішення про перенесення Великодніх богослужінь на вечірній, ранковий або денний час.