Україна за останній рік піднялася з 92-го на 77-е місце у світовому рейтингу швидкості інтернету.

Як передає Укрінформ, про це йдеться у дослідженні галузевого консалтингового агентства Cable.co.uk.
Середня швидкість інтернету, яка була зафіксована агентством в Україні за підсумками майже 371 тисячі тестів, склала 25,26 Мбіт/с.
Зазначається, що перше місце у рейтингу займає острів Джерсі, один із Нормандських островів, на який поширюється юрисдикція Великої Британії. Середня швидкість інтернету зафіксована на рівні 274,3 Мбіт/с.
Другу сходинку посідає Ліхтенштейн з 211,3 Мбіт/с. Трійку замикає Ісландія з 191,8 Мбіт/с.
До десятки також увійшли Андорра, Гібралтар, Монако, Макао, Люксембург, Нідерланди та Угорщина.
Найповільніший інтернет виявлений у Туркменістані (224-а позиція серед країн та територій) зі швидкістю у 0,5 Мбіт/с.
Як повідомлялося, минулого року Україна посідала 92-гу позицію у світовому рейтингу швидкості інтернету.