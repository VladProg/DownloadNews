Компанія SpaceX і Національне управління з аеронавтики і дослідження космічного простору (NASA) через несприятливі погодні умови перенесли запуск місії Psyche на астероїд Психея на п’ятницю, 13 жовтня.

Про це повідомляє Space.com, передає Укрінформ.
Надважку ракету SpaceX Falcon Heavy, яка має доставити космічний апарат Psyche, мали запустити зі стартового комплексу 39A Космічного центру імені Кеннеді у Флориді 12 жовтня, о 17:16 за київським часом. Однак у зв’язку з несприятливою погодою, яка насувається з боку Мексиканської затоки, запуск було перенесено на завтра на 17:19 за Києвом. Резервне вікно запуску запланували на 14 жовтня.
Космічний корабель Psyche відправиться до багатого металом астероїда, який обертається навколо Сонця між Юпітером і Марсом, щоб досліджувати нікелево-залізне ядро протопланети.
Місія також продемонструє перше в далекому космосі випробування NASA системи оптичного зв’язку в глибокому космосі (DSOC).
Вартість місії Psyche оцінюється в 1,2 мільярда доларів. Якщо все піде за планом, космічний корабель у 2029 році прибуде до 280-кілометрового астероїда Психея у головному поясі астероїдів між Марсом і Юпітером.
Як повідомляв Укрінформ, спочатку запуск місії призначили на 5 жовтня, однак через проблему з двигунами, яка могла спричинити перегрів під час місії, її перенесли на тиждень.
Фото: space.com