Німецькі автоконцерни BMW та Audi обмежили доступ до свого програмного забезпечення для російських дилерів.

Як передає Укрінформ, про це повідомляє газета "Известия".
Інформацію про відключення від ПЗ компанії BMW підтвердив найбільший російський дилерський центр цієї марки "БорисХоф". Через це неможливо зробити дублікат ключів, є й інші складності. Співробітник відділу техобслуговування сказав газеті, що зараз невідомо, чи дилери зможуть проводити діагностику. У дилерському центрі "Автодом" повідомили, що доступ до онлайн-сервісів BMW здійснюється через "додаткові резервні канали".
В одному з дилерських центрів Audi виданню на умовах анонімності розповіли, що доступ до ПЗ обмежений уже два місяці. Це призвело до проблем із програмуванням дублікатів ключів, а також із встановленням деталей, «де потрібно програмування, - блоки управління, коробка передач тощо».
Як повідомлялося минулого тижня, аналогічні заходи відключення російських дилерів від свого програмного забезпечення застосував Mercedes-Benz.