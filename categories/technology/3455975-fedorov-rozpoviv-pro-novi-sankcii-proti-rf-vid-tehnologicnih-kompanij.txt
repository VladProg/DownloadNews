Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Як передає Укрінформ, про це він написав у Телеграмі.
Зокрема, компанія Nokia повністю покидає російський ринок.
«Фінська Nokia оголосила про припинення діяльності в росії. Компанія впевнена, що вихід з ринку не вплине на фінансові результати за 2022 рік. В Nokia зазначили, що у 2021 році на російський ринок припадали лише 2% продажів. Компанія останні кілька тижнів вела активну роботу з припинення діяльності у рф», - зазначив міністр.
Крім того, мобільний застосунок СберБанк Онлайн на iOS з 12 квітня недоступний для скачування та оновлення в App Store у зв'язку з введеними санкціями. Разом з тим, для клієнтів, у яких вже встановлений застосунок, жодних обмежень щодо його використання немає.
Також закривається в росії американський вендор програмного забезпечення SAS Institute. Вчора, 11 квітня, компанія звільнила 300 співробітників російського офісу, а до кінця тижня закриє офіс.
Федоров нагадав, що з середини березня штат компанії був переведений в режим оплачуваної відпустки.
Крім того, у Huawei AppGallery перестали працювати картки «МИР» і його зачистили від низки російських банківських додатків.
«Наразі компанія скоротила, але досі постачає споживчу електроніку до росії. Але деякі обмеження торкнулися і смартфонів. Так, компанія виключила картки системи «МИР» із переліку варіантів оплати у своєму магазині застосунків AppGallery. Крім того, користувачі повідомляють про те, що з каталогу магазину зникла низка мобільних додатків російських банків. Так, «пішли» застосунки банків ВТБ Онлайн, Промсвязьбанк і Открытие», - зазначив Федоров.
24 лютого президент рф путін оголосив про початок повномасштабного вторгнення в Україну, російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи у рф та вихід зі спільних проєктів.