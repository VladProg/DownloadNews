Американська компанія Firefly Aerospace після невдалого польоту легкої ракети-носія Alpha планує здійснити наступний запуск вже у грудні поточного року.

Про це повідомив під час онлайн зустрічі з журналістами у середу власник компанії Максим Поляков.
За його словами, наразі фахівці компанії проводять аналіз проблем, після чого буде здійснено наступний запуск.
“Нам треба відпрацювати усі помилки, тому що другий і третій запуски будуть надзвичайно важливими... У грудні буде наступний запуск. А далі ми хочемо запускати в рік три-чотири ракети”, - сказав він.
А загалом, додав Поляков, у планах компанії Firefly Aerospace після відкриття іще одного заводу у США, здійснювати до 24 запусків ракет на рік.
“Коли завод у Флориді буде автоматизований, то 24 ракети на рік — це максимум”, - зазначив він.
При цьому частина деталей для майбутніх ракет уже зроблена з запасом на десять років уперед, уточнив Поляков.
За його словами, Firefly Aerospace належить до ніші компаній, які відправляють у космос ракети середньої вагової категорії, і які є порівняно недорогими у виробництві.
Поляков вважає, що потужності компанії дозволять у майбутньому “відкусити” 5-7% від космічного ринку, який оцінюється у трильйон доларів.
Він прогнозує, що за п’ять років новим компаніям буде дедалі важче потрапити на світовий космічний ринок через наявну систему державного регулювання, специфіки технологій і державних замовлень між комерційними компаніями, які жорстко розподіляються на десятиліття вперед.
Як повідомляв Укрінформ, минулого тижня американська компанія Firefly Aerospace, яка належить українцю Максиму Полякову, провела свій перший запуск легкої ракети-носія Alpha, проте вже після старту сталася нештатна ситуація, яка призвела до втрати ракети і вантажу.
Firefly Aerospace (раніше - Firefly Space Systems) - приватна аерокосмічне підприємство, зі штаб-квартирою в Остіні (Техас, США), яке розробляє ракети-носії для запуску вантажів у космос. У 2017 році компанію купив український підприємець Максим Поляков, він перезапустив її під новою назвою Firefly Aerospace.