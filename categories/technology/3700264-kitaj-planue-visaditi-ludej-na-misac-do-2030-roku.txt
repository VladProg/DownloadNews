Китай активно розвиває свою Місячну програму і має повну впевненість у тому, що до 2030 року здійснить пілотований політ до Місяця і висадку астронавтів на його поверхню.

Про це в інтерв’ю CGTN заявив головний розробник китайської програми дослідження Місяця Ву Вейжень, передає Укрінформ.
«До 2030 року китайці точно зможуть ступити на Місяць. Це не проблема», - сказав Ву.
За його словами, наразі Національне космічне управління КНР реалізує четверту фазу програми дослідження Місяця, що передбачає запуски трьох місій під назвами «Чан’е-6», «Чан’е-7» і «Чан’е-8» та будівництво на супутнику Землі міжнародної Місячної дослідницької станції.

Фото: CMG

Як розповів Ву, місія Чан’е-6 у 2024 році має взяти зразки місячного ґрунту зі зворотного боку супутника, що стане першим випадком отримання людством ґрунту із зворотного боку природного супутника Землі.
Місія Чан’е-7 повинна здійснити посадку на південному полюсі Місяця і провести пошуки слідів води, а місія Чан’е-8, яку планують запустити приблизно у 2028 році, у співпраці з Чан’е-7 має створити основу для будівництва Місячної дослідницької станції на південному полюсі супутника.
План також передбачає запуск у 2024 році супутника зв’язку Queqiao-2 з ретрансляторами, головною функцією якого буде забезпечення зв’язку між Землею та космічними апаратами на поверхні Місяця, а також підтримання взаємодії між Чан’е-7 і Чан’е-8, оскільки вони знаходитимуться досить далеко один від одного.
Ву також розповів про плани Китаю побудувати орієнтований на Місяць далекий космічний Інтернет для покращення зв’язку та навігації для майбутніх космічних польотів.
«Ми будуємо сузір’я супутників навколо Місяця, систему, яка зможе надавати послуги зв’язку, навігації та дистанційного зондування. Після цього ми зможемо проводити дослідження глибокого космосу», - сказав він, додавши, що за допомогою такого Інтернету астронавти на Місяці, окрім іншого, отримають доступ до телевізійних програм та ігор.
При цьому, за словами Ву, китайська Місячна дослідницька станція буде відкритою для міжнародних партнерів, і КНР вітатиме «участь розвинених країн, таких як Сполучені Штати та європейські держави».
Як повідомляв Укрінформ, Державне космічне управління КНР та Академія наук Китаю спільно опублікували глобальні кольорові зображення Марса, отримані за допомогою орбітального апарату «Тяньвень-1».