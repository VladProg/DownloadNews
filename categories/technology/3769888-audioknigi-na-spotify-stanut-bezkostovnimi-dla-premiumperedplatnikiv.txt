Популярний стримінговий сервіс Spotify розширює свою пропозицію аудіокниг, надаючи всім платним підписникам 15 годин безкоштовного прослуховування на місяць.

Про це повідомляє Hollywood reporter, передає Укрінформ.
Преміум-підписники зможуть обрати для прослуховування понад 150 тис. аудіокниг від усіх найбільших видавництв, які будуть запропоновані в рамках передплати на Spotify.
Якщо передплатник досягає ліміту в 15 годин прослуховування на місяць, користувач може додати ще 10 годин або придбати книгу. Компанія також використовуватиме наявні інструменти персоналізації, щоб пропонувати користувачам книги, які їм можуть сподобатися.
Пропозиція буде запущена у Великій Британії та Австралії, а на інших ринках, включаючи США, очікується її запуск цієї зими. За останніми даними, Spotify має понад 220 млн платних підписників.
"Я дуже радий запропонувати деякі з тих інструментів, які допомогли музичній індустрії та індустрії подкастів, тепер і в індустрії аудіокниг. Це значно покращує нашу пропозицію, що приведе до того, що люди більше користуватимуться Spotify, а це, звісно, зменшить відтік слухачів", – сказав Даніель Ек, генеральний директор і засновник Spotify.
Spotify запустив бізнес з виробництва аудіокниг у вересні 2022 року, після придбання у листопаді 2021 року платформи для виробництва аудіокниг Findaway. Сегмент подкастингу ще не став прибутковим (за прогнозами керівництва, цей показник буде досягнутий у 2024 році), і Spotify довелося здійснити кілька скорочень у цьому сегменті, зокрема розірвати ексклюзивну угоду про подкастинг з принцом Гаррі та Меган Маркл.
На початковому етапі свого запуску Spotify пропонував користувачам у США лише купівлю аудіокниг за меню, яке на той час включало понад 300 тис. найменувань від великих і незалежних видавництв.
Spotify заявляє, що каталог аудіокниг для преміум-користувачів містить понад 70% бестселерів з усього світу завдяки партнерству з великими, а також незалежними видавництвами. Компанія стверджує, що це робить її "найбільшою з усіх платформ для потокового прослуховування аудіокниг на основі передплати, які існують на ринку".
Як повідомляв Укрінформ, у Франції вийде аудіокнижка поезії української письменниці Любові Якимчук "Абрикоси Донбасу", її начитає французька акторка Катрін Денев.