Астрономи, використовуючи дані космічного телескопа NASA James Webb, виявили вуглекислий газ на крижаній поверхні супутника Юпітера – Європи.

Як передає Укрінформ, про це йдеться у пресрелізі американського космічного відомства.
Аналіз даних показує, що цей вуглець, ймовірно, виник у підповерхневому океані, а не був доставлений метеоритами чи іншими зовнішніми джерелами.
Крім того, він був відкладений у геологічно недавньому часовому масштабі. Це відкриття має важливі наслідки для потенційної придатності для життя океану на супутнику Юпітера - Європі.
«На Землі життя любить хімічне різноманіття – чим більше різноманітності, тим краще. Наше життя засноване на вуглеці. Розуміння хімічного складу океану Європи допоможе нам визначити, чи є він ворожим до життя, чи це може бути хорошим місцем для життя», — заявив провідний автор дослідження Джеронімо Вільянуева з Центру космічних польотів Goddard NASA в Грінбелті, штат Меріленд.
Попередні спостереження Європи космічним телескопом Hubble свідчать про наявність океанської солі в регіоні Тара.
«Тепер ми бачимо, що вуглекислий газ також сильно сконцентрований там. Ми вважаємо, що це означає, що вуглець, ймовірно, походить із внутрішнього океану», - додала інших автор дослідження Саманта Трамбо з Корнельського університету в Ітаці, Нью-Йорк.
Як повідомляв Укрінформ, нове дослідження K2-18 b, екзопланети, яка у 8,6 раза масивніша за Землю, за допомогою космічного телескопа NASA James Webb виявило наявність вуглецевих молекул, включаючи метан і вуглекислий газ.