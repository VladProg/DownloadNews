Стенд британської компанії Spacebit, яка здійснить першу місію України на Місяць, на всесвітній виставці Expo-2020 в Дубаї є частиною українського павільйону.

Про це Укрінформу повідомили в пресслужбі компанії.
"Я народився та виріс в Україні, тому для мене як для засновника Spacebit приємно, що ми представлені саме в українському павільйоні. Радий, що наша компанія тут і зараз будує майбутнє України. Вдячний Мінекономіки України за якісний супровід нашої участі. Ця виставка показує, наскільки важливим є співпраця приватного та державного секторів", – зазначив засновник та генеральний директор Spacebit Павло Танасюк.

Зі свого боку, заступник міністра економіки та заступник генерального комісара України на виставці Михайло Лев наголосив, що сьогодні пріоритетом № 1 для Мінекономіки є розвиток високотехнологічної та наукомісткої складової виробництва, зокрема експорту. "Проте Україна досі в світі більше відома чорнобильською катастрофою та як постачальник сировини на міжнародні ринки. Завданням Мінекономіки на Expo-2020 є показати справжню Україну — високотехнологічну, інтелектуальну, де створюють продукти майбутнього. Серед понад сорока компаній з України чільне місце посідає Spacebit, чия співпраця з українськими підприємствами зробила можливою першу місію України на Місяць. Щиро дякую Павлу Танасюку та всій команді Spacebit, що долучилися до формування нового образу нашої країни", — сказав Лев.
Як зазначається у повідомленні, Spacebit демонструє гостям виставки український прапор із титану, виготовлений українською компанією "ТитанЕра", який відправиться на Місяць в рамках першої української місії вже наступного, 2022-го, року.

"Це важливий сигнал світовій спільності, що Україна повертається у космічний простір та у виробництво космічного металу титану. Важливо, що обидва напрямки спираються на трендові інновації. Титан, з якого виготовлено прапор України, – розробка українських вчених компанії "ТитанЕра". Виробництво цього металу повністю "зелене", що відповідає запиту суспільства. Вважаю, що майбутнє – саме у колоборації амбітних бізнес-стартапів", – зазначив генеральний директор компанії "ТитанЕра" Андрій Бродський.
Крім цього, компанія демонструє прототип своєї розробки – робота Asagumo.

"Asagumo – перший та найменший у світі місяцехід на ніжках, а не колесах. Він стане складовою першої в історії британської місії на Місяць, яку здійснює наша компанія. Його конструкція дозволить йому потрапити до досі недосліджених лавових труб, знайдених на поверхні супутника Землі. Ми вибрали їх об’єктом нашого дослідження, оскільки вважаємо, що саме ці утворення, схожі на печери, можуть бути рішенням для тривалого знаходження астронавтів на Місяці", – прокоментував Танасюк.
Як повідомлялося, на всесвітній виставці Expo-2020 в Дубаї представлені павільйони 192 країн світу. Вперше в історії всесвітніх виставок кожна країна має власний павільйон, також окремі павільйони зведено для міжнародних організацій та партнерів виставки. Виставка проходить у Dubai Exhibition Centre й триватиме до кінця березня наступного року. Expo-2020 мала відбуватися з кінця жовтня минулого до початку квітня поточного року, але через пандемію дати проведення було змінено.
1 жовтня на Expo-2020 відкрився павільйон України, який має форму колоска пшениці. Його емблемою є дев’ять жовто-синіх крапок, які символізують тему українського павільйону – Smart Ukraine: Connecting Dots (Розумна Україна: точки підключення). А 4 жовтня у рамках всесвітньої виставки Expo-2020 стартував Національний день України.
Британська компанія Spacebit у співпраці з американськими партнерами здійснить у 2022 році першу українську місію на Місяць, у рамках якої на поверхню супутника Землі буде доставлено техніку для проведення наукових досліджень.
Фото: Spacebit