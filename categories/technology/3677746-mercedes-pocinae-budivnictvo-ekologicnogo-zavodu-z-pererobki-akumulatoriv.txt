Автомобільна компанія Mercedes-Benz у п’ятницю розпочала будівництво екологічного заводу з перероблення акумуляторів у Куппенгаймі на півдні Німеччини.

Як передає Укрінформ, про це повідомляє Reuters.
Пілотний завод матиме річну потужність 2500 тонн і сприятиме виробництву понад 50 тисяч батарейних модулів для нових електромобілів Mercedes-Benz.
Перероблені батареї будуть надходити з тестових автомобілів і стартових батарей. У разі успіху пілотного проєкту, обсяги виробництва можуть бути збільшені в середньостроковій та довгостроковій перспективах.
Здача в експлуатацію першого етапу заводу – механічного демонтажу – запланована на грудень цього року.
Будівництво пілотного заводу буде завершено через кілька місяців за умови переговорів з держсектором.
Завод у Куппегаймі вже працює з нейтральним викидом вуглекислого газу (СО2) за допомогою сонячної та зеленої електроенергії.
Будівництво підприємства фінансується в рамках науково-дослідного проєкту Федерального міністерства економіки та захисту клімату.
Як повідомляв Укрінформ, у січні цього року японська автомобілебудівна компанія Suzuki представила свою нову стратегію, в рамках якої почне продавати електромобілі у Японії, Європі та Індії.