Українським медичним закладам та установам у сфері охорони здоров’я передано 590 станцій супутникового інтернету StarLink американської компанії SpaceX.

Як передає Укрінформ, про це повідомляє Міністерство охорони здоров'я.
«Станції глобальної супутникової системи Starlink уже розгортаються в закладах охорони здоров‘я в різних куточках країни. Наші лікарні завдяки широкосмуговому супутниковому інтернету від SpaceX зможуть завжди залишатися на зв’язку. В умовах війни це надзвичайно важливо», — повідомив міністр охорони здоров’я Віктор Ляшко.
За словами міністра, системи StarLink будуть використовуватися закладами охорони здоров’я під час відключення або за появи проблем з основою мережею. Це дозволить лікарням мати доступ до супутникового Інтернету навіть у зонах, де через активні бойові дії тимчасово немає зв’язку.
Забезпечити лікарні системи StarLink вдалося завдяки співпраці Міністерства охорони здоров’я з Міністерством цифрової трансформації.
Нагадаємо: Starlink — глобальна супутникова система, що дозволяє забезпечити швидкісний інтернет.
Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету.
28 лютого цього року перша партія станцій супутникового інтернету Starlink прибула до України.