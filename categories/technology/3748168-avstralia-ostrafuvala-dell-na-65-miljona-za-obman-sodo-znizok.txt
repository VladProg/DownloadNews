Федеральний суд Австралії у понеділок зобов’язав місцевий підрозділ Dell Technologies Inc сплатити 6,46 мільйона доларів США штрафу за розміщення оманливих заяв на сайті компанії про знижки на додаткові комп’ютерні монітори.

Як передає Укрінформ, про це повідомляє Reuters.
«Це надсилає компаніям сильний сигнал про те, що надання неправдивих відомостей щодо цін або завищення знижок є серйозним порушенням законодавства про захист прав споживачів і тягне за собою значні штрафи», – сказала Ліза Карвер, комісар Австралійської комісії з питань конкуренції та захисту споживачів.
У червні Федеральний суд визнав компанію Dell Australia винною у введенні клієнтів в оману щодо цін або знижок на додаткові монітори на її вебсайті.
У Dell відповіли, що австралійський підрозділ, який продав понад 5300 додаткових моніторів із завищеними знижками, працюватиме із постраждалими клієнтами для відшкодування збитків та відсотків із покупок.
Як повідомляв Укрінформ, Південнокорейська служба із захисту даних оштрафувала оператора телефонного зв’язку LG Uplus Corp. на 6,8 мільярда вон (5,27 мільйона доларів США) у справі про витік особистих даних користувачів.
Фото: Shutterstock