У Львівській області частині вимушених переселенців почали виплачувати гроші від криптобіржі Binance – по 75 доларів особі на місяць.

Про це в Телеграмі повідомив начальник Львівської ОВА Максим Козицький, передає Укрінформ.
«1 мільйон 200 тисяч доларів для п'яти тисяч ВПО: Львівська ОВА у співпраці з провідною біржею криптовалют Binance та благодійною ініціативою «Паляниця» забезпечить фінансовою допомогою найбільш незахищені категорії людей з-поміж переселенців. Львівська область стала першою в Україні, де реалізовують такий проєкт», - написав Козицький.






На Львівщинні розпочали виплати ВПО від криптобіржі Binance / Фото: Альона Николаєвич






















Голова облдержадміністрації додав, що допомога в розмірі 75 доларів на місяць, яка нараховуватиметься впродовж трьох місяців, передбачена для жінок з-поміж ВПО. Насамперед для матерів неповнолітніх дітей та багатодітних, людей з інвалідністю та похилого віку.
Особливістю цієї фінансової допомоги є те, що вона нараховується на криптогаманець. Звідти її потрібно вивести на банківську карту. Із цим людям допомагає благодійна ініціатива «Паляниця».
На першому етапі цієї ініціативи планують охопити п'ять тисяч внутрішньо переміщеих осіб. Тисяча з них уже зареєструвалась та отримала кошти. Гроші надійшли впродовж тижня від дня реєстрації.
Як повідомляв Укрінформ, у квітні на виплату допомоги на проживання внутрішньо переміщеним особам було спрямовано більше ніж 5,8 млрд грн, з них 633 млн грн було перераховано минулого тижня.