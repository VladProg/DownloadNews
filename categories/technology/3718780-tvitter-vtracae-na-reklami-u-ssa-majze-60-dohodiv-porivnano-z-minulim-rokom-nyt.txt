Продажі реклами у Twitter у Сполучених Штатах упали на 59% і, за внутрішніми прогнозами компанії, знижуватимуться й надалі.

Як передає Укрінформ, про це йдеться в понеділковій публікації у New York Times.

Доходи соцмережі від реклами у США за п'ять тижнів, з 1 квітня по перший тиждень травня, становили 88 млн доларів, що на 59% менше, ніж рік тому. Компанія постійно не дотягує до своїх щотижневих прогнозів продажів, іноді аж на 30%, йдеться у внутрішньому документі, отриманому виданням.
Twitter прогнозує, що цього місяця доходи від реклами у США знижуватимуться щонайменше на 56% щотижня порівняно з минулим роком.
Цими проблемами нині займається новопризначена головний виконавчий директор Twitter Лінда Яккаріно, яка розпочала роботу в понеділок.
Зазначається, що деякі з найбільших рекламодавців, зокрема Apple, Amazon і Disney, значно скоротили витрати на рекламу у Twitter.
Керівники рекламних агентств, які працювали з Twitter, заявили, що їхні клієнти продовжують обмежувати витрати, пославшись на плутанину, до якої призвели зміни в сервісі, запроваджені власником компанії Ілоном Маском, та присутність на платформі оманливого й токсичного контенту.
Також рекламодавців непокоять суперечливі твіти Маска.
Реклама у Twitter приносить 90% усіх доходів компанії.