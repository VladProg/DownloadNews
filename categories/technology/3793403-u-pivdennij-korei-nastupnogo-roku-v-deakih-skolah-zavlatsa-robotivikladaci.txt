Із наступного року в початкових і середніх школах південнокорейської столиці Сеула з'являться роботи-викладачі англійської мови.

Про це повідомляє KBS, передає Укріфнорм.
У департаменті освіти Сеула заявили, що впровадження таких роботів у навчальний процес є частиною зусиль з покращення викладання англійської мови в державних школах. На думку влади, роботи-викладачі допоможуть учням набути навичок індивідуального спілкування.
У березні роботи-викладачі з'являться в п'яти сеульських школах. Вони вестимуть бесіди англійською мовою з учнями віч-на-віч, коригуватимуть їхню вимову і виступатимуть у ролі помічника вчителя.
Якщо експеримент буде успішним, таких "викладачів" англійської запровадять і в інших школах.
Крім того, столичний департамент освіти розширюватиме використання голосових чат-ботів у навчанні англійської.
Як повідомляв Укрінформ, ізраїльський стартап Curiosity Robotics створив балакучого робота для навчання англійської мови дітей дошкільного віку.
Фото: CHRONICLE PHOTOGRAPH BY JEFFREY R. YOUNG