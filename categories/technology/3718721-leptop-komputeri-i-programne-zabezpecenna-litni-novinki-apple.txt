Американська компанія Apple у понеділок презентувала кілька нових пристроїв й оновлень до програмного забезпечення.

Як повідомляє кореспондент Укрінформу, про це пише TechCrunch.



Першим було представлено новий лептоп Mac Book Air з екраном діагоналлю 15 дюймів, що є найбільшим дисплеєм серед усіх ноутбуків компанії. Товщиною всього 11,5 мм цей пристрій є найтоншим 15-дюймовим лептопом на ринку. Нова батарея дозволяє йому автономно працювати 18 годин. Девайс також має 6 вбудованих динаміків й 3 мікрофони. Його продажі розпочнуться у Штатах вже наступного тижня й ціна стартуватиме з 1299 дол.


Оновився також й настільний комп’ютер Apple Mac Studio, який отримав новітній процесом М2, що зробив комп’ютер на 40% швидшим за попередника. Покращилася також пропускна здатність для відео, що тепер дозволяє приєднувати 8К дисплей з високою швидкість оновлення. У США ціна на цей пристрій починатиметься із 1999 дол.


Новий процесор M2 було інтегровано також у флагманський MacPro, який тепер має працювати утричі швидше за попередника. При цьому зовні девайс жодних змін не зазнав. Ціна цього пристрою у США - від 6999 дол.



Серед представлених “операційних” новинок виділяється нова macOS 14 Sonoma. У ній з’явилися інтерактивні віджети й ігровий режим, який дозволить геймерам менше відволікатися та забезпечуватиме надійніший зв’язок із ігровими девайсами. Операційна система також додала кілька зручних функцій для телеконференцій, зокрема можливість чіткого відокремлення промовця він динамічного фону.




Дещо оновилося й програмне забезпечення навушників AirPods. Новий функціонал адаптивного аудіо здатний об’єднати активну боротьбу із фоновими звуками та “прозорий” режим, що покращить якість звуку при цьому дозволяючи користувачу навушників чути те, що відбувається довкола нього під час руху.




Нова версія програмного забезпечення для смартфонів iOS17 дозволить легко обмінюватися контактами й фото із іншим користувачем iPhone, який перебуває у безпосередній близькості. Новий застосунок Journal за допомогою штучного інтелекту надаватиме персоналізовані поради щодо ведення власного щоденника на основі фотографій, музики, занять спортом тощо. Окрім цього Apple дещо покращив месенджер iMessage і додав до iPhone спеціальну нічну функцію, яка у темну пору добу постійно відображатиме на екрані годинник, будильник та іншу корисну інформацію. Оновлення отримала й функція автовиправлення тексту, яка стала значно розумнішою та швидше вчиться. Також голосовий помічник Siri тепер викликатиметься фразою “Siri”, а не “Привіт, Siri”, як раніше.

Оновлення варто чекати й власникам планшетів iPad, адже нова операційна система iOS17 покращить роботу віджетів, запровадить окремий застосунок для відстеження показників здоров’я, покращить роботу нотаток та запропонує ще ряд покращень.



Не обійшли розробники увагою й розумні годинник Apple Watch. Нова операційна система OS 10 тепер аналізує помахи рук та видає рекомендації тенісистам й гольфістам. Годинник тепер також зможе підключатися до велосипедних аксесуарів та виводити показники на екран iPhone, якщо смартфон закріплено на кермі.
Фото: Apple