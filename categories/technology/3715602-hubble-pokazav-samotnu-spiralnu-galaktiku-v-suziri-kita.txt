Космічний телескоп NASA/ESA Hubble сфотографував завдяки камері Advanced Camera for Surveys спіральну галактиу NGC 298.

Про це повідомила обсерваторія, передає Укрінформ.
NGC 298 знаходиться на відстані в приблизно 89 мільйонів світлових років від Землі у сузір’ї Кита, і виглядає ізольованою на цьому зображенні — лише кілька далеких галактик і зірок переднього плану супроводжують «самотню» галактику.

Фото: ESA/Hubble & NASA, C. Kilpatrick

Зазначається, що удосконалена камера Hubble зафіксувала NGC 298 у рамках дослідження походження наднових зір типу II.
Усі наднові типу II утворюються в результаті колапсу та подальшого вибуху молодих масивних зірок, але вони можуть створювати вражаючу різноманітність яскравостей і спектральних характеристик.
Астрономи припускають, що різноманітність цього космічного феєрверку може бути пов’язана з видаленням газу та пилу із зірок, які згодом породять наднові типу II.
Як повідомляв Укрінформ, космічний телескоп NASA/ESA Hubble сфотографував завдяки камері Wide Field Camera 3 (WFC3) медузоподібну галактику JW39, що знаходиться в сузір'ї Волосся Вероніки.