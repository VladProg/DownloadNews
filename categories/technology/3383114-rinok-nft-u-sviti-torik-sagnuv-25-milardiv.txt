У 2021 році продажі невзаємозамінних токенів сягнули позначки $25 мільярдів, однак наприкінці року темпи зростання популярності цієї криптовалюти уповільнилися.

Як передає Укрінформ, про це повідомляє Reuters.
Відповідно до статистики DappRadar, у 2021 році було продано NFT на загальну суму $24,9 мільярди, порівняно із $94,9 млн у 2020-му. Торік купляли та продавали NFT 28,6 мільйонів користувачів, тоді як позаминулого року їх було близько 545 тис. Найдорожчий NFT коштував $69,3 млн, але найбільш поширені ціни становили від $100 до $1000.
ЗМІ відзначає, що ця статистика свідчить, що у 2021 році на NFT пішло більше грошей, ніж, за підрахунками учасників кліматичного саміту COP26, потрібно для того, щоб перейти від вугілля до альтернативної енергетики.
За іншими підрахунками, це більше, ніж витратили на програму із забезпечення вакцинами від COVID-19 бідних країн.
Невзаємозамінні токени (NFT) – це особливий тип криптовалюти, оскільки є активами, які існують лише у власних криптосистемах. Деякі експерти заявляли, що NFT є майбутнім віртуального світу (який також називають «Web3» або «Metaverse»), тоді як інші стверджували, що це лише «мильна бульбашка» та витрата грошей не неіснуючі речі.