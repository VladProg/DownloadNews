На базі Львівського вищого професійного училища комп’ютерних технологій та будівництва розробили повнопривідне багі «ГУРКІТ», аналогів якому немає.

Про це повідомляє пресслужба Львівської міської ради, передає Укрінформ.
«Унікальність цієї конструкції в тому, що двигун в багі розташований посередині. Тобто тут ідеально розвантажена ходова частина, а це дуже сильно впливає на прохідність транспортного засобу. Також це багі є трьохмісним, а одне місце можна повністю скласти, щоб було зручно за потреби перевозити поранену особу. Є зручний відсік для різного озброєння та дві точки для фіксації кулеметів», – розповів учень училища та один із розробників Тарас Януш.


Він також зазначив, що перші багі в училищі почали переробляти зі спортивних моделей на такі, які будуть зручнішими на передовій. Минулого року розробили саморобну модель багі Tyrex, які досі виконують бойові завдання. А «ГУРКІТ» - це транспортний засіб, що є ще більш удосконаленою версією попереднього, адже тут враховані всі потреби військових, які тестують різні транспортні засоби в бою.

Наголошується, що повнопривідне багі має чимало переваг. Зокрема, окрім центрального розташування двигуна, низький центр ваги; високий кліренс; захищений безнобак; відсутні передні та задні завіси кузова; дискові гальма по колу. А окрім того, високу прохідність, вантажопідйомність та маневреність (малий радіус розвороту).
У міськраді додають, що львівське училище комп’ютерних технологій та будівництва з початку повномасштабного вторгнення бере активну участь у допомозі Збройним силам України та внутрішньо переміщеним українцям: тут живуть і навчаються переселенці, ремонтують автомобілі для військових, проводять курси операторів дронів, створюють унікальні освітлювачі, співпрацюють з різноманітними громадськими та міжнародними організаціями.
Як повідомляв Укрінформ, пілотний проєкт курсової підготовки з управління дронами впроваджують на базі Львівського вищого професійного училища комп’ютерних технологій та будівництва. Обладнання для навчання закупили в межах виконання Програми ООН із відновлення та розбудови миру за фінансової підтримки Євросоюзу.
Фото: Пресслужба Львівської міської ради