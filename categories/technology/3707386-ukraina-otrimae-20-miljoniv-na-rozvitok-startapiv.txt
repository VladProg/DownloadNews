Європейська інноваційна рада (ЕІС) виділить 20 мільйонів євро на розвиток українських стартапів та інноваційних проєктів.

Як передає Укрінформ, про це повідомив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі.
«Проєкт Seeds of Bravery за участі Українського фонду розвитку інновацій вибрали ключовим партнером ЄС. Сотні вітчизняних стартапів отримають фінансову допомогу та можливість зрости до міжнародного рівня. Важлива деталь — українські розробки набудуть найкращого європейського досвіду та отримають менторство від топових світових партнерів», – зазначив Федоров.
Він наголосив, що розвиток інновацій — один із пріоритетів. Це — шлях до розвитку цифрової економіки, зростання ВВП та зміцнення армії.
«Дякую Європейській інноваційній раді, що бачать наш потенціал та створюють потужний поштовх для розвитку інновацій в Україні. Окрема подяка за плідну роботу Українському фонду розвитку інновацій та FundingBox, а також партнерам ще з 13 країн Європи», – додав Федоров.
Як повідомлялося, Міністерство цифрової трансформації оприлюднило попередній варіант Стратегії розвитку екосистеми інновацій в Україні. За результатами обговорення будуть внесені зміни, які сформують фінальну версію програми технологічних змін у нашій державі.