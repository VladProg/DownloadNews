Найпопулярнішими марками смартфонів серед абонентів мобільного оператора “Київстар” є Xiaomi та Samsung.

Такі дані проведеного аналізу оприлюднила компанія Київстар за підсумками третього кварталу 2021 року, повідомили Укрінформу в пресслужбі оператора.
“18 млн абонентів мережі Київстар є користувачами сучасних смартфонів, згідно з даними за 3 квартал 2021 року. Лідерство за популярністю впевнено тримають марки Xiaomi та Samsung”, - йдеться у повідомленні.
Відповідно до аналітики компанії, кількість користувачів мережі, що вже мають смартфони, зросла на 8% у порівнянні з аналогічним періодом минулого року. Серед них - близько 16,6 млн девайсів підтримують 4G, що дозволяє абонентам користуватися найшвидшим у країні мобільним інтернетом.
У пресслужбі нагадали, що уже протягом декількох років за популярністю серед клієнтів Київстар лідирують смартфони від Xiaomi (32%) та Samsung (27%). Наступними за популярністю є Apple (13%), Huawei (9%) та Meizu (2%). Частка інших телефонів становить 17%.
Лише 1,4 млн абонентів, за даними оператора, мають смартфони, що не підтримують технологію 4G. Порівнюючи з 2020 роком таких телефонів стало вдвічі менше.

Як повідомляв Укрінформ, для людей старшого віку, які хочуть навчитися користуватися сучасними смартфонами, Київстар створив серію освітніх відеоуроків в рамках проєкту Смартфон для батьків. Нині на порталі онлайн-школи вже доступні нове відео про те, як поповнювати мобільний рахунок онлайн, сплачувати товари на сайтах, замовляти та порівнювати ціни на ліки в інтернеті.
Фото з відкритих джерел
Інфографіка - Київстар