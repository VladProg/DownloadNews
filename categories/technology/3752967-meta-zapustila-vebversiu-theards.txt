Компанія Марка Цукерберга Meta Platforms запустила вебверсію Theards – конкурента соцмережі Х (колишній Твіттер).

Про це повідомляє Engadget, передає Укрінформ.
Глава Instagram Адам Моссері підтвердив, що оновлення вже доступне.
Досі багато користувачів Threads були розчаровані відсутністю вебверсії, оскільки вони не могли користуватися повним спектром функцій платформи. Хоча можна було вручну перейти до профілю певного користувача, користувачі не могли переглядати їхні акаунти, публікувати дописи, відповідати чи навіть увійти у свої облікові записи з браузерів.
Тепер на сайті платформи можна ставити лайки, залишати коментарі та робити репости.
Як повідомляв Укрінформ, на початку липня компанія Meta запустила текстовий сервіс Threads, створений для обміну текстовими повідомленнями, який, як очікується, має скласти конкуренцію соцмережі Маска – Х (колишній Твіттер). Threads має інформаційну панель, подібну до тієї, що є у Х.
Програма доступна для завантаження в магазинах App Store та Google Play.
Вона дуже швидко набрала популярності – за півтора місяця після запуску в ній зареєструвалися понад 100 мільйонів користувачів.
Компанія Ілона Маска пригрозила подати до суду на Meta Platforms через запущену платформу Threads. Юрист Х Алекс Спіро у листі, надісланому главі Meta Марку Цукербергу, звинуватив Meta в тому, що вона найняла колишніх співробітників соцмережі Х, які нібито мали і продовжують мати доступ до комерційних таємниць соцмережі та іншої конфіденційної інформації.