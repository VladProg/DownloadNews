Компанія SpaceX представила друге покоління тарілки для приймання сигналу супутникового інтернету Starlink, вона має квадратну форму і є більш компактною.

Про це повідомляє Укрінформ з посиланням на PCMag.





Зазначається, що її вага знизилася до 4 кг в порівнянні з попередньою моделлю, яка важила 7,2 кг.
Нова версія обладнання також має маршрутизатор MU-MIMO 3x3. Завдяки цьому вона здатна одночасно передавати дані через три канали на три різні пристрої без перевантаження мережі. В оригінальній версії використовувався маршрутизатор MU-MIMO 2x2 на два канали передачі.
Як пише видання, перше та друге покоління тарілок Starlink здатні працювати при температурах від -30 до +50 градусів за Цельсієм. Діапазон робочих температур Wi-Fi-роутерів та блоків живлення пристроїв усередині приміщень становить від 0 до +30 градусів за Цельсієм.
Однак серед недоліків другого покоління супутникової тарілки Starlink є відсутність вбудованого в неї роз'єму LAN – у першого покоління він є. Для нової версії тарілки компанія пропонує придбати спеціальний адаптер через офіційний онлайн-магазин.
У обладнання Starlink другого покоління роз'єм живлення також безпосередньо вбудований сам модем. При необхідності використання стороннього Wi-Fi-маршрутизатора або кількох точок доступу доведеться придбати офіційний адаптер у магазині Starlink Shop.
Раніше SpaceX повідомила, що здатна випускати близько 5000 тарілок Starlink першого покоління за тиждень. Нову модель планується випускати у такому ж обсязі. Щоправда, цьому всіляко заважає дефіцит компонентів.
Вартість тарілки Starlink нового покоління залишилася незмінною і становить $499. Компанія також щомісяця стягує $99 за послуги супутникового інтернету.
Starlink — проєкт американської компанії SpaceX щодо розробки високопродуктивної супутникової платформи для виготовлення супутників зв'язку та запусків великої їх кількості у космос. Утворена таким чином нова система зв'язку зможе надавати доступ до широкосмугового Інтернету у віддалених від комунікацій місцях.
У цілому SpaceX планує вивести на навколоземну орбіту 12 тисяч мінісупутників для покриття Землі швидкісним супутниковим інтернетом, а надалі довести їх кількість до 30 тисяч.
14 вересня компанія провела успішний запуск ракети Falcon 9, яка доправила на орбіту першу партію оновленої версії супутників в межах проєкту Starlink.
Фото: Starlink