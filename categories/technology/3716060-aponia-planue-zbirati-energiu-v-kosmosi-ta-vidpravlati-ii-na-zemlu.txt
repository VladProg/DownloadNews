Агенство аерокосмічних досліджень Японії JAXA спробує спрямовувати сонячну енергію з космосу вже у 2025 році.

Як передає Укрінформ, про це повідомляє Engadged.
Зазначається, що представники технологічної галузі Японії та космічне агентство країни JAXA десятиліттями намагалися зробити можливою передачу сонячної енергії з космосу.
У 2015 році країна здійснила прорив, коли вчені JAXA успішно передали 1,8 кіловата енергії, достатньої для живлення електричного чайника, на відстань понад 50 метрів до бездротового приймача. Тепер Японія готова зробити цю технологію ще на крок ближчою до реальності.
JAXA спробує спрямовувати сонячну енергію з космосу вже у 2025 році. Проєкт, очолюваний професором Кіотського університету Наокі Сінохарою, який працює над космічною сонячною енергетикою з 2009 року, передбачає розгортання серії невеликих супутників на орбіті. Потім вони намагатимуться спрямувати зібрану сонячну енергію на наземні приймальні станції, розташовані за сотні кілометрів.
Використання орбітальних сонячних панелей і мікрохвиль для передачі енергії на Землю вперше було запропоновано в 1968 році. Відтоді кілька країн, включаючи Китай і США, витратили час і гроші на реалізацію цієї ідеї.
Дана технологія приваблива тим, що орбітальні сонячні батареї є потенційно необмеженим джерелом відновлюваної енергії. У космосі сонячні панелі можуть збирати енергію незалежно від часу доби, а завдяки використанню мікрохвиль для передачі виробленої енергії хмари також не є проблемою.
Як зазначає видання, виробництво масиву, який може генерувати 1 гігават енергії - або приблизно потужність одного ядерного реактора - коштуватиме близько 7 мільярдів доларів за наявних на сьогодні технологій. Це, в свою чергу, може значно ускладнити плани компанії на розвиток та подальше впровадження такої технології.
Як повідомляв Укрінформ, токійський стартап Preferred Robotics Inc. презентував робота Kachaka зі штучним інтелектом для допомоги вдома.
Фото: Kyoto University