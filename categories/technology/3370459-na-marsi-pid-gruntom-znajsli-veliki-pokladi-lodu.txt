Проаналізувавши дані, зібрані орбітальним апаратом Trace Gas Orbiter місії "ЕкзоМарс", вчені виявили значні поклади льоду у великій системі каньйонів Марса - Долині Маринер.

Про це повідомляє Укрінформ із посиланням на Space.com.
ЕкзоМарс — спільна програма Європейського космічного агентства і Роскосмосу з дослідження Марса. Місія складається з наукових інструментів для орбітального зонда TGO (ExoMars Trace Gas Orbiter). Серед приладів на борту TGO є детектор епітеплових нейтронів високої роздільної здатності (FREND), який виявив високий рівень водню у Каньйоні Кандор, розташованому неподалік від центру великої системи каньйонів Долині Маринер.

«Ми виявили, що центральна частина Долини Маринер заповнена водою набагато більше, ніж ми очікували. Це дуже схоже на райони вічної мерзлоти на Землі, де водяний лід постійно зберігається під сухим ґрунтом через постійні низькі температури», — сказав старший науковець Інституту космічних досліджень Російської академії наук Олексій Малахов, співавтор нової роботи.
Вчені припускають, що вода може залягати і глибше.
«За допомогою TGO ми можемо подивитися на глибину до одного метра під шаром пилу і побачити, що насправді відбувається під поверхнею Марса, і, що особливо важливо, знайти багаті на воду оазиси, які не можна було виявити за допомогою попередніх інструментів», - зазначив провідний автор нового дослідження Ігор Митрофанов з Інституту космічних досліджень РАН.
Вчені заявили, що якщо весь водень, який вони виявили, присутній у вигляді водяного льоду, дорогоцінна сполука може становити до 40% приповерхневого матеріалу в цьому районі.
Однак FREND також може виявляти воду, яка знаходиться у місцевих мінералах, хоча вчені вважають, що це менш ймовірно, ніж лід.
Регіон з високим вмістом водню за розміром дорівнює території Нідерландів, і він перетинається з Каньйоном Кандор, одним із найбільших каньйонів у системі Долині Маринер. У цьому районі Марса мінерали зазвичай містять дуже мало води, тому дослідники вважають, що ця речовина, ймовірно, знаходиться у формі водяного льоду під поверхнею.

Згідно з заявою ESA, нове дослідження засноване на даних, які FREND зібрав у період з травня 2018 року по лютий 2021 року.
«Отримати більше інформації про те, як і де існує вода на сучасному Марсі, важливо, щоб зрозуміти, що сталося з колись багатою водою Марса, це допомагає нам шукати придатне для життя середовище, можливі ознаки минулого життя та органічні матеріали з перших днів Марса», - сказав Колін Вілсон, науковець проєкту ExoMars Trace Gas Orbiter з ESA.
Фото: ESA