З 27 червня до 10 липня ІТ-армія атакувала понад 800 російських онлайн-ресурсів.

Як передає Укрінформ, про це Міністерство цифрової трансформації України повідомляє у Телеграмі.
Зокрема, хакери вирішили привітати росіян з українським державним святом і опублікували на сайтах держструктур та держорганів рф привітання з Днем Конституції України.
Також поклали сайт роскосмосу.
«Це була відповідь російській держкорпорації з космічної діяльності, яка погрожувала та публікувала супутникові знімки центрів НАТО», - сказано в повідомленні.
Через DDoS-атаки росіянам не вдавалося декілька днів працювати в CRM системах. Це програми, які допомагають організувати та контролювати всі робочі процеси підприємства з клієнтами та всередині компанії. Атака на них призупинила роботу багатьох підприємств, чим негативно вплинула на економіку рф.
роселторг - найбільший тендерний майданчик рф, який належить уряду москви та банку втб, загубив конфіденційні дані майже 500 тис. користувачів.
Крім того, IT-армія продовжує стримувати пропаганду та не зупиняє «профілактичні» роботи з російськими ЗМІ.
Було паралізовано роботу десятків тендерних майданчиків, що призвело до зриву торгів. Через кібератаки були недоступні сайти більшості кінотеатрів рф, через що росіяни не могли купити квитки онлайн.
Як повідомляв Укрінформ, у квітні українська ІТ-компанія YouControl створила сервіс, що виявляє приховані зв'язки з росією.