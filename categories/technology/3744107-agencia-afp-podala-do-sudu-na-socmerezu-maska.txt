Французька інформаційна агенція AFP подала до суду в Парижі на соціальну мережу Ілона Маска Х, раніше відому як Twitter, звинувативши її у відмові обговорити потенційну плату за розповсюдження контенту інформагентства на платформі.

Про це повідомляє Reuters, передає Укрінформ.
У 2019 році Франція ввела в дію правило про авторське право, що отримало назву «суміжні права». Воно зобов’язує великі онлайн-платформи починати переговори з видавцями, які прагнуть отримати винагороду за новини.
«AFP висловило занепокоєння з приводу явної відмови Twitter (нещодавно перейменованого на „X“) вступати в дискусії щодо реалізації суміжних прав для преси», — йдеться у заяві агентства.
Своєю чергою Маск розкритикував дії AFP. «Це дивно. Вони хочуть, щоб ми платили їм за трафік на їхній сайт, де вони отримують дохід від реклами, а ми ні?!», — написав він у соцмережі.
Як повідомляв Укрінформ, мільярдер і власник компанії Twitter Ілон Маск пояснив нещодавню зміну логотипа компанії на X.com прагненням перетворити її на фінансовий центр.