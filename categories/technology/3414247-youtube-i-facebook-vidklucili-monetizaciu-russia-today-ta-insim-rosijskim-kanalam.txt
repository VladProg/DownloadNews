У суботу відеохостинг YouTube слідом за Facebook відключив монетизацію російському державному медіахолдингу RT (Russia Today) та іншим російським каналам, «пов'язаним із санкціями».

Як передає Укрінформ, про це повідомляє «Голос Америки» з посиланням на представника YouTube Фаршада Шадлу.
В YouTube заявили, посилаючись на «надзвичайні обставини», що відеохостинг «зупиняє можливість монетизації ряду каналів, зокрема кількох російських, «пов'язаних з нещодавніми санкціями».
Також відео, зроблені зазначеними каналами, рідше з'являтиметься в рекомендаціях. Шадлу додав, що RT та ряд інших російських каналів більше не будуть доступні в Україні у зв'язку з «проханням уряду» країни. При цьому YouTube не назвав інших каналів, на які були накладені обмеження.
Міністр цифрових технологій України Михайло Федоров раніше в суботу повідомив, що зв'язався з YouTube, попросивши заблокувати пропагандистські російські канали, такі як Россия-24, ТАСС, РИА «Новости».
У п'ятницю компанія Meta Platforms Inc, власник соцмережі Facebook, заборонила російським державним ЗМІ розміщувати рекламу або отримувати прибуток від реклами на платформах Meta в будь-якій точці світу.
Днем раніше, в четвер, було заявлено, що один із найбільших сайтів з пошуку роботи Jooble припиняє свою діяльність у Росії та Білорусі.
Як повідомлялося, глава держави-агресора Володимир Путін 24 лютого оголосив війну Україні. Вторгнення було вчинено і з території Білорусі.
На всій території України запроваджено воєнний стан. Глава Української держави Володимир Зеленський підписав указ про загальну мобілізацію.
Фото: DPA