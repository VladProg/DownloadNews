В Україні розглядається варіант створення навколо Міністерства цифрової трансформації спільноти людей, які знаються на питаннях штучного інтелекту (ШІ), це може стати нашою конкурентною перевагою.

На цьому в інтерв’ю Укрінформу наголосив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
«Зараз оцінюються можливості регулювання ШІ. Зрозуміло, що з часом будуть створені відповідні правові засади і виникнуть нові взаємодії між різними корпораціями. Хтось почне використовувати ШІ зі злочинною метою, але ми повинні бути досвідченими у цьому напрямі і застосовувати його на благо країни. Це може стати нашою конкурентною перевагою», - зазначив він.
На думку Федорова, хоча свого часу Україна, можливо, й пропустила кілька кроків у технологічному розвитку, але може вийти в лідери.
"Зараз можемо стати першими. Вивчаємо безпечні шляхи використання ШІ – це для нас пріоритет", - додав віцепрем'єр.
За словами Федорова, в Україні вже є низка компаній, які використовують штучний інтелект для вдосконалення власної роботи. Тому розглядається варіант створення навколо Мінцифри спільноти людей, які знаються на ШІ і розуміють принципи його роботи.
«В Україні є багато напрямів, де його можна використовувати. Наприклад, для структуризації інформації або аналізу українського законодавства. Це допоможе державі зекономити значні кошти. Зараз ми рухаємось до Європейського Союзу. Необхідно змінювати тисячі законів. Аби їх проаналізувати – потрібно багато людей. За допомогою ШІ можна виконати це значно швидше та автоматизувати роботу завдяки чіткому алгоритму його роботи», - резюмував очільник Мінцифри.
Як повідомлялось, Європейський Союз запускає проєкт «Цифрова трансформація для України» (DT4UA), в межах якого виділяє 17,4 млн євро. Кошти спрямують на 4 напрями: розвиток цифрових послуг та застосунку «Дія»; вдосконалення обміну даними між реєстрами та держустановами; розвиток інфраструктури електронної ідентифікації відповідно до регламенту eIDAS та системи електронного управління, що дозволить прозоро розглядати кримінальні справи.