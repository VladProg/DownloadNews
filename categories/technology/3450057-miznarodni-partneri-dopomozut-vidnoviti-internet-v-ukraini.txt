Міністерство цифрової трансформації України запускає проєкт "Тримайте Україну на зв'язку", в рамках якого міжнародні партнери допоможуть відновити Інтернет в України.

Як передає Укрінформ, про це повідомляє пресслужба міністерства у Телеграмі.
Зазначається, що оператори щодня продовжують надавати послуги в регіонах, де це можливо, та відновлюють доступ до Інтернету для українців. Щоб допомогти швидше забезпечити Інтернетом усі населені пункти Мінцифри запускає проєкт «Тримайте Україну на зв'язку».

Міжнародні партнери допоможуть операторам закупити необхідне обладнання для відновлення зв’язку в Україні. Перше обладнання почне прибувати до України вже в середині квітня. Це повністю волонтерська ініціатива добровольців, які докладають усіх зусиль, щоб зберегти доступ українців до важливої інформації.
Проєкт реалізовується Global NOG Alliance за участі та підтримки Мінцифри, галузевих об’єднань Асоціації правовласників та постачальників контенту, Інтернет асоціації України та компанії DEPS.
24 лютого президент рф володимир путін розпочав повномасштабне вторгнення в Україну. Війська агресора обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.