На Донеччині цьогоріч українські кіберфахівці нейтралізували 11 російських кібератак на держустанови та військові об’єкти.

Як повідомила на брифінгу керівниця пресслужби ГУ СБУ в Донецькій та Луганській областях Галина Прищепа, РФ долучає до кібератак навіть студентів, передає кореспондент Укрінформу.
«Протягом 2023 року наші кіберфахівці нейтралізували 11 кібератак, а також ліквідували їх наслідки на державні установи, об’єкти критичної інфраструктури і так само військові об’єкти», - сказала Прищепа, говорячи про Донеччину.
Вона також нагадала, що на території Донецької області протягом повномасштабного вторгнення Росії в Україну СБУ заблокувала діяльність однієї ботоферми, яка працювала в Покровську і в Києві.
Прищепа пояснила, що департамент кібербезпеки СБУ володіє інформацією, що Росія створює національну систему кібернападу, впроваджуючи відповідні предмети в освітні програми навчальних закладів, щоб залучати до хакерської діяльності навіть студентів.
«І це звичайно проводиться під контролем російських спецслужб. Тобто тепер мова йде не тільки про кадрових спецслужбівців, а й про те, що в освітніх закладах вже викладають предмет «кібератака на цивільну інфраструктуру». Росіяни хочуть наростити масштаби атак і кількість людей, які можуть це професійно робити. І, до речі, навчають, як атакувати не лише українські системи, а і системи країн-партнерів», - зазначила працівниця СБУ.
За її словами, вже тисячі російських хакерів і кіберзлочинців, наняті Росією, працюють проти України та фінансуються спецслужбами РФ.
«Їхні мотивації – це не хакер за ради грошей, а знищення української держави», - підкреслила Прищепа.
Як повідомляв Укрінформ, кіберфахівці Служби безпеки України від початку року нейтралізували майже 4000 кібератак, здійснених російськими хакерами на електронні системи центральних органів влади та критичної інфраструктури.