Всесвітня організація охорони здоров’я (ВООЗ) закликала до обережності при використанні штучного інтелекту у сфері охорони здоров’я, оскільки дані, які використовує ШІ, можуть бути упередженими або використаними не за призначенням.

Про це повідомляє Reuters, передає Укрінформ.
У ВООЗ заявили, що з ентузіазмом сприймають потенціал ШІ, але мають занепокоєння щодо того, як він буде використаний для покращення доступу до інформації про здоров’я, як інструмент підтримки прийняття рішень і покращення діагностики.
В організації наголосили, що дані, які використовуються для навчання штучного інтелекту, можуть бути упередженими та генерувати оманливу або неточну інформацію.
ВООЗ вважає, що необхідно оцінити ризики використання таких інструментів, як ChatGPT, для добробуту людей і захисту громадського здоров’я.
Застереження ВООЗ прозвучало на тлі того, як програми штучного інтелекту швидко набирають популярності. Технологію вже вважають такою, що може змінити спосіб роботи компаній і суспільства, пише агентство.
Як повідомлялось, Міністерство цифрової трансформації розглядає можливості ChatGPT у вдосконаленні державного управління та розвитку цифрової інфраструктури.