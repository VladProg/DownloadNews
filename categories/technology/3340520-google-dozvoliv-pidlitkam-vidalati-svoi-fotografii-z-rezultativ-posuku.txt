Компанія Google дозволила особам до 18 років або їхнім батькам чи опікунам видаляти свої фотографії із результатів пошуку.

Про це повідомляє Укрінформ з посиланням на блог компанії.
"Відповідно до нової політики будь-яка людина молодше 18 років, а також її батьки або опікуни тепер можуть вимагати видалити зображення з результатів пошуку, виконавши кілька простих кроків", - пояснили в компанії.
Зазначається, що для видалення зображення Google попросить повідомити деякі особисті дані неповнолітнього – ім’я та вік, а також надати URL-адреси фотографій, які потрібно видалити та умови пошуку, за якими знімки з'являються в пошуковій видачі.
У компанії вважають, що таке нововведення дозволить молодим людям краще контролювати свій цифровий слід.
Важливо зауважити, що видалення зображення з результатів пошуку Google не видаляє його з Інтернету.
Як повідомляв Укрінформ, компанія Google почала впроваджувати нескінченну стрічку результатів пошуку на смартфонах.