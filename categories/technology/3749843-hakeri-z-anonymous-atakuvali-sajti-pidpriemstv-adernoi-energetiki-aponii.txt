Міжнародна хакерська група Anonymous здійснила кібератаки на сайти, пов’язані з ядерною енергетикою в Японії, на знак протесту проти запланованого викиду очищеної радіоактивної води з пошкодженої атомної станції "Фукусіма-1" в море.

Як передає Укрінформ, про це повідомляє агенція Kyodo.
Група Anonymous активізувала свої кібератаки минулого місяця. Це сталося після того, як Міжнародне агентство з атомної енергії заявило, що заплановане скидання очищеної радіоактивної води з АЕС «Фукусіма» відповідає світовим стандартам безпеки.
Ціллю атаки хакерів стали такі організації: Японське агентство з атомної енергії, Компанія Japan Atomic Power Co, Японське товариство атомної енергії.
Хакери з групи Anonymous здійснили цілеспрямовані DDoS-атаки, причому атаку очолювала група, що базується в Італії. Також підтверджено активність групи, яка базується у В'єтнамі.
Японська агенція з атомної енергії заявила, що після атаки трафік на її вебсайті приблизно в 100 разів перевищує звичайний показчик, але користувачі можуть далі переглядати сайт, оскільки агенція вжила контрзаходів щодо атаки.
Раніше група Anonymous опублікувала "цільовий список" своїх атак. Це сталося після того, як уряд Японії у 2021 році офіційно вирішив випустити очищену воду з атомної електростанції "Фукусіма-1", що належить Tokyo Electric Power Company Holdings Inc.
Як повідомлялося, Японія розглядає можливість почати скидання очищеної радіоактивної води з АЕС «Фукусіма» в море наприкінці серпня - початку вересня.
Раніше МАГАТЕ дійшло висновку, що плани Японії скидати в море відпрацьовану воду з АЕС «Фукусіма-1» відповідають стандартам безпеки.
Після цього Управління ядерного регулювання Японії надало компанії TEPCO, оператору АЕС «Фукусіма-1», офіційний дозвіл розпочати скидання очищеної радіоактивної води у відкрите море.