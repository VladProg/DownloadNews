Вчені Університету Пенсильванії розробили жувальну гумку, яка може нейтралізувати коронавірус у слині.

Як передає Укрінформ, про це повідомляє CNBC TV18.
"SARS-CoV-2 розмножується в слинних залозах, і ми знаємо, що коли хтось заражений чхає, кашляє або говорить, частина цього вірусу може досягти інших… Ця жувальна гумка дає можливість нейтралізувати вірус в слині, що дає нам простий спосіб, можливо, зменшити передачу інфекції", - сказав автор дослідження Генрі Деніелл.
Щоб протестувати жуйку, команда вчених виростила ангіотензинперетворюючий фермент 2 (ACE2) в рослинах у поєднанні з іншою сполукою, яка дозволяє білку проникати через слизові поверхні, і включила отриманий рослинний матеріал у жувальну гумку зі смаком кориці.
Інкубація зразків, отриманих з мазків із носогорла від COVID-позитивних пацієнтів, показала, що присутній ACE2 може нейтралізувати віруси SARS-CoV-2.
В інших дослідженнях команди віруси менш патогенні, ніж SARS-CoV-2, були модифіковані для експресії білка-шипу SARS-CoV-2.
Вчені помітили, що жувальна гумка значною мірою запобігала проникненню вірусів або вірусних частинок у клітини, або блокуючи рецептор ACE2 у клітинах, або зв'язуючись безпосередньо з білком спайку.
Зараз дослідницька група працює над отриманням дозволу на проведення клінічного випробування, щоб оцінити, чи є підхід безпечним і ефективним при тестуванні на людях, інфікованих SARS-CoV-2.
Як повідомляв Укрінформ, у світі станом на ранок 6 грудня зафіксовано 266 127 241 випадок COVID-19, зокрема 5 270 938 летальних, одужали 239 757 102 особи.