Найбільший і найпотужніший у світі космічний телескоп James Webb Space Telescope (JWTS) надіслав перші знімки, зроблені на відстані близько 1,5 мільйонів кілометрів від Землі.

Про це повідомляє Укрінформ із посиланням на NASA.

У космічному агентстві повідомили, що телескоп знаходиться на останніх етапах процесу налаштування основного дзеркала апарату за допомогою NIRCam.
"Вся команда Webb у захваті від того, наскільки добре просуваються перші кроки зйомки та налаштування телескопа. Ми були такі щасливі бачити, що світло проникає в камеру ближнього інфрачервоного діапазону NIRCam", - заявив головний дослідник камери NIRCam Марсія Ріке.

Завдяки роботі телескопа вчені отримали "мозаїку зображень" із 18 випадково організованих точок зоряного світла. Ці дані використовують, щоб уже до літа 2022 телескоп зміг зробити точні і якісні знімки з космосу.
У NASA також показали невелике селфі телескопа, зроблене за допомогою спеціальної лінзи всередині NIRCam.

Як повідомляв Укрінформ, наприкінці грудня телескоп James Webb вартістю 10 мільярдів доларів був запущений у космос.
Це найбільший, найдорожчий і найчутливіший оптичний та інфрачервоний космічний телескоп в історії людства та один із найважливіших проєктів в астрономії в третьому десятилітті ХХІ ст.

Телескоп дозволить здійснювати широкий спектр досліджень в астрономії і космології, спостерігати деякі найвіддаленіші об'єкти і події у Всесвіті, наприклад утворення перших галактик.
Головне дзеркало телескопа — 6,5-метровий вкритий золотом берилієвий рефлектор — матиме збиральну площу 25,4 кв. м завдяки 18 гексагональним дзеркалам діаметром 0,9 кв. м кожне.
19 січня телескоп успішно розгорнув усі сегменти дзеркал. Наприкінці січня James Webb прибув на своє гравітаційне місце на орбіті навколо Сонця на відстані 1,5 млн км від Землі.