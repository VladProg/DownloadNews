Ударний безпілотник Akıncı турецького виробництва, який є прикладом успішної співпраці України та Туреччини у військово-технічній галузі (на БПЛА стоять двигуни українського виробництва), представили на одній з найбільших у світі виставці - аерокосмічної техніки та технологій TEKNOFEST у Стамбулі.

Про це повідомляє власкор Укрінформу.
«Ударний БПЛА Akıncı для застосування Збройними Силами Туреччини розробляється в різних конфігураціях. Одна з них - Akıncı-B з двигунами українського виробництва Al-450. На цій моделі два двигуни по 750 к.с.», - повідомив журналістам перед початком виставки генеральний директор компанії Baykar Makina Халюк Байрактар.
Організаторами виставки TEKNOFEST, яка проводиться 21-26 вересня на території аеропорту Ататюрка в Стамбулі, виступають міністерство промисловості та технологій Туреччини та Турецький фонд технологічних команд (T3 Vakfı).

Вона відкрилася демонстраційним польотом БПЛА Akıncı виробництва Baykar Makina спільно з літаком Hürkuş виробництва турецької авіаційної компанії TUSAŞ.
«Показ спільного польоту безпілотного літального апарату (Akıncı – ред.) та літака, керованого пілотом, відбувається вперше у світі», - сказав у ході церемонії відкриття голова опікунської ради T3 Vakfı, технічний директор Baykar Makina і керівник проєкту Akıncı Сельчук Байрактар.
За його словами, нині у світовому вимірі найбільше змін відбувається у сфері технологій, і Туреччина демонструє значні успіхи на цьому шляху. Він закликав молодь долучатися до наукового та технологічного поступу.
«TEKNOFEST продовжує свій шлях рішучими кроками, б’ючи рекорди минулих років за кількістю поданих заявок на участь, змагань та конкурсів, виставок та заходів… Цього року ми надали підтримку у розмірі понад 7 мільйонів лір (близько 850 тис. доларів США – ред.) молодим людям, які пройшли етап попереднього відбору. Ми вручимо нагороди у розмірі понад 5 мільйонів лір (близько 600 тис. доларів США – ред.) найкращим командам», - сказав на відкритті міністр промисловості та технологій Мустафа Варанк.
Перший фестиваль аерокосмічної техніки та технологій TEKNOFEST відбувся у 2018 році. Цього року на ньому представлено сотні провідних турецьких, міжнародних та іноземних флагманів технологічної галузі.






Виставка «TEKNOFEST» y Стамбулі / Фото: Ольга Будник, Укрінформ
































































Важлива складова проведення заходу – залучення та популяризація участі в технологічних розробках серед молоді.
У рамках виставки проводяться конкурси серед молодих розробників різного віку, починаючи з початкової школи до випускників внз. Цьогоріч на участь у 35 конкурсних відборах подали заявки 39684 команд, це загалом більше 200 тисяч учасників.
Виставка займає площу 450 тисяч кв.м. та розрахована (з огляду на епідвимоги) на одночасне перебування 100 тисяч відвідувачів. Очікується, що цього року виставку відвідає більше 500 тисяч людей.