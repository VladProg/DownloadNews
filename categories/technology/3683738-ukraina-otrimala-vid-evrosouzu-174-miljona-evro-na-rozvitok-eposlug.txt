В Україні офіційно стартувала європейська програма «Цифрова трансформація для України» з бюджетом в 17,4 млн євро.

Про це повідомляє Укрінформ із посиланням на Міністерство цифрової трансформації у Телеграмі.
«Програма DT4UA офіційно стартувала. Для її реалізації Україна отримала 17,4 млн на розвиток е-послуг. Проєкт дасть новий поштовх для цифрової трансформації та інвестицій в майбутнє нашої країни. За підтримки європейських партнерів ми будемо вдосконалювати цифрову інфраструктуру, реєстри та публічні електронні послуги відповідно до стандартів ЄС. Створювати ще більше корисних послуг та сервісів для взаємодії держави та громадян», - ідеться в повідомленні.
Євросоюз визначив чотири напрямки, на які спрямоване фінансування: розвиток цифрових послуг та застосунку "Дія"; вдосконалення обміну даними між реєстрами та держустановами; розвиток інфраструктури електронної ідентифікації відповідно до регламенту eIDAS та розвиток системи електронного управління, що дозволить прозоро розглядати кримінальні справи.
Міністерство впроваджує проєкт разом із партнерами з Естонської академії електронного управління, яка вже 12 років співпрацює з українським держсектором. Серед спільних проєктів – EGOV4UKRAINE, EU4DigitalUA та «Підтримка ЄС у зміцненні кібербезпеки України». Зараз Академія впроваджує в Україні 4 проєкти із бюджетом в 41 млн євро.
Як повідомлялось, Європейський Союз підтримує цифрову трансформацію України з 2016 року із загальним бюджетом у понад 51 млн євро.