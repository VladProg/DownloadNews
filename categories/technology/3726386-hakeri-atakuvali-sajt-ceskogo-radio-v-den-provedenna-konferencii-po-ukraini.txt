Чеське радіо зазнало 22 червня потужної хакерської атаки в день, коли проводить міжнародну конференцію «ЗМІ та Україна».

Про це повідомляє Укрінформ.
«Від ранку наше радіо зазнає хакерської атаки. Намагаємся якнайскоріше вирішити проблему», - поінформували ведучі.
Радіо веде трансляцію заходу в своїх соціальних мережах.
«Нинішня хакерська атака не випадкова. Це свідчить про ту важливу роль, яку ЗМІ відіграють у нинішній ситуації, про те, що ми, обговорюючи ці теми, є декому «колючкою в боці», - сказав генеральний директор Чеського радіо Рене Заворал.
Він нагадав, що Чехія має свою болючу історію з радянською окупацію і сьогодні всіма силами підтримує Україну.
Гості зосереджені на ролі ЗМІ у висвітленні подій в Україні та відповідальності журналістів і міжнародної спільноти в цілому. Головними спікерами на конференції у рамках святкування 100-річчя мовлення Чеського радіо стали президент республіки Петр Павел і мер Києва Віталій Кличко (по відеозв’язу). Також виступили українські журналісти Мірослава Гонгадзе і Дмитро Хоркін, чеські військові репортери Мартін Доразін, Петра Прохазкова та Вацлав Черногорський, британський журналіст Пітер Померанцев і російська журналістка, дочка вбитого російського опозиційного політика Бориса Нємцова Жанна Нємцова.