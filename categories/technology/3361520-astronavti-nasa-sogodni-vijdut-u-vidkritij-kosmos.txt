Астронавти NASA Том Маршберн та Кейла Беррон у четвер вийдуть у відкритий космос з борту Міжнародної космічної станції, щоб замінити на її поверхні несправну антену.

Про це повідомили на сторінці NASA у Твіттері, передає Укрінформ.
«Том Маршберн та Кейла Беррон ризикнуть вийти за межі Міжнародної космічної станції, починаючи з 07:10 ранку за східним часом (12:10 UTC) для заміни антени», - йдеться у дописі.


Set a reminder to watch @NASA_Astronauts on a spacewalk! @AstroMarshburn & Kayla Barron will venture outside the @Space_Station starting at ~7:10am ET (12:10 UTC) to replace an antenna system. How to watch: https://t.co/u5XVEXOF6E pic.twitter.com/0WCMHKzRic
— NASA (@NASA) December 2, 2021

За київським часом вихід астронавтів у космос відбудеться о 14:10. Це транслюватиметься онлайн на сторінці NASA у YouTube.
Антена нещодавно втратила здатність передавати голосові сигнали і дані в низькошвидкісному діапазоні для диспетчерів на Землі. Астронавти замінять її на запасну.
Для проведення робіт та переміщення вздовж МКС Маршберн та Беррон використовуватимуть роботизовану руку-маніпулятор Canadarm-2. Нею з борту станції управлятиме астронавт Європейського космічного агентства (ESA) Маттіас Маурер.
Очікується, що вихід астронавтів у космос триватиме близько 6,5 годин.
Він планувався ще у вівторок, проте був перенесений NASA через загрозу можливого прольоту поблизу МКС космічного сміття.
Це буде вже п'ятий вихід у відкритий космос для Маршберна і перший для Беррон.