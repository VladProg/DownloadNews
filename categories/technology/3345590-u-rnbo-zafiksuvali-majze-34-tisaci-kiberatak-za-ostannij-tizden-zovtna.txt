За даними платформи автоматизованого обміну індикаторами MISP Національного координаційного центру кібербезпеки (НКЦК) при РНБО України у період з 25 жовтня до 1 листопада в Україні загалом відбулось 33 874 кіберінцидента.

Про це Укрінформу повідомили в НКЦК.
У НКЦК зазначили, що в державному секторі сталося 25 240 кіберінцидентів, в приватному – 8634.
Як повідомляв Укрінформ, заступник секретаря РНБО Сергій Демедюк під час восьмого Національного кластера кібербезпеки підкреслив, що оперативний обмін інформацією та даними між приватним та державним секторами щодо кіберінцидентів є ключовим завданням для всіх структур, які працюють в сфері кіберзахисту.
4 листопада у Києві відбувся восьмий Національний кластер кібербезпеки на тему «Національна Стратегія Кібербезпеки 2021 - 2025. Цілі, завдання, заходи. Ключові суб`єкти імплементації, розподіл ролей та сфер відповідальності».
Кіберінцидент - подія або ряд несприятливих подій, що мають ознаки можливої (потенційної) кібератаки, які становлять загрозу безпеці систем електронних комунікацій, систем управління технологічними процесами, створюють імовірність порушення штатного режиму функціонування таких систем (у тому числі зриву та/або блокування роботи системи, та/або несанкціонованого управління її ресурсами), ставлять під загрозу безпеку (захищеність) електронних інформаційних ресурсів.