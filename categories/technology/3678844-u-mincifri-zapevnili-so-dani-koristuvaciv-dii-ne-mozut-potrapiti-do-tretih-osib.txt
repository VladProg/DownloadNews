Міністерство цифрової трансформації використовує сучасні технології шифрування і дотримується всіх міжнародних стандартів щодо захисту персональних даних, тож дані користувачів Дії не можуть потрапити до третіх осіб.

Про це в інтерв’ю Укрінформу сказав керівник із розвитку електронних послуг у Мінцифри Мстислав Банік.
«Ми завжди наголошуємо на тому, що не збираємо особисті дані користувачів. Це наш пріоритет. Дія – це шлюз, за допомогою якого людина авторизується в застосунку. Після ідентифікації користувача, застосунок надсилає до реєстрів запит на отримання документів – водійських посвідчень, ID-карток, сертифікатів COVID-19 тощо. Усі дані зберігаються на пристроях користувачів та відповідних реєстрах, але не на серверах Дії», - зазначив він.
Банік наголосив, що у міністерстві серйозно ставляться до захисту персональних даних, тому використовуються лише сучасні технології шифрування, а також дотримуються всі законодавчі норми та міжнародні стандарти щодо їх захисту.
«Тому дані користувачів Дії жодним чином не можуть потрапити до рук третіх осіб», - запевнив він
За його словами, розроблено кілька рівнів захисту. «Наприклад, у разі помилкового введення коду доступу всі дані будуть автоматично видалені з пристрою. Це необхідно для того, аби убезпечити користувачів від шахраїв. Також ми маємо внутрішні системи безпеки, які дозволяють перевірити оригінальність застосунку та відсутність на пристрої так званих root-прав. Це допомагає запобігти можливим атакам з боку зловмисників. І це лише частина інструментів захисту», - наголосив представник Мінцифри.
Як повідомлялось, Агентство США з міжнародного розвитку (USAID) надає Україні 60 млн доларів на зміцнення кібербезпеки.