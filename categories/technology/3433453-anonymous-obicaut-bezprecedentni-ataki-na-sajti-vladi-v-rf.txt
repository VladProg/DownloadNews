З початку російського вторгнення в Україну Anonymous зламали понад 2,5 тисячі російських та білоруських офіційних сайтів та оголошують початок безпрецедентних за силою атак на офіційні сайти влади в росії.

Про це повідомляє Укрінформ із посиланням на повідомлення групи Anonymous у Твіттері.
«Anonymous запускає безпрецедентні атаки на веб-сайти російської влади, збільшуючи об'єм атак у години пік з 500 ГБ як було раніше, до 1 ТБ нині. Тобто це у два-три рази потужніше, ніж попередні найбільш серйозні атаки», - повідомили хакери.
Вони вказують, що вже «поклали» понад 2,5 тисячі сайтів у рф і білорусі.
«Після оголошення «кібервійни» злочинному режиму кремля Anonymous зламав понад 2500 вебсайтів урядів росії та білорусі, державних ЗМІ, банків, лікарень, аеропортів, компаній і проросійських «хакерських груп» на підтримку України», - вказується у повідомленні.
Як повідомляв Укрінформ, раніше міжнародна хакерська група Anonymous у відповідь на захоплення Запорізької АЕС російськими загарбниками зламала сайт Росатому та його дочірніх компаній, заволодівши даними про безпеку компаній.