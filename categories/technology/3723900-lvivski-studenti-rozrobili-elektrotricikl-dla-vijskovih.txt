Майстри виробничого навчання разом з учнями львівського училища №29 виготовили унікальний електротрицикл для Збройних сил України.

Про це повідомляє пресслужба Львівської міської ради, передає Укрінформ.
«Виникла ідея зробити тихохідний колісний транспортний засіб на електричному двигуні для військових. Так, впродовж трьох місяців майстри виробничого навчання спільно з учнями училища сконструювали електротрицикл. Він оснащений електродвигуном, коробкою передач та двома акумуляторними батареями», - йдеться у повідомленні.
Орієнтовна вартість виготовлення такого транспортного засобу – 80 тисяч гривень.

Зазначається, що електротрицикл був презентований на виставці технічної творчості серед закладів професійної освіти і переміг у номінації «Транспортні засоби».



Перший електротрицикл вже відправили захисникам 67 бригади.

Як повідомляв Укрінформ, на базі Львівського вищого професійного училища комп’ютерних технологій та будівництва розробили повнопривідне багі «ГУРКІТ», аналогів якому немає. Унікальність цієї конструкції в тому, що двигун в багі розташований посередині. Ідеально розвантажена ходова частина дуже сильно впливає на прохідність транспортного засобу.
Фото: city-adm.lviv.ua, з Фейсбук-сторінки львівського училища №29