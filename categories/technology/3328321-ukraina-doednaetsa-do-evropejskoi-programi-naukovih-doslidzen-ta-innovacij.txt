Кабінет Міністрів погодив проєкт розпорядження Президента Володимира Зеленського, який дасть можливість Україні укласти угоду з ЄС щодо участі в європейській програмі «Горизонт Європа».

Про це Прем’єр-міністр Денис Шмигаль сказав на черговому засіданні уряду в середу, повідомляє кореспондент Укрінформу.

«Україна доєднається до програми «Горизонт Європа». Уряд схвалив проєкт розпорядження Президента, який дасть можливість Україні укласти угоду з ЄС щодо участі в європейській програмі наукових досліджень та інновацій. Участь у цій програмі означає співробітництво в усіх наукових сферах: від медицини до космосу. Це додаткові фінансові можливості для наших наукових установ та обмін досвідом для українських вчених», - сказав Шмигаль.

За його словами, планується також укладення угоди щодо участі України в програмі «Євроатом», яка стосується досліджень та навчання у сфері атомної енергетики.
Після погодження проєктів указів Президента урядом їх має підписати глава держави.