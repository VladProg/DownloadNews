Китай запроваджує контроль над експортом широкого переліку обладнання для виробництва цивільних дронів та засобів, пов’язаних їх використанням.

Про це повідомило у понеділок Міністерство торгівлі КНР, передає Укрінформ.
Обмеження набудуть чинності з 1 вересня і стосуватимуться деяких видів двигунів для безпілотних літальних апаратів, лазерів, комунікаційного обладнання та системи боротьби з дронами, експлуатаційні параметри яких перевищують визначені китайською стороною контрольні показники.
Зокрпема, під експортний контроль потрапило обладнання для виробництва апаратів, максимальна злітна маса яких перевищує 7 кг, лазери цілевказання, які можуть стабільно працювати за температури понад 55°C, модулі передачі відео на відстань більше 50 км, а також обладнання для засобів боротьби з безпілотниками з радіусом постановки радіоелектронних перешкод понад 5 км.
Згідно з новим порядком, для продажу цієї групи товарів за кордон китайським експортерам потрібно буде щоразу отримувати дозвіл Міністерства торгівлі КНР.
У Мінторгівлі зазначають, що посилений експортний контроль встановлюється з метою захисту національної безпеки та інтересів Китаю, без уточнення, які саме ризики чи загрози становить такий експорт.
Нові заходи контролю доповнять оголошені Пекіном на початку минулого місяця обмеження на експорт деяких рідкоземельних металів, які широко використовуються у виробництві напівпровідників, встановлені Китаєм у відповідь на рішення Сполучених Штатів обмежити доступ Китаю до ключових технологій, таких як обладнання для виробництва надсучасних мікросхем.
Галузь виробництва безпілотників у Китаї дуже добре розвинена, а китайське обладнання для виробництва дронів експортується до низки держав, включаючи Сполучені Штати. Як нещодавно заявили американські законодавці, понад 50% вироблених у США безпілотників містять компоненти китайської компанії DJI, одного зі світових лідерів галузі. Такі дрони мають високі експлуатаційні характеристики і широко використовуються, зокрема, службами громадської безпеки низки країн світу.
Як повідомляв Укрінформ, американська розвідка вважає, що Китай посилив економічне партнерство з Росією після її повномасштабного вторгнення в Україну, в тому числі сприяв пом’якшенню тиску західних санкцій та обмежень у сфері експортного контролю.