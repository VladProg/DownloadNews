Чимало акаунтів медіа у Tвіттері позбулися позначок, які засвідчують їхню приналежність або джерела фінансування.

Про це повідомляє BBC, передає Укрінформ.
Зокрема, зміни на платформі зачепили акаунти британської BBC, російського пропагандистського ресурсу RT, NPR у США та ін.
Низка медіа, включаючи американську громадську телерадіокомпанію NPR і канадську CBC, призупинили діяльність у Tвіттері після того, як їм присвоїли позначку "фінансується урядом". Вони заявили, що цей опис був неточним і підірвав довіру до них як до незалежних медіа.
Минулого тижня BBC також подала скаргу після того, як їй присвоїли позначку "фінансується урядом" замість "фінансується громадськістю".
Власник Twitter Ілон Маск зрештою змінив позначку, заявивши при цьому, що соціальна мережа "намагається бути точною".
Проте у п'ятницю позначка зникла з акаунту BBC у Твіттері.
Також були видалені позначки, що вказують на джерела фінансування таких медіаорганізацій, як китайське інформаційне агентство "Сіньхуа" та російський пропагандистський ресурс RT, що фінансуються урядами своїх країн.
Від початку ці позначки були додані для того, щоб вказати на зв'язок акаунту з державними ЗМІ або урядом.
Як повідомляв Укрінформ, компанія Twitter після того, як її придбав американський мільярдер Ілон Маск, зняла обмеження на облікові записи, пов’язані з кремлем.
Радник Офісу президента України Михайло Подоляк розкритикував політику Twitter щодо висвітлення інформації про війну в Україні.
Фото: DPA