Американський підприємець, мільярдер Ілон Маск заявив про намір відновити твітер-акаунт Дональда Трампа, заблокований «назавжди» через підбурювання до насильства, якщо його угода про придбання компанії Twitter буде успішно реалізована.

Про це Маск сказав у вівторок, під час конференції Financial Times у Вашингтоні, передає Укрінформ із посиланням на CNN.
«Я дійсно вважаю, що рішення заборонити доступ Дональду Трампу було неправильним, і думаю, що це була помилка», - наголосив бізнесмен.
При цьому він підкреслив, що «скасував би цю постійну заборону», оскільки компанія не повинна взагалі застосовувати такого роду інструменти.
Маск пояснив, що обмеження в одній соцмережі не зупиняють, а лише посилюють голос Трампа серед прибічників правого руху.
Співзасновник і колишній гендиректор Twitter Джек Дорсі пізніше прокоментував зауваження Маска, заявивши, що «згоден» із позицією про недоцільність постійних заборон для користувачів Twitter.
«Існують винятки... але загалом постійні заборони є нашою помилкою, і вони не працюють», - сказав він.
Як повідомляв Укрінформ, у січні минулого року соціальна мережа Twitter заявила, що назавжди заблокувала обліковий запис Дональда Трампа «через ризики подальшого підбурювання до насильства». Тоді, після численних закликів Трампа до невизнання результатів виборів, а також на тлі трагічних подій штурму Капітолію його прихильниками, компанія визнала дії тодішнього президента такими, що порушують правила соціальної платформи.