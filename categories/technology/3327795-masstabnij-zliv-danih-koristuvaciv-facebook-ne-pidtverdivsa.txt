Інформація про масштабний злив даних 1,5 мільярда користувачів Фейсбуку виявилася непідтвердженою, а також зовсім не пов’язаною з технічним збоєм цієї соцмережі ввечері 4 жовтня.

Як передає Укрінформ, про це повідомляє Media Detector.
Так, портал PrivacyAffairs називає збігом, що вихід новини та збій в роботі соцмереж сталися в один день. Видання підкреслює, що ані соцмережа, ані хакери не мають відношення до зливу — оскільки йдеться про дані, які були отримані парсінгом. Тобто, за допомогою спеціальної програми, яка збирає дані, що знаходяться у відкритому доступі. Такі програми дозволяють зібрати дані із загальнодоступних профілів та акаунтів або через «опитування»
Раніше Укрінформ повідомляв про те, що внаслідок масштабного збою в роботі Фейсбуку у продажу на одному з хакерських форумів з'явилися дані понад 1,5 мільярда користувачів цієї соцмережі.
Як відомо, у понеділок ввечері стався глобальний збій у роботі соцмереж Facebook, Instagram та WhatsApp.
На цьому тлі акції компанії Facebook впали до найнижчого рівня з червня. Це сталося після зливу інформації про те, що ніби соціальна мережа «ставить прибуток над безпекою своїх користувачів».