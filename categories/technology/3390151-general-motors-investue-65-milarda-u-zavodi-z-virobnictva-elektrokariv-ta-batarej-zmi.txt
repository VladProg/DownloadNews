Американська компанія General Motors вкладе 6,5 млрд доларів у два заводи з виробництва електричних автомобілів та батарей для електрокарів у штаті Мічиган (США).

Як передає Укрінформ, про це повідомляє Teslarati.
Ці інвестиції сприяють появі 4 тисяч нових робочих місць у штаті.
Компанія вже має плани щодо розробки електромобілів, включаючи дослідницький та інноваційний центр акумуляторів у місті Воррен (Мічиган). Це абсолютно новий об’єкт, який значно розширить технологію виробництва акумуляторів та прискорить розробку й комерціалізацію більш доступних акумуляторів для електромобілів із більшим запасом ходу.
Компанія також нещодавно отримала 1,3 млрд доларів у вигляді податкової знижки для заводу у місті Оріон Тауншип, де виготовляють Chevrolet Bolt EV. Очікується, що загальний обсяг інвестицій складе 4 млрд доларів.
Раніше General Motors оприлюднила плани, згідно з якими на ринок буде введено 30 нових моделей електромобілів до 2025 року.
Як повідомляв Укрінформ, американська компанія General Motors представила новий позашляховик 2023 Cadillac Escalade V-Series.