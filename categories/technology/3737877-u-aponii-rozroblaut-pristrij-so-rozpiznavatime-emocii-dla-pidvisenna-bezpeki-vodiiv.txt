Великий японський виробник електронної продукції NEC розробляє наручний пристрій для підвищення безпеки керування, який вловлює сигнали, що дозволяють розпізнавати емоції водія.

Як передає Укрінформ, про це повідомляє NHK.
Зокрема, пристрій може розпізнавати збудження, нервозність та сильну втому.
Компанія вже протестувала цього року пристрій на водіях таксі.
Зазначається, що NEC хоче аналізувати ці дані для відстеження змін у фізичному та емоційному стані водія за кермом та використовувати отриману інформацію, щоб допомогти транспортним та логістичним фірмам підвищити безпеку руху.
Компанія сподівається розпочати практичне використання цієї технології у 2025 році.
Тим часом виробник мотоциклів Yamaha Motor повідомив, що він досяг успіхів у розробці технології розпізнавання емоцій за допомогою штучного інтелекту. Пристрій у вигляді пояса вловлює електричні сигнали, що надходять у серце, а штучний інтелект аналізує ці дані і передбачає зміни настрою.
Як повідомляв Укрінформ, японські дослідники з телекомунікаційного гіганта NTT Docomo, університету Кейо та Нагойського технологічного інституту розробили нову технологію, яка дозволяє користувачам ділитися своїм відчуттям від торкання рукою.