Державна служба спеціального зв’язку та захисту інформації надала рекомендації з посилення кіберзахисту від російських хакерів приватним компаніям.

Як передає Укрінформ, про це Держспецзв’язку повідомила у Телеграмі.
У службі рекомендують інвестувати у найпростіші способи захисту.
“Найпопулярнішими методами кібератак російських військових хакерів є: фішингові розсилання, внаслідок яких вони можуть отримати облікові дані для доступу до інформаційних систем; розсилання шкідливого програмного забезпечення, яке спрямоване на викрадення даних або знищення інфраструктури; використання відомих вразливостей”, - ідеться у повідомленні.
Убезпечитись або мінімізувати ризики цих кібератак можна завдяки дотриманню правил кібергігієни, відповідальному ставленню до політики використання паролів, вчасному оновленню програмного забезпечення.
Також фахівці радять вивчати слабкі місця свого кіберзахисту та укріплювати їх. Хакери постійно здійснюють розвідувальні операції в Україні, знаходять найслабші місця у захисті компаній та атакують через них.
“Не існує на 100% захищених систем. Проте що менше коштуватиме хакерам злом вашої системи, то вищою буде їхня мотивація”, - зазначили у Держспецзв’язку.
Фахівці підкреслюють, що безпека компанії залежить від кожного працівника. Хакери можуть атакувати компанію чи установу і через співробітників, викравши їхні дані. В особливій небезпеці – військові та державні діячі. Для цих категорій людей кібергігієна має стати звичкою №1.
Також фізична безпека користувачів критичної інформаційної інфраструктури така ж важлива, як і захист їхніх облікових записів.
Російські хакери можуть використовувати облікові дані користувачів, які перебувають на тимчасово захоплених територіях. Компанії, особливо з-поміж критичної інфраструктури, мають усвідомлювати, що фізична безпека їхніх працівників – це також інвестиція в їхній кіберзахист.
У Держспецзв'язку нагадали, що спільно з колективами найкращих українських компаній з кібербезпеки та провідними світовими виробниками рішень запровадили ешелонований кіберзахист для держави та бізнесу. Будь-яка компанія в Україні може звернутись до CERT-UA і отримати адресну допомогу в захисті від DDоS-атак, моніторингу безпеки, міграції в хмарні середовища, розгортанні сучасних систем захисту від кіберзагроз своїх робочих станцій і серверів тощо.
Як повідомляв Укрінформ, 12 квітня заступник голови Держспецзв’язку з питань цифрового розвитку, цифрових трансформацій і цифровізації Віктор Жора поінформував, що з початком повномасштабної російської агресії зафіксовано втричі більше кібератак на критичну інфраструктуру України, ніж за аналогічний період попереднього року.