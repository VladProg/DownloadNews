Відтепер повідомити про атаку ворога з повітря в чат-боті «Щось летить», який розробили на Львівщині, можна лише після авторизації в застосунку «Дія».

Про це в Телеграмі повідомив начальник Львівської обласної військової адміністрації Максим Козицький, передає Укрінформ.
«Авторизуватися у чат-боті тепер можна лише через «Дію». Це дозволить відсіяти тих, хто хоче скористатися ботом заради забави, а також ворожих поплічників. Це також свідчить, що Міністерство цифрової трансформації визнало ефективність розробки», - написав він.
Відтак, щоб стати Вартовим Неба, потрібно авторизуватись через «Дію». Авторизація одноразова. Важливо: чат-бот працює лише на мобільній версії додатка Телеграм.
Після цього можна надати інформацію про ворожі літаючі об'єкти. Для цього необхідно:


спершу вибрати в меню чат-бота об’єкт, який ви помітили: ракету, літак чи безпілотник;
далі бот пропонує вам поділитись своєю геолокацією, ви погоджуєтесь, бот попросить підтвердити ваш намір, підтверджуєте;
спеціально навчені люди з величезною радістю візьмуть в роботу отриману інформацію і з усмішкою дякуватимуть вам за міцний тил.

Чат-бот «Щось летить» створили спеціально для українців, які хочуть допомогти нашим силам ППО, але знають, що не можна викладати у соцмережі фото та відео підозрілих літаючих об‘єктів до того, як про це повідомили офіційні джерела.
Як повідомлялось, Офіс Омбудсмана створив чат-бот у Телеграмі Stop Russian aggression, куди кожен охочий може надіслати дані щодо воєнного злочину російських солдатів в Україні.