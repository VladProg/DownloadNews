У Харкові створили безпілотник-розвідник, який має нерозбірний корпус і виготовлений із радіопрозорого полімеру.

Про це йдеться у публікації Укрінформу.
Безпілотник Sirko можна збирати конвеєрно та випускати тисячами. Наразі він уже пройшов випробування, і скоро його можуть узяти на озброєння.
Голова наглядової ради ТОВ «Науково-виробнича компанія Skyassist», яка була створена уже після повномасштабного вторгнення, Ігор Криничко розповів, що інженери прагнули створити функціональний, але дешевий дрон, який можна масово виробляти.
«Ми використовуємо полімер (назва не розголошується - ред.), який виробляється за кордоном. Він дозволяє штампувати літаки дуже швидко. Два за 18 хвилин. Тобто можливість виробництва просто шалена. Зараз цех налаштований на виробництво до тисячі штук на місяць, і ми можемо ще масштабуватися», - сказавКриничко.
Без наземної станції Sirko коштує 3 тисячі доларів. Комплекс, що складається зі станції та трьох безпілотників, компанія пропонує за ціною $9250.
Розмах крил у «Сірка» дуже малий у порівнянні з безпілотниками, що мають подібний функціонал, - лише 93 сантиметри. Звичайно, що це неабияка перевага. Найближчі до «харків’янина» зарубіжні вироби у розмаху мають 1,67-1,7 метра. Важить він близько 1,4 кг.
«Якщо, не дай Боже, військових починають обстрілювати, то «Сірко» ховається в сумку, за плечі – і солдат побіг. Більші безпілотники потрібно розбирати: одне крило зняти, друге, а це ж час», - зазначив Криничко.
Крім того, використаний полімер є радіопрозорим. Як зазначає Криничко, «світиться» не людина з пультом керування, а наземна станція.
Зараз компанія працює над ударною версією безпілотника.