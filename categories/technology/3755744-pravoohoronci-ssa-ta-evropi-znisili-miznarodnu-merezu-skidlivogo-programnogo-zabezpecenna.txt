У ході широкомасштабної операції правоохоронних органів США, Німеччини, Франції, Нідерландів, Великох Британії, Румунії та Латвії було завдано удару по міжнародній мережі шкідливого програмного забезпечення Qakbot.

Про це повідомляє Укрінформ з посиланням на Європейське агентство, що співпрацює з судовими та поліцейськими органами країн-членів ЄС (Євроюст).
"У ході широкомасштабної міжнародної операції правоохоронних органів США, Німеччини, Франції, Нідерландів, Великої Британії, Румунії та Латвії інфраструктура шкідливого програмного забезпечення та ботнету, відомого як Qakbot, була знищена", – йдеться у повідомленні.
Зазначається, що ліквідація інфраструктури Qakbot – це ще один вирішальний успіх у боротьбі з кіберзлочинністю.
Qakbot вважається однією із найшкідливіших програм в усьому світі. Зокрема, лише торік зловмисники контролювали ботнет, який охопив понад 700 тис. комп'ютерних систем. Зараження комп'ютерів відбувалося, наприклад, через шкідливі вкладення електронної пошти. Дані з комп'ютера пересилалися зловмисникам.
Qakbot кіберзлочинці використовували для інших шкідливих програм, зокрема програм-вимагачів, фінансового шахрайства та іншої злочинної діяльності.
Завдані збитки оцінюються в кілька сотень мільйонів доларів у всьому світі.
За даними розслідування, Qakbot (також відомий як Qbot та Pinkslipbot) контролювався злочинною мережею та використовувався іншими злочинцями для нападу на критично важливі галузі по всьому світу. Шкідливе програмне забезпечення Qakbot заражає комп'ютери жертв в основному через спам-повідомлення електронної пошти, що містять шкідливі вкладення або гіперпосилання.
Євроюст та Європол підтримали розслідування та відіграли ключову роль у сприянні транскордонному співробітництву.
Як повідомляв Укрінформ, Міністерство юстиції США спільно з партнерами з правоохоронних органів ФРН, Нідерландів та Британії ліквідували інфраструктуру російського ботнету RSOCKS, що зламала мільйони комп'ютерів по всьому світу.