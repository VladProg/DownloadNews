Китай у четвер 23 листопада запустив у космос новий супутник для проведення технічних експериментів і тестування технологій супутникового інтернету.

Як передає Укрінформ, про це повідомляє Xinhua.
На навколоземну орбіту супутник вивела ракета-носій Long March-2D, що стартувала з космодрому Січан у південно-західній провінції Сичуань о 18:00 за місцевим часом (12:00 за Києвом).

У повідомленні йдеться, що за допомогою цього космічного апарату, назва якого не вказується, на орбіті планується провести серію масштабних експериментів, спрямованих на оцінку технологій розширення доступу до мережі Інтернет для покриття ним найвіддаленіших куточків Землі.

За результатами дослідження китайські фахівці мають намір отримати дані, необхідні для створення в космосі інфраструктури майбутніх інтернет-технологій, які можуть зробити революцію в глобальному зв’язку та цифровій інклюзивності.
Сьогоднішня місія стала 498-м польотом рідкопаливних триступеневих ракет-носіїв серії Long March, здатних вивести на навколоземну орбіту до 1 тонни корисного вантажу.
Як повідомляв Укрінформ, американська компанія SpaceX у понеділок, 20 листопада, запустила на орбіту ще 22 інтернет-супутники Starlink.