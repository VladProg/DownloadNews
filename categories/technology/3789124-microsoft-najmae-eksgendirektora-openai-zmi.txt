Компанія Microsoft наймає на роботу колишнього генерального директора OpenAI Сема Альтмана та співзасновника Грека Брокмана.

Як передає Укрінформ, про це повідомляє The Verge із посиланням на поінформовані джерела.
Після вихідних перемовин щодо можливого повернення раптово звільненого Альтмана до OpenAI гендиректор Microsoft Сатья Наделла оголосив, що він разом із Брокманом приєднаються до нової дослідницької команди корпорації із передового штучного інтелекту.
«Ми надзвичайно раді поділитися новиною про те, що Сем Альтман та Грег Брокман разом із колегами приєднаються до Microsoft, щоб очолити нову передову дослідницьку групу зі штучного інтелекту», – сказав Наделла.
Альтман поширив допис у соцмережі Х, в якому прокоментував допис Наделли щодо приєднання його та Брокмана до Microsoft.
«Місія триває», – написав Альтман.
Альтман вів переговори про повернення на посаду гендиректора OpenAI, але правління компанії, яке складається із чотирьох осіб, відмовилося піти у відставку і дозволити йому повернутися, зазначають поінформовані джерела.
Інше джерело розповіло, що посаду Альтмана в OpenAI зайняв колишній гендиректор і співзасновник Twitch Еммет Шир.
Водночас у Microsoft заявили про відданість партнерству із OpenAI і про бажання познайомитись із Широм.
«Ми, як і раніше, віддані нашому партнерству з OpenAI і впевнені в плані розвитку нашого продукту, нашій здатності продовжувати інновації з усім, що ми оголосили на Microsoft Ignite, і в продовженні підтримки наших клієнтів і партнерів», – заявив Наделла.
Як повідомляв Укрінформ, Рада директорів компанії штучного інтелекту OpenAI звільнила Сема Альтмана з посади генерального директора через втрату впевненості в його здатності керувати компанією.
У компанії заявили, що Альтман не був «послідовно відвертим у своїх комунікаціях», що перешкоджає його здатності виконувати свої обов’язки.