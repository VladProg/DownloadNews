Мінцифри, Держспецзв'язку та Міністерство цифровізації Японії вперше уклали тристоронній меморандум, який є початком цифрового співробітництва між країнами.

Про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
«Починаємо діджитал-співпрацю з Японією – підписали меморандум з японським міністерством цифровізації. Сфокусуємося на сфері кіберзахисту. Щоб максимально захистити українські об’єкти критичної інфраструктури. Японія має досвід та експертизу якісної протидії кібератакам. Також домовились обмінюватися найкращими IT-практиками та цифровими рішеннями», - зазначив Федоров.
Він уточнив, що, зі свого боку, Україна допоможе досвідом розбудови єдиної та ефективної системи е-уряду: підходом mobile first, досвідом швидкого запуску онлайн-послуг, розвитку електронного урядування та впровадження цифрових інновацій на державному рівні.
Як повідомлялось, Міністерство цифрової трансформації підписало меморандум з об’єднанням технологічних компаній Techosystem, що сприятиме розвитку стартап-екосистеми та інноваційної інфраструктури України.