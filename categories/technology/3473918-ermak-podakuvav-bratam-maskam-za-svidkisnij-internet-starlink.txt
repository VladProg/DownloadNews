Керівник Офісу Президента України Андрій Єрмак провів зустріч у форматі відеоконференції з американським підприємцем, членом ради директорів компаній Tesla та SpaceX Кімбалом Маском. Та подякував Кімбалу Маску і його брату, генеральному директору компанії SpaceX Ілону Маску, за підтримку нашої держави у важкі часи війни.

Про це повідомляє пресслужба ОПУ, передає Укрінформ.
У зустрічі також взяв участь віцепрем'єр-міністр – міністр цифрової трансформації Михайло Федоров.
«Ми дуже цінуємо цю реальну підтримку України під час цієї жахливої війни з Росією. Ми вдячні за швидкісний інтернет завдяки (терміналам – ред.) Starlink, які ми отримали від вас. Дуже вдячні! Всі люди знають, яку велику роль ви відіграли в цій допомозі», – сказав керівник Офісу Президента.
Кімбал Маск наголосив, що для нього – велика честь допомагати нашій країні, адже сьогодні Україна бореться за демократію проти тиранії.
«Ми з вами. Дякую, що ви так відважно боретеся», – зазначив він.
Андрій Єрмак запросив Кімбала Маска відвідати Україну у зручний для нього час. Керівник Офісу Президента зауважив, що американського підприємця можуть зацікавити проєкти, які розробили талановиті українські фахівці з ІТ-галузі.
Кімбала Маска також поінформували про проєкт післявоєнної відбудови України, зокрема, про ініціативу Президента Володимира Зеленського щодо залучення країн-партнерів до відбудови населених пунктів, які постраждали внаслідок війни.
Віцепрем'єр-міністр – міністр цифрової трансформації Михайло Федоров подякував Кімбалу Маску та компанії SpaceX за надання Україні терміналів для підключення супутникового інтернету Starlink.
«Я знаю, що ви нам дуже допомагаєте в цьому напрямку, підтримуєте нас і працюєте з компаніями, щоб вони були в Україні. Дякуємо вам за це. Для нас важливо, що ви та ваша родина підтримуєте Україну», – сказав Федоров.
Як повідомлялося, засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Окрім цього він передав Україні станції Tesla Powerwall.
Фото: ОП