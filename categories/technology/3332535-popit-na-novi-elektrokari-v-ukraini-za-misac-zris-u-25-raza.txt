За вересень 2021 року в Україні було придбано 145 нових електромобілів, що у 2,5 раза більше ніж у вересні минулого року.

Як передає Укрінформ, про це повідомляє Асоціація автовиробників України (Укравтопром).
Зазначається, що у вересні також було зареєстровано 748 вживаних електрокарів, що на 18% більше ніж за аналогічний період минулого року.
Найпопулярнішим новим електрокаром вересня став Nissan Leaf (28 реєстрацій), на другому місці опинилась модель Hyundai Ioniq (12 реєстрацій), на третьому - Nissan Sylphy (11 реєстрацій), на четвертому - моделі JAC iEVS4 та PORSCHE Taycan (по 10 реєстрацій), на п'ятому - моделі BMW i3 та MERCEDES-BENZ EQC (по 9 реєстрацій).
Найпопулярнішим вживаним електрокаром минулого місяця став Nissan Leaf (174 реєстрації), на другому - TESLA Model 3 (95 реєстрації), на третьому – Renault Zoe (48 реєстрацій), на четвертому - VOLKSWAGEN е-Golf (39 реєстрацій), на п'ятому - Сhevrolet Bolt (37 реєстрацій).
За січень-вересень 2021 року в Україні було зареєстровано майже 6,1 тис. електромобілів, що на 7% більше, ніж за аналогічний період 2020 року. Частка уживаної техніки в цій кількості становила 88% (92% у 2020 році).
Як повідомляв Укрінформ, в Україні у 2020 році було зареєстровано 7455 електромобілів, що на 1% менше, ніж у 2019 році.