Американська компанія Rocket Lab планує запустити на орбіту супутник японського Агентства з освоєння аерокосмічного простору (JAXA).

Як передає Укрінформ, про це повідомляє New Atlas.
Запуск ракети-носія Electron разом із супутником ADRAS-J запланований на 2023 рік.
Зазначається, що сам апарат буде з різних кутів робити світлини космічного сміття та вивчати його навколишнє середовище.

«Можливість активно прибирати супутники та сміття з орбіти наприкінці терміну їхної експлуатації, ймовірно, зіграє ключову роль у забезпеченні сталого космічного середовища у майбутньому», - заявив гендиректор Пітер Бек.
Зазначається, що нині десятки тисяч одиниць космічного сміття, зокрема, у вигляді розбитих частин ракет і роздроблених супутників, обертаються навколо Землі на надзвичайно високій швидкості. Водночас JAXA має грандіозні плани, які передбачають проведення перших місій з прибирання космічного сміття у космосі не раніше 2025 року.
Як повідомляв Укрінформ, японське агентство з освоєння аерокосмічного простору (JAXA) планує доставити на Землю до 10 грамів піску з поверхні супутника Марса за допомогою космічного зонда, який буде запущений у 2024 році.