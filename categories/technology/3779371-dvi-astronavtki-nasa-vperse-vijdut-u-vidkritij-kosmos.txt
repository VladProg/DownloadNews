Астронавтки NASA Лорел О’Хара та Жасмін Могбелі вийдуть у відкритий космос із Міжнародної космічної станції у середу, 1 листопада, для проведення технічного обслуговування на зовнішній стороні Міжнародної космічної станції.

Як передає Укрінформ, про це повідомляється у блозі Національного управління з аеронавтики і дослідження космічного простору США (NASA).
Астронавтки NASA Лорел О’Хара та Жасмін Могбелі вийдуть зі шлюзу станції Quest, щоб прибрати електронну скриньку під назвою Radio Frequency Group, яка була частиною системи комунікаційної антени.
Вони також замінять один із 12 опорних підшипників на сонячному обертовому з’єднувачі порту станції. Ці опорні підшипники дозволяють сонячним батареям станції відстежувати Сонце.
Зазначається, що раніше їхній вихід у відкритий космос був запланований на понеділок, 30 жовтня.
Для Могбелі й О’Хари це стане першим виходом у відкритий космос.
Як повідомляв Укрінформ, два тижні тому Національне управління з аеронавтики і дослідження космічного простору (NASA) скасувало вихід космонавтів у відкритий космос через витік охолоджуючої рідини із резервного радіатора російського модуля «Наука» на МКС.
Фото: NASA