Канада засуджує кібератаку росії на Україну напередодні військового вторгнення, яка спричинила перебої з інтернетом по всій Європі.

Як повідомляє кореспондент Укрінформу, про це в Оттаві заявила міністр закордонних справ Канади Мелані Жолі.

“Канада рішуче засуджує руйнівну кібернетичну діяльність росії, направлену проти європейського телекомунікаційного сектору 24 лютого 2022 року. Канада приєднується до партнерів та союзників, приписуючи цю діяльність росії”, - сказала Жолі.

За її словами, кібератака 24 лютого “перервала інтернет з’єднання десятків тисяч людей у Європі”. “За оцінками Канади, за цим інцидентом стоять російські військові. Російське незаконне вторгнення до України, її шкідлива кібернетична діяльність та обурливі дезінформаційні кампанії - неприйнятні та мусять припинитися”, - наголосила міністр.

Вона додала, що Канада “ділиться цінною розвідувальною інформацією стосовно кіберзагроз та надає цінну кібердопомогу Україні, намагаючись зміцнити оборону цієї країни проти російського невиправданого та незаконного вторгнення”. “Цей інцидент привертає увагу до послідовності руйнівних кібернетичних дій, які демонструють зневагу до заснованого на правилах міжнародного порядку. Ці дії також свідчать про готовність росії безвідповідально використовувати свої кіберспроможності”, - підсумувала Жолі.

Нагадаємо: у вівторок на сайті Європейської ради була оприлюднена Декларація високого представника ЄС від імені всіх 27 країн-членів Євросоюзу, яка теж засуджувала кібернетичний напад росії на Україну та об’єкти її критичної інфраструктури 24 лютого. Ця кібератака, вчинена безпосередньо перед початком російського військового вторгнення в Україну, була спрямована проти супутникової мережі KA-SAT, що оперується Viasat та обслуговує у тому числі деякі державні установи України. ЄС вважає такі дії неприпустимими та вимагає негайно зупинити військову агресію кремля проти України

24 лютого росія розпочала повномасштабне вторгнення в Україну та продовжила військову агресію, що почалася з 2014 року. Російські війська проводять масовані бомбардування та обстріли мирних українських міст та селищ, розв’язали масовий терор проти цивільного населення на тимчасово окупованих територіях.