Національне управління з аеронавтики і дослідження космічного простору (NASA) опублікувало плани щодо майбутнього Міжнародної космічної станції.

Про це повідомляє Укрінформ із посиланням на Sky News.
Як зазначається, МКС продовжить працювати до 2030 року.
Висота орбіти космічної станції поступово знижуватиметься з її поточної висоти 408 км унаслідок низки маневрів. Після того, як стане можливим сходження станції з орбіти, будуть включені двигуни на пристикованих до неї кораблях, після чого вона буде затоплена на "Кладовищі космічних кораблів" у південній частині Тихого океану.
Кладовище космічних кораблів — це поширена назва закритого для судноплавства південного району Тихого океану за 3900 км від новозеландського міста Веллінгтон, куди потрапляють рештки космічних апаратів після виведення їх з експлуатації. Більша частина космічних апаратів згоряє у щільних шарах атмосфери, однак шматки обшивки кораблів та інші частини, що не згоріли при виведенні їх з орбіти, падають саме в цей район.
Міжнародна космічна станція — пілотована космічна станція на орбіті Землі, створена для наукових досліджень у космосі. Її будівництво розпочалось 1998 року і тривало у співробітництві аерокосмічних агентств Росії, США, Японії, Канади, Бразилії та Євросоюзу. Маса станції становить приблизно 450 тонн. На початку 2015 року було повідомлено про плани роботи станції до 2024 року. Торік у NASA заявили, що продовжують роботу МКС до 2030 року, щоб продовжити дослідження на борту орбітальної лабораторії.