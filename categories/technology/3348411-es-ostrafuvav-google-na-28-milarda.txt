Компанія Alphabet, якій належить Google, програла позов на 2,42 млрд євро (2,8 млрд дол.) Європейському антитрастовому комітету.

Як передає Укрінформ, про це повідомляє Reuters.
Повідомляється, що це перша велика перемога ЄС над технічним гігантом із запланованих трьох судів. Голова комітету Маргарет Вестаджер заявила, що причиною штрафу стали дії компанії у 2017 році. Тоді пошуковик виводив на перші рядки свій власний сервіс для покупок, надаючи йому несправедливу перевагу над меншими європейськими компаніями.
Цей випадок є першим із трьох позовів на загальну суму 8,25 млрд євро. Наступні два позови стосуються операційної системи Android та рекламного сервісу AdSense.
Видання зазначає, що у цих двох випадках, швидше за все, компанію Alphabet також чекає поразка, адже щодо них антитрастовий комітет має сильніші аргументи. Також зазначається, що таке рішення суду може вплинути на подальші позови комітету проти таких великих компаній, як Amazon, Apple та Facebook.
«Суд відкинув аргументи компанії Google щодо рішення комітету, яким визнається, що Google використовував свої можливості для надання переваги власному сервісу покупок перед конкурентами», – ідеться в заяві Європейського суду.
Таким чином, суд підтримав рішення про накладення на компанію штрафу. У Google вже заявили, що оскаржать таке рішення.
Раніше Укрінформ повідомляв, що з 9 листопада Google автоматично змінюватиме звичний спосіб входу до облікового запису користувачів.