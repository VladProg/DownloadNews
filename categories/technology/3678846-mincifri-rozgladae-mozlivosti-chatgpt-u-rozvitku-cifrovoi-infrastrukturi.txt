Міністерство цифрової трансформації досліджує ChatGPT та розглядає його можливості у вдосконаленні державного управління та розвитку цифрової інфраструктури.

Про це в інтерв’ю Укрінформу розповів керівник із розвитку електронних послуг у Мінцифри Мстислав Банік.
«Поки цей інструмент корисний лише на базовому рівні – він допомагає вирішувати рутинні завдання та сприяти більш ефективному виконанню тієї чи іншої роботи. Що стосується розв’язання складних задач, то ми розуміємо, що цифровізація – це не тільки технічний, а й творчий процес. Але ми досліджуємо цей інструмент та розглядаємо його можливості у вдосконаленні державного управління та розвитку цифрової інфраструктури», - зазначив він.
Банік зазначив, що ChatGPT – штучний інтелект (ШІ), який працює на основі технології глибокого навчання. Це дозволяє йому збирати та обробляти величезну кількість інформації. При цьому можливості ШІ постійно зростають, оскільки він з кожним днем навчається на нових даних.
Як повідомлялось, у лютому 2023 року Україну вилучили зі списку країн, у яких заблокований чатбот зі штучним інтелектом ChatGPT. Цьому сприяли офіційні листи та дзвінки Міністерства цифрової трансформації до розробників інструменту.