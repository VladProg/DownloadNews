Єврокомісія та організації ЄС із захисту споживачів закликали Volkswagen сплатити компенсацію споживачам як у Німеччині, так і за її межами, за маніпуляції цієї компанії з екологічними показниками під час експлуатації вироблених корпорацією дизельних автомобілів.

Як повідомляє Укрінформ, така інформація оприлюднена у вівторок на сайті Європейської Комісії.
«Єврокомісія та структури захисту споживачів ЄС виступили сьогодні зі спільною заявою, із закликом до Volkswagen сплатити компенсацію всім споживачам в ЄС, у тому числі тим, що проживають за межами Німеччини, за введення їх в оману стосовно стандартів емісії від автомобілів цієї компанії», - йдеться у повідомленні.
Зокрема, у заяві зазначається, що комерційна практика Volkswagen порушила законодавство ЄС щодо захисту прав споживачів, зокрема, під час ринкової реалізації дизельних автомобілів, що були обладнанні незаконними системами очищення викидів. Вони також зазначили, що виведення таких дизельних автомобілів на ринок стало очевидним прикладом неправомірної ринкової поведінки, що є забороненою в Євросоюзі.
«Шість років тому трапився «Дизельгейт», але досі не всі споживачі отримали компенсацію. Відбулися рішення судів, які визнали нечесне ставлення Volkswagen до споживачів, але ці автовиробники все ще не бажають співпрацювати із організаціями із захисту прав споживачів для пошуку прийнятних рішень. Як я написав у листі до компанії минулого року, не лише споживачі, що мешкають у Німеччині, але всі споживачі мають отримати компенсацію», - зазначив з цього приводу Єврокомісар з питань юстиції Дідьє Рейндерс (Didier Reynders).
Як повідомлялося, у 2015 році розгорівся так званий «Дизельгейт», коли після проведеного в США розслідування стало відомо про маніпуляції концерну Volkswagen з програмним забезпеченням автомобілів з дизельним двигуном. У вересні цього ж року Volkswagen офіційно визнав, що на кількох мільйонах автомобілів компанії було встановлено обладнання, що дозволяло маніпулювати даними щодо відповідності цієї техніки екологічним нормам.
У 2019-2020 роках до концерну Volkswagen лише в Німеччині було подано 9 тисяч позовів. Концерн був вимушений сплатити громадянам ФРН компенсації на суму близько 830 млн євро – від 1350 до 6257 євро кожному із заявників.
В цілому «Дизельгейт» уже обійшовся Volkswagen у суму понад 30 млрд євро. Більша частина цих грошей була витрачена на штрафні санкції та компенсаційні виплати в США.