Дослідники Технічного університету Данії створили найтоншу у світі різдвяну ялинку з матеріалу завтовшки в один атом — графену.

Як передає Укрінформ, про це повідомляється на сайті Технічного університету Данії.
Ялинка завтовшки в один атом і заввишки 14 см була вирізана з 10-метрового рулону графену, який виростили на мідній плівці. На підкладку графен потрапив з газоподібного стану за температури у понад тисячу градусів Цельсію.

У такий спосіб данські фізики прагнули продемонструвати можливість контролювати якість графенової плівки під час її перенесення з мідного шару, що досі заважало збільшити масштаб графенового електронного виробництва.

Окрім рекордної товщини різдвяного дерева, вчені продемонстрували на ньому роботу терагерцового випромінювання, з яким вдалося відстежувати якість графену під час відділення його з мідної плівки. Це має суттєво прискорити технологію виготовлення графенових плівок і наблизити графенову електроніку до масового виробництва.
Графен — це одна з форм вуглецю. Він є напівпровідником, але без забороненої зони, заряди у ньому набувають максимальної рухливості з-посеред усіх інших відомих досі матеріалів. Він добре вміє протистояти деформаціям та зберігає прозорість, рекордну теплопровідність та найнижчу теплоємність.
Фото: Технічний університет Данії