Державний секретар США Ентоні Блінкен вважає, що технологія підключення до інтернету, яку забезпечує Starlink, залишиться «цілком доступною для українців».

Як передає Укрінформ із посиланням на Держдеп США, про це Блінкен сказав в інтерв’ю CNN.
Журналіст поставив держсекретарю таке запитання: «Генеральний директор SpaceX Ілон Маск нещодавно підтвердив… що торік він заблокував доступ до своєї супутникової мережі Starlink у Криму, аби зірвати велику українську атаку на російський флот. Інакше кажучи, Маск фактично саботував воєнну операцію України, союзника Сполучених Штатів, проти Росії, країни-агресора, яка вдерлася на територію союзника США. Чи мають бути якісь наслідки після цього?»
Блінкен відповів, що не може говорити про один конкретний епізод. Але, за його словами, Starlink був «життєво важливим інструментом спілкування українців одне з одним, особливо для військових у їхніх зусиллях із захисту всієї території України».
«Тому ми хотіли б сподіватися й очікуємо, що ця технологія залишиться повністю доступною для українців. Це життєво важливо для того, що вони роблять», – наголосив очільник Держдепу.
На думку Блінкена, Starlink є важливою частиною успіху України у визволені захоплених Росією територій. «Ми очікуємо, що так буде й надалі», – додав він.
Як повідомлялося, Маск таємно наказав відключити Starlink поблизу Криму минулого року, щоб зірвати українську атаку на військово-морський флот РФ. Він нібито боявся, що на таку атаку Москва відповість ядерною зброєю.
Фото: STR/NurPhoto via Getty Images