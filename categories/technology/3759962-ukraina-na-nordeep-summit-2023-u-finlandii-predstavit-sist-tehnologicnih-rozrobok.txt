На європейській технологічній конференції Nordeep Summit 2023 у Гельсінкі (Фінляндія) Україна представить шість науково-технологічних стартапів.

Про це повідомляє Міністерство цифрової трансформації у Телеграмі, передає Укрінформ.
«Nordic Deep Tech Business Summit — це перша та єдина європейська технологічна конференція з фокусом на deep-tech. За результатами пітчингу відібрано 6 українських стартапів, які в жовтні поїдуть до Гельсінкі та презентують рішення на межі технологій і науки», - йдеться в повідомленні.
Серед переможців національного відбору AI-інструмент для екстрагування таргетних знань з медико-біологічних документів Knowledgator,— AI-платформа Mantis Analytics, яка дає змогу моніторити інформаційний простір у реальному часі для захисту когнітивної безпеки компаній, проєкт Melt Water Club — технологія, яка забезпечує чисту питну воду за допомогою інноваційного заморожування.
Крім того, Україну представлятимуть MySat — навчальна модель малого супутника типу CubeSat для майбутніх астронавтів та аерокосмічних інженерів, проєкт S.Lab з виготовлення екологічного пакування з рослинних компонентів та повністю автоматизований гібридний 3D-принтер SmartZavod.
Організаторами делегації виступають Міністерство цифрової трансформації України, український фонд стартапів та стартап-акселератор YEP за підтримки програми USAID «Конкурентоспроможна економіка України».
Як повідомлялося, Міністерство економіки запрошує українських бізнесменів віком від 18 до 25 років до участі у конкурсі для молодих підприємців Youth Start-Up Competition (YSC) 2023, переможець якого поїде на саміт Європейської інноваційної ради (EIC) у 2024 р. Заявки приймаються до 25 вересня 2023 року.