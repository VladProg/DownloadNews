Китай, найбільший у світі виробник і експортер графіту, матеріалу, який використовується у виробництві автомобільних акумуляторів, у тому числі й електрокарів, запровадить контроль за його експортом.

Про це повідомляє Міністерство торгівлі КНР, передає Укрінформ.
Обмеження набудуть чинності з 1 грудня.
У повідомленні йдеться, що експортний контроль за визначеною групою продуктів із графіту, встановлюється з метою захисту національної безпеки та інтересів Китаю і не націлений на якусь конкретну країну.
Від грудня компанії-експортери графіту повинні будуть проходити процедуру ліцензування й отримання дозволів на торгівлю продуктами з цього матеріалу як товарами подвійного призначення, які можуть бути використані у військових цілях.
Йдеться про два типи графіту, включаючи синтетичний графіт високої чистоти, високої твердості та високої інтенсивності, а також природний лусковий графіт і продукти з них.
Мінторгівлі повідомило, що три типи високочутливих графітових виробів уже були під тимчасовим експортним контролем і включені до нового списку.
При цьому відомство скасувало тимчасовий контроль над п’ятьма менш чутливими продуктами графіту, які використовуються в основних галузях промисловості, таких як металургія та хімічна промисловість.
За даними китайської митниці, найбільшими покупцями графіту з Китаю є Японія, Сполучені Штати, Південна Корея та Індія. З усіма цими країнами Китай має складні відносини, а перші дві ще й проводять цілеспрямовану політику обмеження доступу Китаю до передових напівпровідникових технологій, намагаючись перешкодити їх потраплянню до китайської армії.
Від 1 серпня в Китаї діють аналогічні обмеження на експорт галію і германію, металів, критично важливих для виробництва мікросхеми. Встановлені обмеження призвели до скорочення їх експорту з Китаю і підвищення цін на них за його межами.
Як повідомляв Укрінформ, Міністерство торгівлі Сполучених Штатів у вівторок посилило правила контролю за експортом американських передових напівпровідникових мікросхем до КНР, аби запобігти їхньому використанню Китаєм для нарощування військової могутності.