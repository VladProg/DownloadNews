На Вінниччину доставили п'ять терміналів супутникового зв'язку Starlink.

Про це у Телеграмі повідомив голова Вінницької ОВА Сергій Борзов, передає Укрінформ.
«Із супутниковим інтернетом нам допомагає Ілон Маск – Вінницька область вже отримала 5 терміналів супутникового зв'язку Starlink, щоб забезпечити доступ до супутникового інтернету в разі виникнення проблем з доступом до традиційної інтернет-мережі», - написав Борзов.
Він зазначив, що наразі область і вся країна очікують на ворожі кібератаки. Саме тому агресор обстрілює телевежі, «глушить сигнали» і атакує сайти.

Посадовець додав, що наразі тривають відновлювальні роботи на пошкодженій під час вчорашнього ракетного обстрілу вінницькій телевежі. Відтак, ефірне телебачення незабаром буде відновлене.
Як повідомляв Укрінформ, Ілон Маск надав Україні термінали супутникового зв'язку Starlink, щоб забезпечити доступ до супутникового інтернету в разі виникнення проблем з доступом до традиційної інтернет-мережі. Наприкінці лютого в Україну приїхала перша партія станцій Starlink.
Із 24 лютого в Україні триває війна з російськими загарбниками.