Apple стала першою компанією у світі, що досягла ринкової капіталізації у 3 трильйони доларів.

Про це повідомляє Укрінформ із посиланням на "Радіо Свобода".
Це сталося після того, як 3 січня акції виробника iPhone досягли позначки 182,88 долара.
Підвищення ринкової вартості американської компанії з 2 до 3 трильйонів доларів зайняло близько 16 місяців, при цьому акції зросли на 34 відсотки у 2021 році.
Компанія отримала вигоду зі стабільного продажу iPhone, MacBook і таких сервісів, як Apple TV і Apple Music, хоча генеральний директор Тім Кук попередив, що компанія може зіштовхнутися з проблемами в ланцюжку поставок у 2022 році.
Наразі капіталізація американських технологічних гігантів наступна:

Apple – $3 трлн.
Microsoft - $2,5 трлн.
Google - $2 трлн.
Amazon - $1,75 трлн.

"Цей етап переважно символічний, але він показує, що інвестори залишаються оптимістичними щодо акцій Apple та її здатності рости. У четвертому кварталі Apple продемонструвала щорічне зростання всіх категорій продуктів, при цьому виторг зріс на 29% у порівнянні з минулим роком", - пише CNBC.
До слова, нинішні 3 трильйони доларів у Apple приблизно дорівнюють валовому внутрішньому продукту Іспанії та Італії разом узятим.