Група китайських вчених розробила візуалізаційний біомаркер (imaging biomarker) для хвороби Паркінсона, який дозволить надійно діагностувати недуг на ранній стадії, а також вимірювати результати клінічних випробувань терапії для його лікування.

Про це повідомляє CGTN, передає Укрінформ.
Автори дослідження зазначили, що головними науковими проблемами в їхньому дослідженні нейродегенеративних захворювань, до яких відноситься і хвороба Паркінсона, були рання діагностика та пошук засобів для затримки й навіть запобігання їх розвитку.
Як розповів один із членів команди дослідників професор Уханьського університету Чжан Чжентао, хвороба Паркінсона характеризується накопиченням агрегатів α-синуклеїну в тільцях Леві (α-synuclein aggregates into Lewy bodies, LB).
Однак для діагностики Паркінсона на ранніх стадіях маркерів для LB не вистачає, через що встановлення діагнозу цього важкого недугу в основному залежить від спостереження клінічних симптомів і виявляє хворобу на пізніх стадіях.
Дослідницька група розробила низькомолекулярну сполуку з високою селективністю щодо LB, яка може забезпечити об’єктивну основу для ранньої діагностики Паркінсона і матиме велике наукове та клінічне значення для уповільнення чи запобігання розвитку хвороби.
Дослідження китайських науковців опубліковане в журналі Cell, американському спеціалізованому виданні, в якому виходять наукові статті з біологічних дисциплін, таких як молекулярна біологія, біохімія, генетика, нейробіологія, вірусологія та дослідження пухлин.
Хвороба Паркінсона або тремтливий параліч це повільно прогресуюче хронічне неврологічне захворювання, притаманне особам літнього віку. Хворобу спричинює прогресуюче руйнування і загибель нейронів, що виробляють нейромедіатор дофамін у центральній нервовій системі.
Сучасна медицина поки що не може вилікувати захворювання або сповільнити його прогресування (етіологічна або патогенетична терапія), однак наявні методи консервативного та оперативного лікування дозволяють значно покращити якість життя хворих.
Як повідомляв Укрінформ, в Україні стартувала Національна програма з впровадження цифрової технології діагностики раку, яка вдвічі прискорить виявлення злоякісних пухлин.
Фото: GETTY IMAGES