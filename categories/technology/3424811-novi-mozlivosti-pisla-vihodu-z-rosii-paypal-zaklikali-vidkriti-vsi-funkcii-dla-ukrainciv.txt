Віцепрем’єр-міністр - міністр цифрової трансформації Михайло Федоров закликав PayPal відкрити всі функції світового платіжного сервісу для українців.

Як передає Укрінформ, про це Федоров повідомив у Телеграмі.
«Вихід топ-світових компаній з росії - це нові можливості для України. Закликав CEO PayPal Дена Шульмана нарешті відкрити всі функції світового платіжного сервісу для українців. Це надважливо саме зараз - в умовах масової внутрішньої та зовнішньої міграції», - заявив Федоров.
Він зауважив, що PayPal є одним зі світових лідерів серед платіжних систем, що дозволяє виводити гроші з різних сайтів до себе на банківський рахунок, здійснювати покупки в інтернеті, а також легко переказувати гроші між аккаунтами всередині системи. «Але, на жаль, для українців поки що доступна лише одна з можливостей платіжної системи - витрачати гроші зі свого облікового запису, але не отримувати їх», - заявив Федоров.
Як повідомляв Укрінформ, міжнародна електронна платіжна система PayPal припинила надання своїх послуг в росії через її агресію проти України.
Клієнти PayPal пожертвували кілька мільйонів доларів міжнародним благодійним організаціям, які надають гуманітарну допомогу в Україні.