Вантажний космічний корабель SpaceX Dragon повернувся з Міжнародної космічної станції на Землю.

Про це повідомляється на сайті NASA, передає Укрінформ.
Зазначається, що корабель приземлився біля узбережжя Джексонвілля (штат Флорида) 30 червня ввечері. Це була 28-ма комерційна місія SpaceX з доставки вантажів на МКС для NASA.
Космічний корабель доставив на Землю приблизно 1632 кг цінних наукових зразків, обладнання та інший вантаж.
Як повідомлялося, вантажний корабель Dragon був запущений ракетою Falcon 9 5 червня. Він прибув на МКС за день, доставивши 3175 кг припасів, обладнання і матеріалів для проведення наукових експериментів екіпажем на борту орбітальної лабораторії, а також свіжі фрукти. Зокрема Dragon доставив кілька сонячних панелей IROSA.