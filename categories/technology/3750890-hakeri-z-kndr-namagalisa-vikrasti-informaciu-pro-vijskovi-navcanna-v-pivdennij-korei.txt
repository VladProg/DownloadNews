Хакери з КНДР провели кібероперацію проти спільних американо-південнокорейських військових навчань, запланованих на цей тиждень.

Як повідомляє Укрінформ, про це із посиланням на правоохоронців Південної Кореї пише Reuters.

“Хакери, вірогідно, пов’язані із північнокорейською групою, яку дослідники називають Кімсуку. Злам вони організували за допомогою електронних листів південнокорейським підрядникам, які виконували роботу для спільного центру воєнних симуляцій США й Південної Кореї”, - йдеться у матеріалі.

Зазначається, що зловмисникам не вдалося викрасти секретну інформацію.
“Поліція Південної Кореї та американські військові провели спільне розслідування та виявили, що IP-адреси, які використовувалися у цій спробі зламу, відповідали тим, які встановили в спробі зламу південнокорейського оператора АЕС в 2014-му році. Тоді Південна Корея звинуватила Північну Корею у тому, що вона стояла за кібернападом”, - нагадує Reuters.

Зауважимо, що сьогодні військові США та Південної Кореї мають розпочати 11-денні спільні літні навчання, покликані допомогти їм підготуватися до зростання ядерної та ракетної загрози КНДР.
“Північна Корея виступає проти подібних навчань, заявляючи, що це — підготовка до вторгнення на свою територію США та її південнокорейських союзників”, - підсумовує Reuters.
Як раніше повідомляло агентство, США і Південна Корея проводять масштабніші військові навчання на Корейському півострові.