У Державній службі спеціального зв’язку та захисту інформації нагадали, як правильно видаляти файли, інформацію з телефону так, щоб російськи загарбники не мали змоги її відновити.

Як передає Укрінформ, про це повідомляє Держспецзв’язку.
Зокрема, один із варіантів – видалити окремі файли вручну. Для цього потрібно обрати потрібний файл, натиснути кнопку "Видалити". А після цього очистити кошик через файловий менеджер, адже видалені файли можуть зберігатися в ньому до 30 днів.
“Проте навіть видалені таким чином дані все ще можуть бути відновлені”, - зазначили у службі.
Тож фахівці радять додатково скористатися так званими шредерами – програмами, які дають можливість безповоротно знищувати файли, які можна знайти в магазині додатків вашого телефона.
Ще один варіант видалення даних зі смартфону – скидання системи до заводських налаштувань. До цього способу можна вдатися в останню чергу, коли інші за якихось причин неможливі. Адже з телефону у такому разі будуть видалені абсолютно всі дані та файли без можливості відновлення.
"Але майте на увазі, що повністю порожній телефон також може викликати підозри в окупантів”, - підкреслили у Держспецзв’язку.
Для того, щоб скинути систему до заводських налаштувань у Android потрібно зайти у "Налаштування", обрати "Загальне керування" і натиснути "Скидання". Потім натиснути "Скинути до заводських налаштувань" (назви меню можуть дещо відрізнятися залежно від моделі телефону).
У iOS обрати Параметри - Загальні - Перенести чи скинути iPhone. Після цього - "Стерти" весь вміст і налаштування.
Як повідомляв Укрінформ, Державна служба спеціального зв’язку та захисту інформації України надала рекомендації як користуватися телефоном на захоплених ворогом територіях.