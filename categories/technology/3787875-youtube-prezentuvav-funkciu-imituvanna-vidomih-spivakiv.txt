Google тестує нові генеративні функції штучного інтелекту (ШІ) для YouTube, які дозволять користувачам створювати музичні композиції, використовуючи лише текстову підказку або просто наспівуючи мелодію.

Як передає Укрінформ, про це повідомляє The Verge.
Перша із функцій під назвою Dream Track вже доступна кільком авторам на платформі. Ця функція дозволяє автоматично генерувати короткі 30-секундні музичні треки у стилі відомих виконавців.
Зокрема за допомогою Dream Track користувачі зможуть імітувати музику дев’яти виконавців, які співпрацюють із YouTube – Alec Benjamin, Charlie Puth, Charli XCX, Demi Lovato, John Legend, Papoose, Sia, T-Pain та Troye Sivan.
Програмне забезпечення за допомогою штучного інтелекту може генерувати тексти пісень, музичний супровід та голос у стилі обраного виконавця.
«Ідея полягає у тому, щоб ці треки використовувалися із сервісом YouTube Shorts у стилі TikTok», – йдеться у матеріалі.
Окрім Dream Track, YouTube представив й інші музичні інструменти на основі штучного інтелекту, які дозволяють створювати музичні треки, часто без гри на традиційних інструментах.
В YouTube розповіли, що учасники музичного генератора Music AI зможуть протестувати нові інструменти пізніше цього року.
Як повідомляв Укрінформ, YouTube вимагатиме від авторів додавати спеціальні позначки, коли вони завантажують «оброблений або синтетичний контент, який є реалістичним, в тому числі з використанням інструментів ШІ».