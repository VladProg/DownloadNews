Американський виробник мікрочипів Qualcomm придбав започаткований одеським програмістом Віталієм Гончаруком стартап Augmented Pixels, що спеціалізується на доповненій реальності та розробляє технології пересування роботів на складах або у виробничих цехах.

Як передає Укрінформ, про це повідомляє Forbes-Україна з посиланням на джерела всередині стартапу.
«Американський виробник мікрочіпів Qualcomm поглинув українську компанію Augmented Pixels, що спеціалізується на доповненій реальності <…> Суму угоди сторони не розкривають. У 2021 році Forbes оцінював Augmented Pixelsy $20-40 млн. Компанія залучила $7 млн інвестицій», - йдеться у повідомленні.
Зазначається, що Qualcomm був одним з найбільших клієнтів Augmented Pixels. Станом на 14 грудня його ринкова капіталізація становить 211,7 млрд дол. Виторг за 2021 рік – 33,6 млрд дол.
Стартап у 2013 році заснував одеський програміст Віталій Гончарук. У його профілі в соціальній мережі Linkdin зазначено, що тепер він обіймає позицію директора з інжинірингу Qualcomm.
За даними джерела Forbes, Qualcomm планує найближчим часом відкрити R&D-центр в Україні. Наприкінці грудня у Києві було зареєстровано юрособу ТОВ «Квалкомм Україна».