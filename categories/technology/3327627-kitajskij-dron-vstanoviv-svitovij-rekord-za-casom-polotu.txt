Безпілотний літальний апарат, розроблений студентами китайського університету, побив світовий рекорд за часом польоту дрона.

Про це повідомляє Укрінформ з посиланням на Сіньхуа.
Безперервний політ дрона "Фен Жу 3-100", створеного студентами Пекінського університету авіації і космонавтики, становив 80 годин 46 хвилин і 35 секунд. Він перевищив попереднє досягнення в 80 годин 2 хвилини і 52 секунди, встановлене в 2014 році "Оріоном" - безпілотним літальним апаратом, розробленим дочірньою компанією Boeing Aurora Flight Sciences.
Відзначається, що університет представив сертифікат про встановлення світового рекорду, виданий Міжнародною авіаційною федерацією (FAI).
Китайський безпілотник забарвлений повністю в чорний колір. Його розмах крил становить близько 10 метрів. Він приводиться в дію бензиновим двигуном, а його загальна вага після заправки становить 60 кг. Свою назву дрон отримав на честь "батька китайської авіації" Фен Жу.
За даними університету, команда, яка займалася розробкою безпілотника, складається з 25 студентів різних курсів і спеціальностей, чий середній вік не перевищує 20 років.