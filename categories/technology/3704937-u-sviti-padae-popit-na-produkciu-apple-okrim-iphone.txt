Минулого кварталу глобальний попит на продукцію компанії Apple впав, за винятком смартфонів iPhone.

Як повідомляє кореспондент Укрінформу, про це із посиланням на офіційний щоквартальний фінансовий звіт Apple пише ВВС.

“Технічний гігант заявив про падіння доходів на 3% протягом перших трьох місяців року у порівнянні із тим само періодом 2022-го року до 94,8 млрд дол. Це стало вже другим кварталом поспіль, коли обсяг продажів компанії впав”, - йдеться у матеріалі.

Видання зауважує, що “спад був не таким стрімким, як очікувалося, чому допоміг попит на iPhone й завоювання компанією нових заокеанських ринків”.
“Apple - одна із найдорожчих компаній світу, тож показникам її продажу приділяється значна увага, адже вони свідчать про силу споживчого ринку”, - пояснює ВВС.

За словами глави Apple Тіма Кука, ключовим для компанії є ринок Індії, де вона показала двозначне зростання.

Утім на тлі загального падіння попиту на продукцію Apple, продажі iPhone зросли на 1,5% досягши рекордного показника у 51,3 млрд дол.
“У компанії заявили, що це спричинив потужний попит у південній Азії та Латинській Америці”, - підсумовує ВВС.

Зростання показали й послуги компанії, зокрема Apple Music, Apple News та Apple Pay, які за рік принесли понад 20 млрд дол доходів, що на 5% більше, ніж минулого року.