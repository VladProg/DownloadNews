Державна служба спеціального зв’язку та захисту інформації за минулий рік зафіксувала 41 мільйон підозрілих подій та 147 кіберінцидентів.

Як передає Укрінформ, про це Держспецзвʼязку повідомляє в Телеграмі.
"За рік Оперативним центром реагування на кіберінциденти Державного центру кіберзахисту (ДЦКЗ) Держспецзв’язку зафіксовано 41 мільйон підозрілих подій інформаційної безпеки, опрацьовано 160 тисяч критичних подій, зареєстровано 147 кіберінцидентів", - ідеться у першому щорічному звіті за результатами роботи системи виявлення вразливостей і реагування на кіберінциденти та кібератаки.
Відповідно до зібраних статистичних даних, найбільше кіберінцидентів стосувалися: шкідливого програмного коду – 28%, збору інформації зловмисниками – 18%, шахрайства – 6%.
Як повідомляв Укрінформ, у грудні в Державній службі спеціального зв’язку та захисту інформації провели комплексне тренування на випадок посилення військової агресії проти України.