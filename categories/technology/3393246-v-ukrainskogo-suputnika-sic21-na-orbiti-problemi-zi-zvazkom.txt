В українського супутника "Січ-2-1" на орбіті виникли проблеми зі зв'язком.

Як передає Укрінформ, про це державне підприємство "Конструкторське бюро "Південне" імені Михайла Янгеля" повідомляє у Фейсбуці.
Зазначається, що 13 січня о 18:51:58 за київським часом у результаті кластерного пуску ракета-носій Falcon 9 вивела український супутник дистанційного зондування Землі "Січ-2-1" на розрахункову орбіту.

Після відокремлення космічного апарата з ним був установлений зв’язок й отримана телеметрична інформація, що підтвердила працездатність бортової апаратури.
За даними бюро, ряд зовнішніх чинників, пов’язаних з особливостями кластерного запуску, не дозволив встановити стійкий зв'язок з космічним апаратом під час критично важливих перших сеансів і забезпечити своєчасну побудову його штатної орієнтації.
"Орієнтація залишилася такою, коли на робочі поверхні сонячної батареї потрапляє лише відбите від поверхні Землі сонячне випромінювання або короткочасне пряме випромінювання під досить малим кутом. Поєднання цих факторів призвело до негативного впливу на енергетичний баланс апарата", - уточнили в бюро "Південне".
Повідомляється, що закладені ще на етапі розроблення та створення космічного апарата інженерні рішення й алгоритми роботи дозволили "Січ-2-1" провести самостійне перезавантаження та поновити свою працездатність в енергозберігальному режимі.
За результатами наступних сеансів зв’язку відмови бортової апаратури виявлені не були.
Як відзначили в бюро, моделювання динаміки руху космічного апарата по орбіті з урахуванням впливу зовнішніх факторів (взаємодії космічного апарата з магнітним полем Землі, гравітаційних та аеродинамічних впливів) свідчить про те, що протягом 1-2 місяців просторове положення стане сприятливим для накопичення електроенергії, що дасть можливість привести орієнтацію до штатної.
Наразі спеціалісти Національний центр управління та випробувань космічних засобів разом з фахівцями ДП «КБ «Південне» забезпечують зв'язок з космічним апаратом та аналізують телеметричну інформацію, готуючись до продовження льотних випробувань.
Як повідомляв Укрінформ, український супутник "Січ-2-302" стартував 13 січня о 17:25 за київським часом з комплексу SLC-40 на базі Повітряних сил США на мисі Канаверал на ракеті Falcon 9 компанії SpaceX.