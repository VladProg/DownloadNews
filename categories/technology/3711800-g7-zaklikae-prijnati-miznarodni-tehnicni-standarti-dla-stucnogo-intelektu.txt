Лідери країн "Групи семи" (G7) в суботу закликали до розробки і прийняття міжнародних технічних стандартів для надійності штучного інтелекту (ШІ).

Як передає Укрінформ, про це повідомляє Reuters.
Глави урядів домовилися до кінця цього року створити міністерський форум під назвою "Хіросімський процес ШІ" для обговорення питань, пов'язаних з інструментами генеративного штучного інтелекту, таких як права інтелектуальної власності та дезінформація.
Хоча лідери "Групи семи" визнали, що підходи до досягнення "спільного бачення і мети надійного штучного інтелекту можуть відрізнятися", вони заявили, що "управління цифровою економікою повинно й надалі оновлюватися відповідно до спільних демократичних цінностей".
Зазначається, що угода була досягнута після того, як Європейський Союз, представлений в G7, в цьому місяці наблизився до прийняття законодавства, що регулює технологію штучного інтелекту, потенційно першого у світі всеосяжного закону про штучний інтелект.
"Ми хочемо, щоб системи ШІ були точними, надійними, безпечними і недискримінаційними, незалежно від їх походження", - заявила в п'ятницю президент Європейської комісії Урсула фон дер Ляєн.
Як повідомляв Укрінформ, генеральний директор OpenAI та розробник чат-бота ChatGPT Сем Альтман закликав американських законодавців регулювати штучний інтелект.