У Київському національному університеті імені Тараса Шевченка 17 травня розпочнеться Фестиваль інновацій “ІТ-рішення, що змінять Україну”.

Як передає Укрінформ, про це повідомляє в Телеграмі Міністерство освіти і науки України.
Як зазначають у МОН, метою фестивалю є підтримка молодіжних українських ІТ-стартапів, які мають мінімальний продукт або реалізоване ІТ-рішення, що наблизять перемогу України, допоможуть у її відбудові.
Протягом насиченої програми фестивалю на команди чекають нетворкінг і комунікація з провідними партнерами (ІТ-компаніями, стартапами, експертами) заходу та його учасниками, доступ до глобальної мережі менторів, партнерів, галузевих експертів та стартапів, зворотний зв’язок (фідбек) на ідеї від ключових експертів галузі, а також інформація щодо можливостей фінансування проєктів.
Крім того, для переможців та учасників заходу підготували цінні подарунки.
Фестиваль проходитиме у Червоному корпусі університету за адресою: вул. Володимирська, 60.
Зареєструватися для участі можна до 23:59 11 травня.
Як зазначили у МОН, проєкти учасників пройдуть попередній відбір на основі заповнених анкет.
Як повідомляв Укрінформ, на міжнародній конференції Web Summit 2023 представили дев'ять українських стартапів.
Фото: Unsplash