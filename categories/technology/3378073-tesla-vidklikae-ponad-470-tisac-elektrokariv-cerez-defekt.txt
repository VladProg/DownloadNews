Компанія Tesla Ілона Маска вирішила відкликати понад 475 тисяч електрокарів у зв'язку з технічними неполадками, які можуть збільшити ризик аварій на дорозі.

Як передає Укрінформ, про це повідомляє Washington Examiner.
За даними Національної адміністрації безпеки дорожнього руху США (NHTSA), кабель камери заднього виду може бути пошкоджений при відкриванні та закриванні багажника.
У відомстві додали, що неможливість перегляду дисплея камери заднього огляду при пошкодженому кабелі може збільшити ризик зіткнення на дорозі.
Поки що не було випадків аварій через згаданий дефект.
Йдеться про 356 309 електрокарів моделі Model 3 та 119 009 автомобілів Model S, які були випущені з 2017 до 2020 рр.
Зазначається, що власники згаданих автомобілів можуть безкоштовно виправити помилку у найближчому сервісному центрі компанії.
Як повідомляв Укрінформ, Національна адміністрація безпеки дорожнього руху США (NHTSA) розпочала офіційне розслідування щодо системи автопілота компанії Tesla.