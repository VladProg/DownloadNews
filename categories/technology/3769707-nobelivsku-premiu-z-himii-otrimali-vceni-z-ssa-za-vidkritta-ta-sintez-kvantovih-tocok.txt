Лауреатами Нобелівської премії з хімії 2023 року стали вчені з США Мунгі Бавенда та Луїс Брюс, а також радянсько-американський науковець Олексій Єкімов «за відкриття та синтез квантових точок - наночастинок, які настільки малі, що їхній розмір визначає їхні властивості».

Про це повідомляє Укрінформ із посиланням на сторінку премії в мережі Х.



«Королівська шведська академія наук вирішила присудити Нобелівську премію 2023 з хімії Мунгі Бавенді, Луїсу Брюсу та Олексію Єкімову «за відкриття та синтез квантових точок»», - йдеться у повідомленні.
Як зазначається на сайті премії, цьогорічна нагорода присуджується за відкриття та розробку квантових точок - наночастинок настільки дрібних, що їх розмір визначає їхні властивості.
Ці найменші компоненти нанотехнологій тепер поширюють світло у телевізорах і світлодіодних лампах, а також можуть допомагати хірургам, коли вони видаляють пухлинну тканину, серед багатьох інших речей.
«Квантові точки мають багато захоплюючих і незвичайних властивостей. Важливо те, що вони мають різний колір залежно від свого розміру», – заявив Йохан Аквіст, голова Нобелівського комітету з хімії.
Як повідомлялося, у Швеції та Норвегії триває Нобелівський тиждень, під час якого стануть відомі лауреати премії за 2023 рік. У четвер будуть названі лауреати з літератури. Лауреат премії з економіки буде оголошений у столиці Швеції Стокгольмі 9 жовтня.
У п’ятницю у норвезькій столиці Осло назвуть лауреата премії за сприяння встановленню миру.
Церемонія вручення Нобелівської премії відбудеться в мерії Стокгольма 10 грудня – у річницю смерті Альфреда Нобеля.