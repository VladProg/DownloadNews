Спалах над Києвом, який бачили увечері 19 квітня, найбільш імовірно спричинило падіння метеориту з потоку Лірид.

Як передає Укрінформ, про це повідомило Державне космічне агентство України.
"Найбільш ймовірно спалах було спричинено падінням метеориту з потоку Лірид", - ідеться у повідомленні.
За інформацією агенства, щороку у квітні Земля проходить через шлейф комети Тетчера, яка залишає метеорний потік Ліриди.
Ліриди — це дуже швидкі і яскраві метеори, які не залишають довгих палаючих слідів, коли проносяться через атмосферу Землі, їхня ознака — яскраві спалахи або так звані “вогненні кулі”.
Повідомляють, що метеорний потік Ліриди — один з найдавніших, що відомі людству. Його ще спостерігали китайці у 687 році до н. е. Свою назву потік Ліриди отримав від сузір'я Ліри, з якого нібито падає метеоритний дощ.
У шлейф комети Тетчера Земля потрапила 15 квітня 2023 року, а вийде з нього вона 29 квітня. Пік зорепада припадає на 21 квітня.
Схожий випадок відбувся у лютому цього року. Вночі над північною Францією впав метеор, який згорів в атмосфері. Метрове небесне тіло під час вибуху освітило небо над країною, що зафіксували камери спостереження та очевидці.
Як повідомляв Укрінформ, близько 22:00 години 19 квітня у небі Києва було зафіксовано падіння невідомого повітряного об’єкту. У Головному центрі спеціального контролю заявили, що у Києві ймовірно бачили космічне тіло, яке увійшло в щільні шари атмосфери.