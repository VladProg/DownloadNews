У соціальній мережі X (колишній Твіттер) Ілона Маска, вимкнули функцію, яка дозволяла користувачам повідомляти про дезінформацію щодо виборів.

Як передає Укрінформ, про це повідомляє Reuters.
Як зазначається, дослідницька організація Reset.Tech Australia висловила занепокоєння щодо поширення неправдивих заяв у мережі X, безпосередньо перед важливими виборами у США та Австралії.
Після запровадження у 2022 році функції, за допомогою якої користувачі могли повідомляти про публікацію, що, на їхню думку, вводить в оману стосовно політики, мережа X минулого тижня видалила категорію "Політика" з відповідного меню в усіх юрисдикціях, окрім країн ЄС, сказав дослідник Reset.Tech Australia. Він додав, що користувачі все ще можуть повідомляти про публікації X у всьому світі щодо багатьох інших категорій скарг, таких як пропагування насильства чи мови ворожнечі.
Функція скарги на політику зникла менш ніж за три тижні до проведення в Австралії референдуму, першого за чверть століття, щодо того, чи слід змінювати Конституцію для створення дорадчого органу корінного населення при парламенті, та за 14 місяців до президентських виборів у США.
"Було б корисно зрозуміти, чому X, здається, відступає від свого зобов’язання долати серйозну дезінформацію, яка вилилася у справжню політичну нестабільність у США, особливо напередодні видатного року виборів у всьому світі", – сказав Еліс Докінз, виконавчий директор Reset.Tech Australia.
Як повідомляв Укрінформ, в ЄС визначили соцмережу X як найбільше джерело поширення російської дезінформації.