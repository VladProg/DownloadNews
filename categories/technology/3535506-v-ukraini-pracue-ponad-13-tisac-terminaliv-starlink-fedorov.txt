На сьогодні в Україні знаходиться понад 13 тисяч терміналів Starlink, які забезпечують безперебійний зв'язок об'єктів критично важливої інфраструктури.

Про це розповів віцепрем'єр-міністр – міністр цифрової трансформації Михайло Федоров під час другого Саміту перших леді та джентльменів, передає Укрінформ.
«Ми намагаємось забезпечити безперебійним інтернетом усіх. В Україні зараз більше 13 тисяч терміналів Starlink. Насамперед їх отримує медична та освітня сфери, там, де в цьому є потреба. Ми впевнені, що попри все, що відбувається, в нас буде інтернет. Сподіваємось, що будемо знаходитись завжди на зв’язку», - зазначив міністр.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.
Як повідомляв Укрінформ, раніше в Державній службі спеціального зв’язку та захисту інформації України поінформували, що інтернет від Starlink з’явиться у потягах вже до кінця 2022 року.