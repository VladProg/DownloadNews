Головний операційний директор Meta (Фейсбук) Шеріл Сендберг іде з посади, яку вона обіймала протягом 14 років.

Як передає Укрінформ, про це вона написала у фейсбуці в середу.
«Коли я прийшла на цю роботу у 2008 році, я сподівалася, що працюватиму в цій ролі протягом п'яти років, - зазначила Сендберг. - 14 років по тому настав час написати нову главу мого життя. Я не зовсім упевнена в тому, що принесе мені майбутнє - я зрозуміла, що ніхто ніколи не впевнений у цьому».
За словами Сендберг, вона займатиметься Фондом Шеріл Сендберг і Дейва Голдберга, названим на честь її та її покійного чоловіка, а також філантропічною діяльністю.
Офіційно вона покине Meta восени цього року, але залишиться в раді директорів компанії.
За даними ЗМІ, після її заяви акції Meta впали на 2,58%. Її місце займе директор з розвитку Meta Хав'єр Оліван.
У своїй заяві у ФБ генеральний директор компанії Марк Цукерберг подякував Сендберг за її роботу.
До приходу в Facebook вона працювала в Google, а доти обіймала посаду керівника апарату тодішнього міністра фінансів Ларрі Саммерса.