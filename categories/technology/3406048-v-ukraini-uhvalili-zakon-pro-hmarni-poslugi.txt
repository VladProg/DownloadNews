Верховна Рада ухвалила закон "Про хмарні послуги", який врегульовує правові відносини, пов’язані з використанням технології хмарних обчислень, а також з наданням хмарних послуг.

Як повідомляє кореспондент Укрінформу, за документ проголосували 297 народних депутатів.
Закон закладає засади для розвитку платформ інформаційно-комунікаційних технологій, що базуються на хмарних обчисленнях, та реалізації політики переваги хмарного середовища (cloud first) у сфері державного управління, освіти, науки та інших сферах суспільного життя.
Тепер на законодавчому рівні визначено поняття «хмарні обчислення», «хмарні послуги», «надавач хмарних послуг», «користувач хмарних послуг», «хмарні ресурси», «центр обробки даних (ЦОД)».
Крім визначення переліку хмарних послуг, до українського законодавства вводяться вимоги до надавача хмарних послуг для публічних замовників; істотні умови договору про надання хмарних послуг; особливості надання хмарних послуг органам державної влади та місцевого самоврядування, обробки персональних даних та захисту інформації при наданні хмарних послуг.
Закон вносить зміни до законів України «Про захист інформації в інформаційно-телекомунікаційних системах», «Про захист персональних даних», «Про публічні закупівлі».
Очікується, що документ сприятиме більш активному запровадженню новітніх технологій у публічному секторі, відповідно до Стратегії розвитку інформаційного суспільства в Україні.
Як повідомляв Укрінформ, Верховна Рада ухвалила у першому читанні законопроєкт "Про хмарні послуги" (№2655) у червні 2020 року.