Японське агентство аерокосмічних досліджень (JAXA) скасувало запуск ракети-носія Epsilon із дев’ятьма супутниками на борту через проблему з наземною станцією.

Як передає Укрінформ, про це повідомляє Space.
Нової дати запуску поки що не оголошено.
Зазначається, що запуск ракети-носія Epsilon був запланований на 1 жовтня на 00.51 за київським часом із космодрому в Японії. Проте його скасували вже під час зворотнього відліку через проблему з наземною станцією.
Водночас, за даними видання, 24-метрова ракета, яку JAXA почала розробляти ще у 2007 році, вже здійснила чотири успішні запуски, а саме: у вересні 2013 року, у грудні 2016 р., січні 2018 р. та січні 2019 р.
Ракета може перевозити вантажі до 1200 кг.
Як повідомляв Укрінформ, вантажний космічний корабель Cargo Dragon американської компанії SpaceX Ілона Маска успішно повернувся на Землю, приводнившись біля узбережжя Флориди.
Фото: JAXA