Державне підприємство «Південний машинобудівний завод ім. Макарова» підписало черговий контракт із США на виготовлення перших ступенів ракет-носіїв Antares.

Як передає Укрінформ, про це повідомила пресслужба Південмашу у Фейсбуці.
«Напередодні Різдва підписано новий контракт із нашими американськими партнерами за темою «Антарес». Мова йде про замовлення на виготовлення основної конструкції першого ступеня (ОКПС) № 21 і 22», - йдеться в повідомленні.
На держпідприємстві зазначають, що ситуація тривалий час була невизначеною, оскільки майбутнє проєкту залежало від позиції замовника - NASA. Однак напередодні американська сторона визначилася з конфігурацією ракети-носія, що дало змогу укласти контракт.
Наразі ДП «Південний машинобудівний завод ім. Макарова» очікує додаткове підтвердження від NASA, після якого з’явиться можливість домовлятися про виробництво ще кількох ОКПС.
Як повідомляв Укрінформ, у листопаді відбувся успішний пуск ракети-носія легкого класу «Вега» з космодрому Куру у Французькій Гвіані. Для неї українське підприємство виробляє рідинний ракетний двигун РД-843, який забезпечує створення тяги і керування польотом четвертого ступеня ракети-носія.