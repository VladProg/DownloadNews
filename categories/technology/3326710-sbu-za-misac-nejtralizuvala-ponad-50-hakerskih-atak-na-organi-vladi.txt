Фахівці Ситуаційного центру забезпечення кібербезпеки СБУ у вересні зупинили та нейтралізували 53 кібератаки на інформаційні системи органів влади.

Про це повідомляє пресцентр СБУ, передає Укрінформ.
Як наголосили у спецслужбі, "це відбулося через безпосередній аналіз понад 33 000 критичних подій інформаційної безпеки, виявлених у поточному місяці".
В СБУ додали, що основними типами виявлених кіберзагроз (хакерських атак) були: з'єднання з командно-контрольними серверами (C&C Server); спроби отримання несанкціонованого доступу (Brute Force Attack); атаки на вебдодатки (Web App Attack); шкідливе програмне забезпечення (Malware).
Як повідомялось, на базі Ситуаційного центру забезпечення кібербезпеки СБУ функціонує система управління подіями інформаційної безпеки (SIEM), яка моніторить події в режимі реального часу та дозволяє аналізувати стан інформаційної безпеки. Потенційно критичні події безпосередньо обробляють аналітики безпеки, що дає змогу оперативно виявляти, реагувати та запобігати загрозам у національному кіберпросторі.
Фото: СБУ