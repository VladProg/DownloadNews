Китай здійснив успішний запуск модифікованої ракети-носія «Чанчжен-6» (Long March-6) із новим супутником дистанційного зондування Землі.

Про це повідомляє Сіньхуа, передає Укрінформ.
Ракета-носій із супутником стартувала з космодрому Тайюань у провінції Шаньсі о 12:30 за місцевим часом (7:30 за Києвом). Космічний апарат успішно вийшов на заплановану навколоземну орбіту.
Супутник Yaogan-40 використовуватиметься для виявлення електромагнітного середовища, проведення технічних тестів і наукових експериментів. Деталі місії та особливості апарата не розкриваються.
Західні аналітики вважають, що космічні апарати сімейства Yaogan, здатні отримувати детальні зображення земної поверхні через хмари і навіть уночі, мають подвійне призначення й використовуються як для цивільних, так і військових потреб. Зокрема, здійснюють в інтересах армії Китаю оптичну, радіолокаційну та електронну розвідку.
Ця місія стала 487-м польотом ракет-носіїв серії Long March.
Як повідомляв Укрінформ, китайська ракета-носій «Чанчжен-4C» (Long March-4C) 31 серпня вивела в космос новий супутник дистанційного зондування Землі.