Tesla оголосила про добровільне відкликання вантажівок Semi, вперше відтоді, як компанія почала доставки великих електровантажівок клієнтам у грудні 2022 року.

Як передає Укрінформ, про це повідомляє CNBC.
Відповідно до поданих документів про відкликання, розміщених на веб-сайті Національного управління безпеки дорожнього руху США, йдеться про 35 вантажівок Tesla Semi.
Вантажівки були виготовлені з електронним модулем клапана стоянкового гальма, в якому був виявлений дефект постачальником Bendix у лютому 2023 року.

Цей дефект робив водіїв вразливими до інцидентів та збільшив ймовірність аварії на дорозі.
Дефектні модулі можуть «не перейти в положення паркування, коли стоянкове гальмо активовано», таким чином Semi може самостійно відкотитися з місця паркування без відома водія.
Відповідно до документів, станом на сьогодні це не призвело до аварії чи будь-яких пошкоджень.
Як повідомляв Укрінформ, південнокорейські компанії Hyundai та Kia відкликають майже 500 тисяч автомобілів через ризик займання.
Фото: Tesla