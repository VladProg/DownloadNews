Американська компанія Google працює над розробкою нової пошукової системи зі штучним інтелектом.

Як передає Укрінформ, про це повідомляє The New York Times.
Нові функції проєкту Magi створюють дизайнери, інженери та керівники, які працюють у так званих спеціальних кімнатах для налаштування та тестування останніх версій.
Нова пошукова система запропонує користувачам набагато більш персоналізований досвід, ніж поточний сервіс компанії, намагаючись передбачити потреби користувачів.
Лара Левін, представниця Google, сказала у своїй заяві, що «не кожна ідея мозкового штурму веде до запуску продукту, але, як ми вже говорили раніше, ми раді запровадженню нових функцій на основі штучного інтелекту для пошуку та поділимося подробицями найближчим часом».
Згідно з внутрішніми документами, компанія також модернізує вже існуючий пошуковик зі штучним інтелектом.
Зазначається, що мільярди людей щодня користуються пошуковою системою Google для всього, від пошуку ресторанів і напрямків до розуміння медичного діагнозу.
Ця проста біла сторінка з логотипом компанії та порожньою смугою посередині є однією з найпоширеніших веб-сторінок у світі. Зміни в пошуковику матимуть значний вплив на життя звичайних людей.
Як повідомляв Укрінформ, компанія Google планує додати діалогові функції штучного інтелекту (ШІ) до своєї флагманської пошукової системи, на кшталт чат-боту ChatGPT.
Фото: Olly Curtis/Future via Getty Images