Міжнародний автосалон – ІАА – розпочав 7 вересня роботу в Мюнхені замість свого традиційного місця проведення у Франкфурті-на-Майні.

Виставку під назвою «Мобільність IAA» відкрила канцлер ФРН Ангела Меркель, повідомляє кореспондент Укрінформу.


Фото: dpa

Глава уряду підбила підсумки роботи за останні роки та накреслила плани переходу Німеччини до електромобільності. Так, за її словами, за перші 7 місяців цього року було зареєстровано майже 370 тисяч електромобілів та плагін-гібридів. Це більш ніж у 6 разів більше, ніж було в 2019 році, коли проводилася попередня виставка IAA. У 2009 році було поставлено за мету мати на дорогах мільйон електромобілів до кінця 2020 року, нагадала Меркель. Цієї цілі було досягнуто в середині 2021 року, майже вчасно. Уряд разом з виробниками заохочує людей купувати електромобілі, відшкодовуючи до чверті суми машини, що може сягати 9 тисяч євро.

У рамках програми захисту клімату до 2030 року треба створити щонайменше 1 мільйон пунктів зарядки. «Ми перебуваємо в трансформації якої раніше ніколи не було», - заявила Меркель у цьому контексті. Вона зазначила, що на ці цілі федеральний уряд виділить до 2025 року до 7 мільярдів євро, з яких 800 мільйонів євро призначені для створення приватної інфраструктури зарядки електромобілів. Це важливо, оскільки до 85% зарядок відбуваються вдома. Вже обіцяно створення понад 730 тис приватних станцій зарядки.

Загалом у електромобільність, оцифрування та нові автоприводи буде інвестовано 150 мільярдів євро до 2025 року – це означає величезну роботу для німецької автомобільної промисловості, але також свідчить про те, що автопром є не частиною кліматичної проблеми, а частиною її вирішення, підкреслила Меркель.
Канцлер відкреслила важливість мобільності на шляху до кліматичної нейтральності.
«Мобільність майбутнього стане більш екологічною і більш безпечною, ніж сьогодні, завдяки альтернативним приводам та оцифруванню», - сказала канцлер.

Вона також наголосила на тому, що Німеччина хоче стати піонером у справі автономного водіння, яке розвивається так само швидко, як і електромобільність. З ухвалення закону про автономне водіння в липні цього року було створено передумови для використання автомобілів без водія в регулярній експлуатації, що робить Німеччину першою країною у світі, яка пропонує автономне водіння 4-го рівня у громадських місцях.






У Мюнхені відкрився Міжнародний автосалон / Фото з сайту auto-motor-und-sport.de























































У Міжнародному автосалоні-2021, який триватиме до 12 вересня, беруть участь близько 500 експонентів.
Як і минулого разу, в 2019 році во Франкфурті, екоактивісти, зокрема з Greenpeace, протестували проти проведення експо та заважали руху на автобані до Мюнхена.


Фото: dpa