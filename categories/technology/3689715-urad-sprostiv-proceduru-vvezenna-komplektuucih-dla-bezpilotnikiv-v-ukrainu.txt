Кабінет Міністрів прийняв постанову, якою спростив процедуру ввезення комплектуючих для безпілотників в Україну на час воєнного стану.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Важливий крок для розвитку українського ринку БпЛА. Разом з Мінекономіки та за максимальної підтримки СБУ спростили процедуру ввезення комплектуючих для безпілотників в Україну на час воєнного стану. Тепер виробникам дронів не треба буде отримувати на це висновок від Служби безпеки. Уряд ухвалив відповідну постанову», - зазначив він.
Федорові нагадав, що раніше на отримання висновку йшло до 15 днів, а сама експертиза затягувала процес ввезення комплектуючих для дронів. Спрощення процедури пришвидшить ввезення, збірку та доставку цих комплектуючих на фронт.
«Продовжуємо працювати над ліквідацією інших блокерів. Вносимо зміни до Митного та Податкових кодексів. Щоб імпортери БпЛА не сплачували ввізне мито та ПДВ за дрони та комплектуючі на час воєнного стану», - резюмував віцепрем'єр.
Як повідомлялось, уряд підтримав реалізацію протягом двох років експериментального проєкту щодо здійснення оборонних закупівель безпілотних систем вітчизняного виробництва. Це рішення, яке може пришвидшити нашу перемогу та розвинути ринок БПЛА в Україні.
Після консультацій з Генеральним Штабом ЗСУ, Міністерство оборони уклало 16 державних контрактів з українськими виробниками БПЛА. У 2023 році Міноборони планує спрямувати в цей сегмент близько 20 млрд грн.