Новий телескоп «Джеймс Вебб» успішно розгорнув та зафіксував перше з двох крил або бокових панелей головного дзеркала.

Про це повідомляє Укрінформ з посиланням на сайт NASA.
Зазначається, що процес розгортання розпочався 7 січня.
Діаметр основного дзеркала «Джеймса Вебба» складає 6,5 метра із загальною площею 25 кв. метрів. Для можливості запуску телескопа таких розмірів спеціалісти проєкту виготовили дзеркало, що складається з різних частин.
Розкриття основного дзеркала є одним з найвідповідальніших етапів місії, всі сегменти дзеркала повинні працювати як єдина світлозбиральна поверхня.
Очікується, що розгортання другого крила відбудеться 8 січня, що завершить розгортання основних систем телескопа.
Як повідомляв Укрінформ, наприкінці грудня найпотужніший телескоп у світі «Джеймс Вебб» вартістю 10 мільярдів доларів був запущений до космосу.
На момент запуску він є найбільшим, найдорожчим та найчутливішим оптичним та інфрачервоним космічним телескопом в історії людства, та одним з найважливіших проєктів в астрономії в третьому десятилітті 21 ст.
Телескоп дозволить здійснювати широкий спектр досліджень в астрономії і космології, спостерігати деякі найбільш віддалені об'єкти і події у Всесвіті, наприклад утворення перших галактик.
Головне дзеркало телескопа — 6,5-метровий вкритий золотом берилієвий рефлектор — матиме збиральну площу в 25,4 кв.м. завдяки 18 гексагональним дзеркалам діаметром 0,9 кв.м. кожне.