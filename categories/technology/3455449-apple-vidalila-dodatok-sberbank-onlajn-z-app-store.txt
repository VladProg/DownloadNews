Додаток «Сбербанк онлайн» більше недоступний для завантаження й оновлення в магазині App Store через санкції.

Як передає Укрінформ, про це повідомляють «Ведомости» з посиланням на пресслужбу банку.
«Через запроваджені санкції мобільний додаток "Сбербанк онлайн" на платформі iOS недоступний для скачування й оновлення в магазині App Store. Раніше встановлений додаток працює, жодних обмежень щодо його використання немає», — йдеться у повідомленні.
У банку закликали «клієнтів дотримуватися пильності та встановлювати додатки "Сбера" лише за посиланнями, зазначеними на офіційному сайті».
При цьому додаток банку в Google Play доступний для завантаження.
Як повідомлялося, США, ЄС та інші країни запровадили та продовжують запроваджувати санкції проти росії.
США 6 квітня запровадили нові санкції щодо "Сбербанка": активи банку будуть заморожені, а громадянам і компаніям США заборонять вести бізнес з кредитною організацією. Контрагенти мають завершити всі відносини з банком до 13 квітня.