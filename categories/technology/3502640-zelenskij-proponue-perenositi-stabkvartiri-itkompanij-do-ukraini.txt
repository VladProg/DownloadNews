Президент Володимир Зеленський пропонує ІТ-компаніям утворювати в Україні центри спільного обслуговування і R&D-центри, а також переносити до нашої держави штаб-квартири.

Про це він зазначив під час Dragon Capital's Ukraine Virtual Investor Conference, повідомляє Укрінформ із посиланням на пресслужбу ОП.

«Україна – це IT-сектор, який користується одним із найбільш сприятливих законодавств у світі – спеціальним законодавчим режимом «Дія Сіті». І я пропоную переносити штаб-квартири IT-компаній вже й до України, утворювати центри спільного обслуговування та R&D-центри», - сказав глава держави.
Він також підкреслив, що Україна – це «простір цифровізації», який дає простоту і прозорість будь-яким відносинам між людиною та державою, між компанією та державою.
«Це те, чого ви не знайдете сьогодні в більшості країн світу», - звернувся до потенційних інвесторів Президент.
Як повідомлялося, у травні на Закарпатті офіційно запрацював ІТ-кластер, до ради правління кластера увійшли 11 ІТ-компаній.
Фото: ОП