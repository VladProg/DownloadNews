Компанія Meta Марка Цукерберга може припинити роботу соціальних мереж Facebook й Instagram в Європі через суперечку щодо місця зберігання персональних даних користувачів.

Як передає Укрінформ, про це повідомляє Mashable із посиланням на щорічний звіт компанії, який був переданий Комісії з цінних паперів і бірж США.
«Якщо ми не зможемо передавати дані між країнами та регіонами, в яких ми працюємо або якщо нам буде заборонено обмінюватися даними між нашими продуктами та послугами, це може вплинути на нашу здатність надавати наші послуги», – йдеться у повідомленні.
Meta вважає, що все ще зможе досягти нових домовленостей з європейськими регуляторами у 2022 році, але якщо не вдасться, то компанія ймовірно більше не зможе пропонувати низку найбільш значущих продуктів і послуг, включаючи Facebook та Instagram в Європі.
Зазначається, що нині європейське законодавство щодо персональних даних забороняє Meta зберігати дані європейських користувачів на американських серверах.
Як повідомляв Укрінформ, вартість акцій американської компанії Meta, яка володіє соцмережею Facebook, зменшилася на 23% після публікації фінансового звіту за четвертий квартал минулого року.