Гелікоптер NASA Ingenuity на Марсі подолав найбільшу за останні 18 місяців відстань.

Про це повідомляє Space.com, передає Укрінформ.
Зазначається, що Ingenuity здійснив свій 63-й політ на Марсі, здолавши 579 метрів. Це була найбільша відстань, яку подолав марсіанський гелікоптер з 8 квітня 2022 року, коли він пролетів 704 метри.
Останній політ тривав 143 секунди. Ingenuity піднявся на висоту 12 м та досяг швидкості приблизно 22,7 км/год.
Як повідомляв Укрінформ, на початку жовтня у Національному управлінні з аеронавтики і дослідження космічного простору США (NASA) заявили про успішне завершення 61-го польоту на Марсі гелікоптера Ingenuity. В ході польоту він піднявся на висоту 24 метри, що на чотири метри більше від попереднього показника.
Гелікоптер Ingenuity був доставлений на Червону планету разом із марсоходом Perseverance NASA 18 лютого 2021 року. Свій перший політ Ingenuity здійснив 19 квітня. Вертоліт вартістю 85 млн доларів став першим літальним апаратом, запущеним на іншій планеті.
Фото: NASA