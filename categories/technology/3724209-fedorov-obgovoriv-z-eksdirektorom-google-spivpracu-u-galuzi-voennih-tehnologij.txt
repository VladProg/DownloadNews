Віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров обговорив із колишнім генеральним директором компанії Google, мільярдером Еріком Шмідтом співпрацю в напрямі воєнних технологій.

Як передає Укрінформ, про це Федоров повідомив у Фейсбуці.
"Візіонер, мільярдер, колишній генеральний директор Google та великий друг України. Ерік уже давно фінансово та технологічно допомагає нашій країні. Під час зустрічі обговорили нові етапи співпраці. Зокрема, у надважливому напрямі воєнних технологій", — зазначив віцепрем'єр-міністр.
Федоров додав, що розкривати деталі не може, однак попереду багато роботи.
"Дякую Еріку за натхненну розмову. Продовжуємо обʼєднувати найкращих людей навколо України", — наголосив він.
Як повідомлялося, Ерік Шмідт обіймав посаду гендиректора Google у 2001–2011 роках, також входив до ради директорів Apple і великих IT-компаній, співпрацював з Міністерством оборони США у питаннях інновацій. Родина Шмідта заснувала фонди, які займаються благодійністю у сферах сталого розвитку і відповідального використання природних ресурсів.
За оцінкою Forbes, статки Шмідта у 2023 році сягнули $16,2 мільярда.
Фото: Михайло Федоров, Facebook