Росіяни шукають нові методи для отримання несанкціонованого доступу до інформаційних систем організацій та громадян України, зокрема, використовують піратські програми.

Як передає Укрінформ, про це повідомляє Державна служба спеціального зв’язку та захисту інформації.
«Російські хакери постійно шукають нові методи для отримання несанкціонованого доступу до інформаційних систем організацій та громадян України. Фахівці урядової команди реагування на комп’ютерні надзвичайні події CERT-UA застерігають: все більш небезпечним стає використання неліцензійного (піратського) програмного забезпечення. Таке ПЗ ворог поширює навіть через українські торенти», - йдеться у повідомленні.
У Держспецзв’язку наголосили, що навіть одна “зламана” програма (чи то програма з офісного пакета, чи пасьянс “косинка” абощо), встановлена на один із компʼютерів організації, може відкрити двері російським хакерам та спецслужбам рф до інформації про українську організацію.
У відомстві прогнозують, що використання такого вектора кібератак лише зростатиме і надалі. На українських торент-трекерах з'являтиметься все більше нових користувачів, які розповсюджуватимуть небезпечний піратський софт. При цьому мотивація хакерів може бути різною: від кібершпіонажу та деструктивних дій - до викрадення даних банківських карток, а згодом і коштів; чи зараження вірусами-вимагачами з подальшим вимаганням викупу.
Як повідомлялося, у квітні Кабінет Міністрів затвердив Порядок реагування на кіберінциденти та кібератаки.