Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Як передає Укрінформ, про це він написав у Телеграмі.
Зокрема, Федоров зазначив, що Coupa Software Incorporated припинив бізнес у рф.
«Розробник технологічної платформи для управління бізнес-витратами Coupa призупинив діяльність у росії та припинив обслуговування партнерів, які перебувають під санкціями. Компанія призупинила відносини з російськими посередниками та вжила додаткових заходів, щоб підприємства, відрізані від SWIFT або інших платіжних мереж, не могли використовувати Coupa для зв'язку з фінансовими ринками», - заявив міністр.
Крім того, 1Password припиняють створення нових облікових записів у рф, а також прийом платежів у наявних клієнтів.
Федоров зазначив, що наприкінці поточного розрахункового періоду відповідні облікові записи стануть доступними лише для читання. Клієнти можуть продовжувати переглядати та експортувати все у своєму обліковому записі, але більше не можуть додавати чи редагувати елементи.
«1Password - це менеджер паролів, розроблений AgileBits Inc. Він забезпечує місце для зберігання різними паролями, ліцензіями ПЗ та іншої конфіденційної інформації у віртуальному сховищі», - заявив Федоров.
Також стрімінговий сервіс Spotify повністю зупиняє роботу у рф з 11 квітня - це означає, що більше не можна буде скористатися сервісами на сайті та в застосунку.
24 лютого президент рф путін оголосив про початок повномасштабного вторгнення в Україну, російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну США, союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із проєктів з російськими партнерами.