Китайські компанії продовжують купувати американське обладнання для виробництва інтегральних мікросхем, попри обмеження на його експорт, направлені на перешкоджання використанню Китаєм передових напівпровідників для виробництва зброї.

Про це йдеться у річному звіті комісії уряду США з оцінки двосторонньої торгівлі з КНР та ризиків для нацбезпеки й економіки Штатів, передає Укрінформ із посиланням на Reuters.
У 741-сторінковому документі аналізуються обмеження, запроваджені адміністрацією Байдена у жовтні минулого року, які стосуються заборони постачання до Китаю обладнання для виробництва передових чипів на вузлі 14 нанометрів або нижче.
Як ідеться у звіті, імпортери отримують дозволи на придбання обладнання, якщо вони стверджують, що в ньому використовуються старі виробничі лінії. Проте з обмеженими можливостями для перевірок кінцевого використання такого обладнання важко встановити, чи не використовується воно для виготовлення більш досконалих напівпровідників.
Звіт з’явився, коли Сполучені Штати намагаються з’ясувати, як провідному китайському виробнику мікросхем SMIC та телекомунікаційному гіганту Huawei вдалося виготовити передовий 7-нанометровий чіп для живлення нового смартфона Mate 60 Pro попри чинні від минулого року обмеження на експорт.
Huawei та SMIC, крім того, від 2019-го та 2020-го перебувають у санкційних списках США і американським компаніям вже давно заборонено постачати їм передові технології.
Американські фахівці не виключають, що SMIC могла виготовити чип за допомогою обладнання, отриманого до нових правил від жовтня 2022 року, але вони також вказують на інші варіанти отримання цією компанією необхідного обладнання.
Сполученим Штатам вдалося закрити ключову лазівку у своїх зусиллях перекрити доступ Китаю до передових інструментів для виробництва мікросхем, переконавши Японію та Нідерланди, які мають такі ж потужні галузі виробництва цього обладнання, запровадити власні обмеження на їх експорт до КНР.
Проте Китай накопичував обладнання, користуючись розривом між обмеженнями Сполучених Штатів у жовтні 2022 року та аналогічними кроками Японії і Нідерландів у липні й вересні 2023 року відповідно.
Згідно з документом, із січня по серпень Китай імпортував із Нідерландів обладнання для виробництва напівпровідників на суму $3,2 мільярда, що на 96% більше, ніж за той самий період 2022 року, коли було $1,7 мільярда. А загалом за перші вісім місяців цього року обсяг імпорту Китаєм напівпровідникового обладнання з усіх країн досягнув $13,8 мільярда.
У звіті не міститься конкретних рекомендацій щодо усунення прогалин у правилах США, але міститься заклик до Конгресу вимагати щорічної оцінки ефективності експортного контролю за обладнанням для виробництва напівпровідників.
Американсько-китайська комісія з огляду економіки та безпеки була створена в 2000 році для подання щорічного звіту до Конгресу про наслідки економічних зв’язків між Сполученими Штатами та Китаєм для національної безпеки й надання рекомендацій щодо дій уряду.
Як повідомляв Укрінформ, американська компанія Nvidia представила новий графічний процесор H200, призначений для навчання моделей генеративного штучного інтелекту.