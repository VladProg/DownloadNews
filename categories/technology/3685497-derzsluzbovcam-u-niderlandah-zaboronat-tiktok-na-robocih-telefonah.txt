У Нідерландах держслужбовцям не буде дозволено мати програму TikTok на робочих телефонах.

Про це повідомила державний секретар Александра ван Хюффелен у листі до палати представників, передає Укрінформ із посиланням на NOS.
Як зазначається, рішення було ухвалено на основі рекомендації служби загальної розвідки та безпеки.
У короткостроковій перспективі робочі телефони, які отримують державні службовці, будуть налаштовані таким чином, що на них можна буде встановлювати лише попередньо схвалені додатки, а «шпигунські програми» будуть заборонені. Зокрема, це стосується Tіктока - програми китайської компанії ByteDance.
У країні наразі налічується 140 тисяч державних службовців.
Як повідомляв Укрінформ, раніше використовувати застосунок Тікток на робочих телефонах заборонили працівникам міністерства оборони Данії, міністрам та державним службовцям у Великій Британії.
17 березня Нова Зеландія заборонила використовувати цей застосунок на пристроях із доступом до парламентської мережі.
США заборонили Tікток на офіційних пристроях у грудні. Канада, Бельгія та Індія вжили аналогічних заходів.