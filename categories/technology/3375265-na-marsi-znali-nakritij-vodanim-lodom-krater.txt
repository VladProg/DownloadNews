Орбітальний апарат ExoMars Trace Gas Orbiter Європейського космічного агентства (ESA) зробив на Червоній планеті світлину кратера, накритого водяним льодом.

Як передає Укрінформ, про це йдеться у пресрелізі ESA.
Сама світлина 4-кілометрового кратера у Великій Північній рівнині (Vastitas Borealis) на Марсі, була зроблена ще 5 липня цього року.
Зазначається, що кратер частково заповнений водяним льодом, який також особливо переважає на його північних схилах, на яких в середньому протягом року фіксується менше годин сонячного світла.

Темний матеріал, який добре помітний на краю кратера, ймовірно, складається з вулканічних матеріалів, таких як базальт.
Більша частина навколишньої місцевості вулкану вільна від льоду, але була сформована тривалими еоловими процесами.
Еолові процеси - геологічні процеси, викликані активністю вітру. Вітер здатний викликати ерозію, переносити та відкладати гірські породи.
Як повідомляв Укрінформ, проаналізувавши дані, зібрані орбітальним апаратом ExoMars Trace Gas Orbiter Європейського космічного агентства (ESA), вчені виявили значні поклади льоду у великій системі каньйонів Марса - Долині Маринер.
Фото: ESA