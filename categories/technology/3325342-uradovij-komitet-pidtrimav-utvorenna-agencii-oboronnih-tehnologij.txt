Урядовий комітет з питань національної безпеки та оборони, стратегічних галузей промисловості та інфраструктури 30 вересня підтримав проєкт урядового розпорядження "Про утворення державної установи "Агенція оборонних технологій".

Як передає Укрінформ, про це повідомив віцепрем’єр-міністр – міністр з питань стратегічних галузей промисловості Олег Уруський у Фейсбуці.
"На черговому засіданні Урядовий комітет з питань національної безпеки та оборони, стратегічних галузей промисловості та інфраструктури підтримав проєкт урядового розпорядження "Про утворення державної установи "Агенція оборонних технологій". Надалі – рішення уряду, ряд організаційних та нормативних кроків, і в Україні з’явиться нова спеціалізована державна інституція", - зазначив він.
За словами урядовця, Агенція оборонних технологій сприятиме підвищенню ефективності науково-дослідної діяльності в інтересах оборонної промисловості держави, а також надаватиме додаткові можливості підприємствам оборонно-промислового комплексу в забезпеченні потреб Збройних сил України та інших складових сектору безпеки та оборони нашої країни у новітніх зразках озброєння, військової та спеціалізованої техніки.
"Це не буде громіздка та повільна установа. До її складу, безумовно, увійдуть фахівці галузі, які активно співпрацюватимуть із провідними профільними вітчизняними науковими закладами, установами та організаціями, експертними та аналітичними структурами, а також підприємствам різних форм власності в контексті створення та реалізації в Україні сучасних технологічних рішень. Важливим є те, що очікуваний обсяг видатків на утворення та утримання самої Агенції є незначним і складатиме на найближчі кілька років в середньому 30 млн грн на рік", - уточнив урядовець.
Уруський наголосив, що одним з інструментів в роботі Агенції оборонних технологій стане Державна цільова оборонна програма з реалізації в інтересах сектору безпеки та оборони України проєктів з виконання наукових досліджень і розробок, розробок нових технологій, проєкт розпорядження Кабінету Міністрів про схвалення концепції якої вже розроблено Мінстратегпромом.
Як повідомляв Укрінформ, у січні 2021 року Уруський озвучив плани про створення в Україні Агенції оборонних технологій на зразок Управління перспективних дослідницьких проєктів Міністерства оборони США, яка сприятиме створенню перспективних зразків озброєння та військової техніки.
Національний інститут стратегічних досліджень та Український інститут безпекових досліджень запропонували Кабміну та Міністерству оборони створити Агентство з розвитку оборонних технологій.
Повноцінний запуск Агенції оборонних технологій планується на 2022 рік.