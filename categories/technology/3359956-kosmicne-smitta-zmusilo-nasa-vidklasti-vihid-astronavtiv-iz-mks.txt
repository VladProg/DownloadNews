Національне управління з аеронавтики та дослідження космічного простору США (NASA) відклало вихід двох американських астронавтів у відкритий космос, який був запланований на сьогодні ввечері.

Як передає Укрінформ, про це повідомляє пресслужба Міжнародної космічної станції (МКС) у Твіттері.
«NASA отримало повідомлення про (проліт – ред.) космічного сміття повз космічну станцію. Через відсутність можливості належним чином оцінити ризик загрози для астронавтів, команди вирішили відкласти вихід у відкритий космос 30 листопада до отримання додаткової інформації», - йдеться у повідомленні.

Раніше в американському відомстві заявили, що у вівторок, 30 листопада, двоє американських астронавтів вийдуть у відкритий космос з борту МКС для заміни антени, що вийшла з ладу, на її поверхні.

Початок виходу астронавтів був запланований на 21:00 годину за київським часом. Очікувалося, що вони проведуть у відкритому космосі близько 6,5 години.
Як повідомляв Укрінформ, 12 листопада чотири астронавти, які напередодні відправились у космос на кораблі Crew Dragon Endurance, успішно зістикувалися з Міжнародною космічною станцією.