Ударний безпілотник Bayraktar TB3 турецької розробки та виробництва, заявлений як перший у світі БПЛА для зльоту та приземлення на кораблях з короткою злітною смугою, найближчим часом здійснить свій перший політ.

Про це заявив голова правління та технічний директор компанії Baykar Сельчук Байрактар, повідомляє власкор Укрінформу.
“Ми здійснимо перший політ Bayraktar TB3 одразу після TEKNOFEST (в Ізмірі 27.09 - 01.10 - ред.). Він стане першим БПЛА, який приземлиться та злетить з корабля”, - повідомив Сельчук Байрактар.
Він також наголосив на тому, що Bayraktar TB3 стане першим у світі БПЛА, розгорнутим на кораблях з короткою злітною смугою.
За словами керівника компанії Baykar, після того, як в Туреччині було оголошено про розвиток проєкту з розробки бойового безпілотника, який зможе злітати та приземлятися на кораблях з короткою злітною смугою, про роботу над подібними проєктами оголосили в США та Ізраїлі.
Безпілотник Bayraktar TB3 нині готують до першого польоту на базі центру Baykar у Чорлу, що в провінції Текардаг на північному заході Туреччини.
Як повідомляв Укрінформ, у квітні цього року у Туреччині поставили на озброєння Військово-морських сил новий флагман - десантний корабель TCG Anadolu, перший військовий корабель у світі, призначений для дислокації та використання ударних БПЛА. Для розміщення на базі TCG Anadolu своїх безпілотників, компанія Baykar Makina розробила бойовий БПЛА Bayraktar TB3.
Фото: Baykar