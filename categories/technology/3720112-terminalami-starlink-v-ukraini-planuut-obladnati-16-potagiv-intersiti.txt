Міністерство цифрової трансформації спільно з АТ «Укрзалізниця» тестує використання терміналів Starlink у потягах Інтерсіті+ для покращення пасажирам доступу до інтернету.

Про це повідомляє Укрінформ з посиланням на пресслужбу Мінцифри у Телеграмі.
«Працюємо, щоб в українських потягах працював якісний інтернет та зв’язок. Про необхідність доступу до мережі говорять 99% пасажирів. Тестуємо використання терміналів на потязі Інтерсіті+. Він курсує всією Україною, щоб тест був максимально повний. Ще кілька десятків Starlink працюють на потягах, що виконують дипломатичні рейси», - йдеться в повідомленні.
У міністерстві наголосили, що перші результати тесту показали, що найкраще Starlink працюють у поєднанні з мережами LTE. Така модель дозволить забезпечити пасажирів якісним зв’язком протягом 97% шляху. Планується обладнати терміналами Starlink 16 потягів Інтерсіті+.
Як повідомлялось, із початку повномасштабного вторгнення Україна отримала понад 42 тисячі терміналів супутникового інтернет-зв'язку Starlink. Вони забезпечують зв’язком критичну інфраструктуру та соціальні об’єкти.