Платформа YouTube має відійти від політики "маленьких активностей" і виробити чітку політику щодо шкідливого контенту, який містить дезінформацію.

Про це заявив заступник керівника Центру стратегічних комунікацій та інформаційної безпеки Микола Балабан під час обговорення в Укрінформі дослідження "Спіраль залежності: як алгоритми YouTube просувають конспірологію та пропаганду".
"YouTube має відійти від політики маленьких активностей, має налагодити чітку політику щодо шкідливого контенту, контенту, який містить у собі дезінформацію", - сказав Балабан.

Він зауважив, що ця платформа мусить розуміти загрозу з боку тоталітарних або авторитарних держав.
"Вони будуть створювати відео, як би не закривали або демонетизували (канали - ред.). Державі та громадянському суспільству потрібно йти єдиним фронтом і пояснювати платформам, що ядро проблеми - у пропагандистському контенті від тоталітарних країн. Саме з ним потрібно працювати", - наголосив експерт.
Автор дослідження «Спіраль залежності», журналіст Texty.org.ua Сергій Міхальков, зауважив, що є багато факторів, які визначають, яке відео рекомендується користувачеві на YouTube. Серед найважливіших - історія переглядів (алгоритми YouTube враховують відео, які користувач вже дивився, і рекомендує йому схожі); підписка; пошукові запити; взаємодія (YouTube відстежує, з яким контентом взаємодіє користувач: ставить лайки, коментує чи репостить).

Крім того, щоб створити рекомендації, YouTube аналізує не лише користувача, а й людей зі схожими інтересами.
“Наприклад, ви дивитесь відео про теніс. Вам, звичайно, будуть рекомендувати інші відео цієї тематики. Але якщо людина зі схожими інтересами дивиться відео і про кулінарію, то рано чи пізно вам у рекомендації потраплять відео про кулінарію. Таким чином, якщо ви дивитесь пропагандистські, дезінформаційні відео, то такі відео будуть потрапляти в рекомендації людям зі схожими до вас інтересами”, - пояснив журналіст.
За його словами, у середньому 15-20% відео, які були рекомендовані користувачу YouTube, потім переходять у розділ переглянутих відео.
Водночас головний редактор Texty.org.ua Роман Кульчинський звернув увагу на проблему, пов'язану з клікбейтністю заголовків. "Вони (YouTube - ред.) платять гроші людям, які створюють крикливі заголовки для того, щоб залучити аудиторію. Відповідно, серед людей, які захочуть зайти на платформу і заробити гроші, відбувається змагання: хто зробить більш незвичний і сенсаційний заголовок. Тобто, YouTube сприяє тому, щоб різна конспірологія, перекручені факти, емоційність поширювалась у суспільстві", - заявив Кульчинський.

Натомість експерт компанії SubSub, яка займається розвитком YouTube-каналів, Едуард Сухарєв зауважив, що YouTube - це відображення реалій нашого соціуму.

“Проблема двомовності, проблема того, що російський контент домінував не тільки на YouTube, а й на телебаченні, - це відображення того, як працює наш соціум, як люди поглинають контент”, - сказав Сухарєв.
У дослідженні взяли участь 205 користувачів з України та 122 користувачі з Польщі, які встановили розроблений редакцією Texty.org.ua застосунок на браузер для відстеження всіх рекомендацій YouTube. Додаток фіксував дані про переглянутий відеоконтент протягом червня-серпня 2023 р. і рекомендації, які надавала платформа на їх основі.
Як повідомляв Укрінформ, торік на Youtube заблокували понад 100 пропагандистських каналів.