Російське наглядове відомство "роскомнагляд" заявило, що на вимогу генпрокуратури рф обмежить доступ до соцмережі Instagram, яка належить компанії Meta Platforms, Inc.

Про це на своїй сторінці у Фейсбук повідомив віцепрем'єр-міністр – міністр цифрової трансформації Михайло Федоров, передає Укрінформ.
"Розкомнадзор заборонив Instagram на території російської федерації. Радянське життя, про яке так мріють агресори, вже прийшло. Далі буде більше", - йдеться в повідомленні.
Як повідомлялось, 11 березня речник Meta Енді Стоун повідомив, що компанія тимчасово скасовує для користувачів Facebook та Instagram у низці країн заборону на заклики до насильства щодо російських військових-загарбників.
Раніше стало відомо, що в слідчому комітеті рф проти співробітників компанії Meta порушено кримінальну справу про екстремізм у зв'язку з їх "незаконними діями".
Також генпрокуратура РФ надіслала до суду заяву про визнання Meta Platforms Inc. екстремістською організацією. 4 березня в рф прийнято рішення про блокування Facebook.