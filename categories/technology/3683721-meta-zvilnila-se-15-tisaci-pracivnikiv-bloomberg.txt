Компанія Meta Platforms розпочала новий раунд скорочень, анонсованих на початку тижня, зі звільнення 1,5 тисячі рекрутерів та HR-менеджерів.

Про це повідомляє Bloomberg із посиланням на джерела, передає Укрінформ.
Як зазначається, під час зустрічі зі співробітниками у четвер гендиректор компанії Марк Цукерберг заявив, що економічна ситуація, пов'язана зі звільненнями та реструктуризацією, може затягтися на багато років.
Як повідомлялося, раніше Цукерберг оголосив, що Meta має скоротити близько 10 тисяч осіб та закрити набір на 5 тисяч вакансій.
Минулого листопада Meta скоротила приблизно 13% штату, або 11 тисяч людей. За словами Цукерберга, ці звільнення були більше прив'язані до продуктивності співробітників, а нинішні зумовлені фінансовими причинами та розстановкою пріоритетів щодо продуктів.
Meta, яка вкладає мільярди доларів у створення футуристичного Метавсесвіту, бореться із постпандемічним спадом витрат на рекламу.