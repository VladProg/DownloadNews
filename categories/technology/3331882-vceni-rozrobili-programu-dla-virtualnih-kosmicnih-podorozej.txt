Науковці з Федерального технологічного інституту в Лозанні (Швейцарія) представили відкрите програмне забезпечення, яке дозволяє подорожувати Всесвітом у віртуальній реальності.

Як передає Укрінформ, про це повідомляє AP.
Поки що програма Virtual Reality Universe Project (VIRUP) доступна лише у бета-версії.
Сам проєкт зібрав інформацію з восьми баз даних, які налічують щонайменше 4 500 відомих екзопланет, десятки мільйонів галактик, сотні мільйонів космічних об’єктів та понад 1,5 мільярда джерел світла лише з Чумацького Шляху.
«Це дуже ефективний спосіб відвідати всі різні місця, з яких складається наш Всесвіт, і це абсолютно унікально», - заявив астрофізик Ів Реваз.
Зазначається, що віртуальну карту можна переглядати за допомогою окремого обладнання з віртуальною реальністю, окулярів у 3D, як у кіно, або просто на комп’ютері з режимом двовимірного перегляду.
Версія, яка доступна для широкої публіки, є меншою за оригінал.

Як повідомляв Укрінформ, вчені з Імперського коледжу Лондона виявили в магнітосфері Землі стоячі хвилі, які утворюються потоками сонячного вітру. Дослідники вважали, що подібні хвилі повинні поширюватися в напрямку вітру, але виявилося, що це стосується не всіх.