Моніторинговий супутник Sentinel-3 від Європейського космічного агентства (ESA) зробив світлину східної частини Середземного моря, на якій видимі одразу три континенти – Європа, Азія й Африка.

Як передає Укрінформ, про це йдеться у пресрелізі ESA.
«Широкий огляд Sentinel-3 охоплює східний край Середземного моря та навколишні країни», - йдеться у повідомленні агентства.
Зазначається, що цей широкий огляд включає Єгипет на півдні та Ізраїль, Йорданію, Ліван і Сирію на сході. На схід від Червоного моря можна побачити частину Саудівської Аравії, а на захід — Судан. На півночі розташовані острів Кіпр і південне узбережжя Туреччини.

Фото: ESA

«Зеленуватий трикутник єгипетської дельти Нілу контрастує з навколишньою голою пустелею. Менше ніж 3% території Єгипту придатні для сільського господарства, тому дельта є важливим сільськогосподарським регіоном. Каїр, столиця Єгипту, на тлі дельти виглядає коричнево-сірим», - зазначили в ESA.
На зображенні також помітно Червоне море, що з’єднане із Середземним морем Суецьким каналом, одним із найважливіших у світі водних шляхів, що забезпечує прямий зв’язок між Середземним морем та Індійським океаном.
Sentinel-3 — серія важких супутників спостереження Землі, розроблена Європейським космічним агентством у рамках програми «Copernicus».
Як повідомляв Укрінформ, Китай здійснив черговий запуск ракети-носія Long March-2D, яка вивела на навколоземну орбіту 41 супутник, встановивши національний рекорд за кількістю доставлених у космос апаратів однією ракетою-носієм.