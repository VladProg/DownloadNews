З початку повномасштабної агресії з боку росії оперативно виявлено та нейтралізовано більше 120 потужних кібератак на ресурси органів державної влади та військового управління України.

Про це йдеться у повідомленні СБУ у Телеграмі, передає Укрінформ
"Найбільша їх кількість припала на ніч вторгнення – саме тоді ворог хотів знищити весь кіберзахист України. Втім ефективна робота СБУ та інших органів кібербезпеки не дозволила агресору використати кіберпростір для отримання військових переваг", – сказав речник СБУ Артем Дехтяренко у відеоповідомленні.
Співробітники СБУ знешкодили всі спроби окупантів паралізувати стратегічно важливі електронні ресурси чи використати їх для поширення пропаганди.

Вдалося запобігти зламу ІТ-систем об’єктів критичної інфраструктури, операторів зв’язку та ЗМІ.
СБУ почала низку розслідувань, щоб встановити і притягнути винних до відповідальності.
За попередніми даними, організацією кібердиверсій займались спецслужби рф, а реалізували спеціалізовані хакерські групи APT28, АРТ29, Sandworm, BerserkBear, Gamaredon, Vermin тощо.
Як повідомляв Укрінформ, Служба безпеки України від початку широкомасштабної російської агресії станом на 1 квітня затримала 20 ворожих інтернет-агентів у різних регіонах.