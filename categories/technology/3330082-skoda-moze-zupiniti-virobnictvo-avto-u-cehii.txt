Чеська автокомпанія Skoda значно скоротить або повністю зупинить виробництво на своїх заводах в Чехії через нестачу електронних компонентів.

Як передає Укрінформ, про це повідомляє RadioPragueInternational.
Обмеження виробництва триватиме з 18 жовтня до кінця 2021 року.
Причина цього кроку полягає у дефіциті мікросхем, які використовуються у внутрішніх електросистемах автомобілів.
Натомість компанія зосередиться на доопрацюванні великої кількості автомобілів, які вже знаходяться в процесі виробництва.
Зазначається, що це не перший випадок, коли Skoda змушена обмежити виробництво через брак чипів. Виробництво вже було припинено на тиждень протягом останнього тижня вересня. За словами представника Škoda, дефіцит чипів, які виробляються в Азії, може бути викликаний пандемією коронавірусу.
Як повідомляв Укрінформ, японська автомобілебудівна компанія Mazda планує в цьому місяці скоротити виробництво на двох з її підприємств у Японії, оскільки вона не може забезпечити достатнього обсягу постачання комплектуючих.