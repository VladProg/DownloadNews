Державні органи та підприємства, а також приватні компанії в Чеській Республіці забороняють своїм співробітникам використовувати китайську програму «TikTok» на робочих комп'ютерах та телефонах з міркувань безпеки.

Про це повідомляє Radio Pague International, передає Укрінформ.
Минулого тижня Національне управління кібербезпеки та інформаційної безпеки (NÚKIB) випустило попередження проти використання TikTok на пристроях з доступом до важливих інформаційних систем. За словами NÚKIB, додаток становить загрозу безпеці.
Розпорядження на підставі попередження Національного управління кібербезпеки та інформаційної безпеки випустили канцелярія Сенату ЧР та чеські міністерства.
Аналогічне рішення ухвалили, наприклад, напівдержавна енергетична компанія ČEZ, Академія наук ЧР, Чесько-Моравська конфедерація профспілок, банк ČSOB та низка інших установ, організацій та компаній.
Раніше про аналогічне рішення повідомила мерія Праги. Міністерство оборони також заборонило встановлювати на пристрої китайську програму WeChat.
Заборона часто поширюється на особисті пристрої, якщо співробітники використовують їх для роботи. Це випливає з опитування, проведеного агентством ČTK серед органів влади та компаній. Лише деякі державні установи мали власний обліковий запис у соціальній мережі «TikTok», наприклад, Адміністрацію уряду Чеської Республіки, яка вже видалила її.
Як повідомляв Укрінформ, 7 березня міністерство оборони Данії, яка є членом НАТО, у зв’язку з посиленням заходу безпеки в кіберпросторі заборонило своїм співробітникам використовувати застосунок для обміну відео «TikTok» на своїх робочих телефонах.
16 березня у Великій Британії заборонили використання китайського застосунку «TikTok» на робочих телефонах міністрів та державних службовців.
17 березня Нова Зеландія заборонила використовувати китайський додаток «TikTok» на пристроях із доступом до парламентської мережі через проблеми з кібербезпекою.
Фото: DPA