Державна служби спеціального зв’язку та захисту інформації застерігає щодо нової кібератаки з використанням шкідливої програми-викрадача.

Про це йдеться на Телеграм-каналі відомства, передає Укрінформ.
Зазначається, що урядова команда реагування на комп'ютерні надзвичайні події CERT-UA, яка діє при Держспецзв’язку, попереджає про розповсюдження небезпечного файла з назвою «Доповідь0507224.ppt». Він містить зображення-мініатюру, на якій згадується оперативне командування «Південь».
"Відкриття документа зрештою призведе до виконання на комп’ютері шкідливої програми-стілера AgentTesla та викрадення інформації", - наголосили у Держспецзв'язку.
Фахівці припускають, що кібератака була спрямована на державні організації України.
Як повідомляв Укрінформ, від початку повномасштабної війни російська федерація здійснила проти України 796 кібератак, що втричі більше, ніж за аналогічний період минулого року.