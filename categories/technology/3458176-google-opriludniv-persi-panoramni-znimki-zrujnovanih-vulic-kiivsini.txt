Фахівці світового технологічного гіганта Гугл уже оприлюднили перші панорамні знімки зруйнованих вулиць та будівель у населених пунктах Київщини, зокрема, у таких містах, як Ірпінь і Буча.

Про це інформує пресслужба Міністерства внутрішніх справ України у Телеграмі, передає Укрінформ.
«Наразі фахівці Google вже оприлюднили перші панорамні знімки зруйнованих вулиць та будівель у населених пунктах Київської області: у м. Ірпінь, м. Буча, с. Горенка, с. Стоянка та смт Гостомель», - поінформували у міністерстві.
Зазначається, що МВС України та Гугл продовжують оцифровувати наслідки російського вторгнення у зруйнованих містах України. Мета цього спільного проєкту - фіксація завданих російськими загарбниками руйнувань в українських містах та селах.
За його словами, цей проєкт максимально охопить міста, що зазнали найбільших руйнувань.
«Відзнята інформація систематизується та розміщується на Картах Google в режимі перегляду вулиць у відкритому доступі для всіх охочих», - уточнюється у повідомленні.
Як повідомлялося, 7 квітня Міністерство внутрішніх справ разом із експертами Google розпочали проєкт з оцифрування наслідків російського вторгнення у зруйнованих містах України.