На аукціоні Aguttes у Франції продали перше в історії СМС-повідомлення у вигляді невзаємозамінного токена за 107 тисяч євро.

Як передає Укрінформ, про це повідомляє RFI.
В самому повідомленні із 15 знаків було написано: Merry Christmas (З Різдвом Христовим).
За даними Mint, воно було відправлене 3 грудня 1992 року працівнику Vodafone Річарду Джарвісу по мережі компанії.
Саму СМСку продали за 107 000 євро ($120 600).
У Vodafone вже заявили, що передадуть отриману від продажу суму Управлінню Верховного комісара ООН у справах біженців.
Невзаємозамінні токени (NFT) - це особливий тип криптовалюти, який відрізняється від більшості криптовалют, таких як Zcash, та багатьох мережевих або службових токенів, які за своїм джерелом є взаємозамінними; являє собою активи, які існують лише у власних криптосистемах.
Як повідомляв Укрінформ, Національний художній музей України у співпраці зі стартапом StampsDaq випустить ексклюзивну колекцію NFT творів українського мистецтва.