Українська делегація вперше представила національну технологічну екосистему на конференції Collision, що проходить у Торонто (Канада).

Як передає Укрінформ, про це Міністерство цифрової трансформації України повідомляє в Телеграмі.
Конференція Collision у Торонто є найбільшою технологічною подією Північної Америки. Вона об’єднала понад 35 тисяч відвідувачів зі 130 країн, понад 600 топових спікерів та близько 800 інвесторів.

Делегація з України представила на конференції компанії та стартапи, цифрові проєкти і плани на майбутнє, перемоги на технологічному фронті.
"Уже зараз Україну знають як амбітну IT-державу. А невдовзі знатимуть як найпотужніший IT-хаб Європи", – наголосили у Мінцифри.
Як повідомляв Укрінформ, віцепрем'єр-міністр – міністр цифрової трансформації Михайло Федоров заявив, що Мінцифри готує потужну інформаційну кампанію про українську IТ-галузь.