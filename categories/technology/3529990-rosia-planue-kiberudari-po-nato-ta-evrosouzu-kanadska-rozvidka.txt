росія шукає способи завдати кібернетичних ударів по цілях у країнах-членах Європейського Союзу та НАТО.

Про це йдеться у розсекреченому звіті Центру з безпеки комунікацій - канадської спецслужби, відповідальної за зовнішню радіоелектронну розвідку, з текстом якого ознайомився кореспондент Укрінформу.
“За нашими оцінками, росія майже достеменно розробляє кіберможливості для застосування проти цілей у ЄС та НАТО, в тому числі США й Канаді”, - йдеться у документі.
Зазначається, що цілями росії може стати критична інфраструктура у цих країнах.
Окрім цього, росія “посилила кібершпигунство, спрямоване проти країн-членів НАТО у відповідь на підтримку Альянсом України”. “За нашими оцінками, масштаб та серйозність кібероперацій, пов’язаних із російським вторгненням в Україну, майже точно були більшими та частішими, ніж відомо із відкритих джерел”, - наголосили у розвідувальній службі.
У Центрі з безпеки комунікацій додали, що “російські кібероперації намагалися ослабити, завадити, знищити й дискредитувати роботу українського уряду, війська та економіки, отримати контроль над критичною інфраструктурою та зменшити доступ української громадськості до інформації”. “Підтримувані державою російські кібергрупи дуже вірогідно продовжать дії на підтримку російських стратегічних і тактичних військових цілей в Україні”, - підсумували розвідники.
Центр з безпеки комунікацій - канадська спецслужба, відповідальна за зовнішню радіоелектронну розвідку. Кілька років тому при ній було створено спеціальний департамент, який займається кіберзахистом. Спецслужба має мандат на здійснення упереджувальних кібероперацій, покликаних завадити виведенню з ладу канадських систем.