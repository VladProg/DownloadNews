Національне управління з аеронавтики і дослідження космічного простору (NASA) оприлюднило місце висадки посадкового модуля Nova-C компанії Intuitive Machines на Місяці.

Про це повідомляється на сайті NASA, передає Укрінформ.
«Наприкінці 2022 року NASA відправить посадковий модуль для експерименту з видобутку ресурсів із крижаного покриву… на Південний полюс Місяця на хребті, неподалік кратера "Шеклтон" - місця, обраного в результаті багатомісячної оцінки інженерів і вчених», - йдеться у повідомленні.
Як зазначається, цей район має достатнє сонячне освітлення для живлення сонячних батарей протягом 10-денної місії. Також звідти видно Землю, що забезпечить постійний зв'язок із центром управління. Обране місце розташоване неподалік невеликого кратера, що «ідеально підходить» для дослідження роботом.
Очікується, що в межах місії будуть випробувані три демонстраційні технології - експеримент управління з видобутку ресурсів із крижаного покриву полюсів Місяця PRIME-1, тест роботи системи забезпечення комунікаційної мережі 4G/LTE, розробленої компанією Nokia, та Micro-Nova - робот, що "стрибає", створений компанією Intuitive Machines.
Після посадки бурова установка PRIME-1 пробурить крижаний покрив на глибину до 1 метра та витягне місячний ґрунт, який збережуть для подальшого водного аналізу. Також PRIME-1 обладнаний масспектрометром MSolo, який вимірюватиме летючі сполуки.
У разі успіху отримана інформація буде використана для видобутку ресурсів і висадки на Південному полюсі планети місяцеходу VIPER наприкінці 2023 року.
Також повідомляється, що під час експерименту Nokia планує випробувати свою 4G/LTE систему. Невеликий ровер, розроблений Lunar Outpost, відійде від місця висадки на один-півтора кілометра і почне випробовувати роботу бездротової мережі 4G/LTE на різних дистанціях. Ровер передаватиме дані посадковому модулю, який потім надішле їх на Землю.
У разі успіху випробування на Місяці можуть розгорнути комерційну 4G/LTE систему, зокрема для забезпечення відеозв'язку у високій якості для комунікації між астронавтами, апаратами та місячними базами.
Крім цього, в межах місії буде розгорнуто робота Micro-Nova для "стрибка" в найближчий кратер, де робот буде знімати місцевість і видобуток наукових даних, після чого повернеться назад і передасть дані на посадковий модуль. Micro-Nova здатний переносити корисне навантаження вагою близько кілограма на 2,5 кілометра, переміщатися до місячних кратерів і вести спостереження на Місяці у високій якості.
Як повідомляв Укрінформ, дослідники NASA створили перше 3D-зображення атмосфери Юпітера на основі даних, зібраних космічним апаратом «Юнона».
Фото: NASA