Фахівці з Науково-дослідницького інституту Toyota (TRI) розробили метод швидкого навчання роботів новим навичкам.

Як передає Укрінформ, про це йдеться у пресрелізі TRI.
«Наші дослідження у сфері робототехніки спрямовані на те, щоб покращити роботу людей, а не замінити їх. Новий метод навчання дозволяє роботам набагато ефективніше покращувати роботу людей багатьма способами», — зазначив генеральний директор TRI та головний науковий співробітник Toyota Motor Corporation Гілл Пратт.
Попередні найсучасніші методики навчання роботів новій поведінці були повільними, непослідовними, неефективними та часто обмежувалися вузько визначеними завданнями, які виконувалися в дуже обмеженому середовищі.
Робототехнікам доводилося витрачати багато часу на написання складного коду та/або на використання численних спроб для програмування поведінки роботів.

Зазначається, що TRI, використовуючи новий підхід, вже навчив роботів більш ніж 60 складним навичкам, включаючи розливання рідини й використання різних інструментів.
Ці досягнення були реалізовані без написання жодного рядка нового коду, єдиною зміною було введення в робота нових даних.
Розвиваючи цей успіх, TRI поставив перед собою амбітну мету навчити роботів сотні нових навичок до кінця року та 1 000 до кінця 2024 року.
Як повідомляв Укрінформ, новий канадський стартап Acrylic Robotics винайшов робота, який використовує штучний інтелект (ШІ) для масштабного відтворення робіт художників.