Протягом останніх тижнів росія суттєво наростила активність шкідливих кібернетичних дій, покликаних нашкодити партнерам України.

Як повідомляє кореспондент Укрінформу, про це в Оттаві заявила міністерка оборони Канади Аніта Ананд.
“Відколи невиправдане та незаконне російське вторгнення до України почалося понад рік тому, а особливо в останні тижні, ми спостерігаємо помітне зростання активності кіберзагроз з боку росіян, спрямованих проти партнерів України”, - заявила Ананд.
Вона наголосила, що цей тренд фіксується по всьому світу й “Канада - не виняток”.
“Ці дії - безпосередня відповідь на нашу непохитну підтримку народу та уряду України, й вони не перешкодять канадській підтримці України”, - зазначила міністерка.
За її словами, ці шкідливі кібернетичні дії “часто спрямовані на мережі критичної інфраструктури й технології, необхідні для роботи критичних сфер”.
“Зловмисники також використовували розподілені атаки на відмову в обслуговуванні (DDoS) проти державних і приватних веб-сайтів”, - зауважила Ананд.
Міністерка закликала канадські організації, залучені до обслуговування критичної інфраструктури “бути готовими до захисту від відомих кіберзагроз”.
“Якщо ви керуєте критично важливими системами, які живлять наші спільноти, надаєте канадцям доступ до Інтернету, медичне обслуговування чи взагалі управляєте будь-якими службами, без яких канадці не можуть обійтися, ви повинні захистити свої системи. Стежте за своїми мережами. Застосовуйте запобіжники”, - підсумувала Ананд.
Як повідомлялося, під час візиту Прем’єр-міністра України Дениса Шмигаля до Канади цього тижня, російським хакерам вдалося на кілька годин вивести з ладу офіційне інтернет-представництво глави уряду Канади. За день до того технічні проблеми були на сайті канадського сенату.
Фото: THE CANADIAN PRESS/Adrian Wyld