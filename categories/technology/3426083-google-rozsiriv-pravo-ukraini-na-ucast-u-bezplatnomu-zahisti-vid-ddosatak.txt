Віцепрем'єр-міністр – міністр цифрової трансформації Михайло Федоров подякував компанії Google за підтримку України.

Про це він написав у Телеграмі, передає Укрінформ.
«Дякую Google за підтримку України. За ці дні компанія посилила захист для українців через свої інструменти. А росіян наділила санкціями та обмеженнями», - зазначив Федоров.
Зокрема, за його словами, призупинено рекламу Google у росії - більшу частину комерційної діяльності у рф, зокрема рекламу на ресурсах Google та в мережах по всьому світу для всіх російських рекламодавців, нові підписки на Cloud, Google Pay, функціонал для більшості сервісів та функції монетизації для глядачів Ютуба у рф. Проте всі безоплатні сервіси, такі як пошук, Gmail та YouTube, як і раніше, там працюють.
Урядовець зауважив, що триває робота щодо значного обмеження рекомендацій у всьому світі для низки російських державних ЗМІ на платформах Google. У Європі видаляються з Google Play програми російських державних ЗМІ - RT та Sputnik. Відповідно до Регламенту Ради ЄС (ЄС) 2022/350, компанія видалила RT і Sputnik із результатів пошуку в Євросоюзі.
Крім того, задля безпеки українців тимчасово відключено деякі функції Google Maps в Україні, зокрема інформацію щодо автомобільного трафіку та завантаженості доріг. Водночас додано інформацію про центри для біженців та мігрантів у сусідніх країнах.
Також Google розширили право на участь у Project Shield, безоплатному захисті від DDoS-атак, щоб українські урядові вебсайти й посольства по всьому світу могли залишатися в Мережі, захищати себе та продовжувати пропонувати свої найважливіші послуги. Понад 150 сайтів використовують цю технологію, зауважив віцепрем'єр-міністр.
Федоров зазначив, що з 10 березня власники готелів у сусідніх країнах можуть вказати у своєму бізнес-профілі, чи пропонують вони безоплатне чи пільгове розміщення для біженців з України, а місцеві підприємства можуть публікувати у своєму профілі в Пошуку та на Картах інформацію про допомогу українцям.
За словами міністра, у кампусі Google Startups Campus у Варшаві будуть надавати юридичну та психологічну підтримку біженцям з України. Google виділяє 10 млн доларів місцевим організаціям, які допомагають біженцям, які прибувають до Польщі, а також для неурядових організацій у Словаччині, Румунії та Угорщині.
Крім того, на прохання та за підтримки уряду України розпочато розгортання системи швидкого оповіщення про повітряну тривогу для телефонів Android в Україні. Ця робота є доповненням до наявних у країні систем сповіщення про повітряні атаки, зазначив Федоров.
Як повідомляв Укрінформ, сервіс Google Cloud припинив реєстрацію користувачів із росії.