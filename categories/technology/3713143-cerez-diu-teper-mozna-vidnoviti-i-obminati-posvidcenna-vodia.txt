В Україні відсьогодні стала доступною в «Дії» послуга обміну і відновлення посвідчення водія.

Про це поінформувала пресслужба Головного сервісного центру Міністерства внутрішніх справ, передає Укрінформ.
«Відтепер можливо подати заявку на заміну свого водійського через застосунок у кілька кліків. Замовити можна як фізичний пластиковий документ і забрати його у сервісному центрі МВС особисто, так і е-посвідчення, яке є виключно цифровим і дійсним на території України», - заявили у пресслужбі.
Уточнюється, що із запуском цієї послуги Україна стала першою країною в Європі, де можна відмовитись від фізичного бланку посвідчення водія, а отримати лише цифровий документ. За інформацією ГСЦ МВС України, електронне посвідчення є чинним на всій території України.
Громадянам для того, щоб подати заяву на обмін або відновлення посвідчення водія в «Дії», потрібно перейти до меню «Послуги» та натиснути пункт «Заміна посвідчення водія» або на значок контекстного меню на цифровому водійському та обрати пункт «Замінити посвідчення». Потім потрібно обрати причину заміни документа.
Після цього особа має підтвердити або вказати місце реєстрації проживання; обрати тип посвідчення: цифрове (е-посвідчення) чи пластик+цифрове (звичайний формат); обрати сервісний центр МВС, де їй буде зручно забрати пластиковий документ; підтвердити або вказати контактні дані; підписати заяву; сплатити за послугу.
Зазначається, що після подачі заявки на обмін або відновлення посвідчення водія протягом 10 хвилин варто сплатити за послугу, інакше заява анулюється.
«І все — слідкуйте за статусом заявки і після виготовлення прямуйте до обраного сервісного центру МВС, щоб забрати нове пластикове посвідчення. Або ж просто зачекайте, коли Дія надішле push-повідомлення про готовність е-посвідчення», - поінформували у ГСЦ.
Уточнюється, що обмін е-посвідчення на звичайне пластикове посвідчення водія із його відображенням також у Дії та електронному кабінеті водія відбувається так само, як і обмін звичайного на звичайне.
За даними Головного сервісного центру МВС, на час дії воєнного стану в Україні для обміну та відновлення посвідчення водія медична довідка не є обов’язковою.
«Графа про групу крові водія може залишатися незаповненою зараз — це не впливає на чинність документу. Саме тому при замовленні послуги в Дії немає графи, куди потрібно прикріпити медичну довідку про придатність до керування транспортними засобами», - заявили в установі.
Як повідомлялося, 7 грудня 2022 року Прем’єр-міністр України Денис Шмигаль підписав урядову постанову, яка дозволяє використовувати лише електронне водійське посвідчення в Дії без пластикового аналога.
Фото: Мінцифри