Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Як передає Укрінформ, про це він написав у Телеграмі.
Зокрема, фінська компанія Accountor ініціювала вихід із російського ринку. «Компанія оголосила, що вже почала процес припинення діяльності. Accountor спеціалізується на програмних рішеннях та аутсорсингових послугах для фінансових та HR-служб», - зазначив Федоров.
Також AliExpress припинив приймати для оплати замовлень картки банків, що потрапили під санкції, оплачувати замовлення можна через Qiwi.
Крім того, компанія Wolters Kluwer припинила вести бізнес у рф та білорусі, за винятком деяких продуктів для здоров'я, для яких є вагомі гуманітарні причини. Wolters Kluwer NV - голландська компанія, що надає інформаційні послуги. Компанія обслуговує юридичні, ділові, податкові, бухгалтерські, фінансові, аудиторські, ризикові, нормативні та медичні ринки.
«Downdetector у російській версії більше немає. Якщо перейти за посиланням downdetector. ru, користувача перекине на міжнародну версію, де багато російських сервісів відсутні.Downdetector - це платформа, яка дозволяє відстежувати збої в роботі соціальних мереж, месенджерів та інших сайтів», - заявив Федоров.
Також програма для SEO-просування сайтів SE Ranking припинила роботу у рф та взаємодію з російськими користувачами. Компанія продовжить виконувати зобов'язання за поточними договорами, але купівля, продовження підписок та поповнення балансу неможливі.
Міністр також повідомив, що одна з двох провідних міжнародних баз даних наукового цитування Web of Science, яка надає відомості про публікації та їх цитування в наукових журналах, стала недоступною для дослідників із рф.
Крім того, американський виробник Emerson Electric покидає рф. «Emerson Electric - велика транснаціональна корпорація. Компанія поєднує технологію та інжиніринг у багатьох галузях промисловості й пропонує технологічні рішення для промислових, комерційних і споживчих ринків», - зазначив Федоров.
24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із спільних проєктів.