Власник Twitter Ілон Маск заявив, що компанія виконуватиме нове законодавство ЄС щодо протидії дезінформації, коли воно набуде чинності.

Про це повідомляє Benzinga, передає Укрінформ.
Відповідаючи в ефірі французького телеканалу на запитання про нове законодавство ЄС щодо цифрових послуг (Digital Services Act), Маск сказав: «Якщо закон буде діяти, Twitter зобов’язується його дотримуватися».
Йому довелося повторити це твердження щонайменше чотири рази протягом інтерв'ю.
Маск також наголосив на важливості ретельного визначення мови ворожнечі, щоб уникнути надмірної цензури.
Зазначений закон набуде чинності 25 серпня та передбачає зобов’язання для медіаплатформ швидко реагувати на появу сумнівного контенту.
Мережу Twitter класифіковано як велику медіаплатформу відповідно до закону ЄС "Про модерацію контенту", отже вона зобов’язана вживати заходів проти фейкових новин, починаючи з 25 серпня.
Як повідомлялося, міністр цифрових технологій Франції Жан-Ноель Барро заявляв, що платформу Twitter можуть заборонити в Європі, якщо вона не дотримуватиметься нового Європейського закону про цифрові послуги, який набуде чинності в ЄС наприкінці серпня.
Відколи Маск придбав компанію Twitter у жовтні минулого року, мережа схвалила на 83% більше запитів щодо цензури від урядів Туреччини та Індії.
У травні комісар ЄС з питань внутрішнього ринку Тьєррі Бретон заявив, що Twitter виходить із добровільної угоди Європейського Союзу про боротьбу з дезінформацією в інтернеті.