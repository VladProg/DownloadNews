Автомобіль, що літає, AirCar був представлений на фестивалі TEKNOFEST, який відбувається в турецькому Ізмірі.

Про це повідомляє Укрінформ з посиланням на TRT Haber.
“Це транспортний засіб, який може розвивати швидкість 120 кілометрів і має запас ходу 50 кілометрів. Ви можете приїхати сюди з Конаку (район Ізміра - ред.) за 7 хвилин на цьому транспортному засобі”, - розповів розробник авто, інженер Мехмет Туран.
За його словами, вже були проведені льотні випробування відповідного авто, вага якого складає 450 кг.
“Ми здійснили майже 100 тестових польотів. Під час тестових польотів ми тримаємо його в повітрі близько 15 хвилин. Ці тестові польоти здійснюються у межах 30-40 метрів”, - повідомив розробник.
Авто, що літає, було представлене на технофестивалі міністерством промисловості та технологій Туреччини та фундацією турецької технологічної команди.
Як повідомляв Укрінформ, найбільший технологічний фестиваль Туреччини TEKNOFEST цьогоріч, з нагоди святкування 100-річчя Турецької Республіки, проводиться в трьох найбільших містах країни - Стамбулі, Анкарі та Ізмірі.
Фото: www.trthaber.com