Команда проєкту UA Anti Spam Bot, яка створила бот для видалення коментарів у Телеграмі, що стосуються забороненої до публікації інформації про війну в Україні, планує боротися з російською пропагандою.

Про це в інтерв'ю для Укрінформу розповів керівник проєкту UA Anti Spam Bot Дмитро Вакуленко.
«Ми думаємо над тим, щоб запустити функцію, яка б дозволила видаляти російські або проросійські дезінформацію та пропаганду. Саме російські наративи. Це не так просто зробити, але у цьому є потреба», - сказав він.
Вакуленко зазначив, що наразі у Телеграмі дуже багато ботів маскуються під справжніх людей, які поширюють російські наративи.
За його словами, наразі команда проєкту зосереджена на роботі із запуску інструменту для боротьби з цим явищем. Зокрема, шукає партнерів поміж організацій та інституцій, які б допомогли реалізувати таку функцію.
Як повідомляв Укрінформ, UA Anti Spam Bot був створений у перші дні повномасштабного вторгнення для боротьби із засиллям коментарів у Телеграмі, в яких була вказана стратегічна інформація про перебіг війни в Україні (про пересування військових, про українські блокпости, про прильоти ворожих ракет тощо). Пізніше функції бота було розширено, і його також навчили видаляти різний неприйнятний контент: шахрайські повідомлення, посилання на фішингові сайти, контент 18+ і т.д.
Навесні 2023 року команда волонтерського проєкту UA Anti Spam Bot розробила чатбот, який блокує коментарі на тему контрнаступу ЗСУ в Tелеграм-каналах і групах.
Інтерв'ю Укрінформу читайте завтра, 12 серпня.
Фото з відкритих джерел