Президент України Володимир Зеленський підписав закон про хмарні послуги.

Як передає Укрінформ, про це у Фейсбуці повідомляє Міністерство цифрової трансформації України.
«Президент України підписав закон про хмарні послуги. Тепер державні органи зможуть зберігати дані у хмарних сервісах», - йдеться у повідомленні.
Зазначається, що для того, щоб обробляти дедалі більше інформації, органам влади та місцевого самоврядування необхідно періодично збільшувати кількість обчислювальних та людських ресурсів.
«Щоб оптимізувати цей процес, ми плануємо перенести основні державні ІТ-сервіси у «хмари», - поінформували у міністерстві.
Також у Мінцифрі пояснили, що зміниться із упровадженням хмарних послуг у держорганах.
За даними міністерства, цей закон дозволить прибрати корупційні ризики під час закупівлі серверного обладнання; пришвидшиться впровадження інновацій в органах влади.
«Також закон про хмарні послуги зробить Україну привабливою для найбільших світових вендорів хмарних сервісів — Microsoft, AWS, Google Cloud. Тож ми станемо на крок ближчими до побудови гіпермасштабних датацентрів. Цифровізація триває», - поінформували у міністерстві.
Як повідомляв Укрінформ, Верховна Рада 17 лютого ухвалила закон "Про хмарні послуги", який врегульовує правові відносини, пов’язані з використанням технології хмарних обчислень, а також з наданням хмарних послуг.