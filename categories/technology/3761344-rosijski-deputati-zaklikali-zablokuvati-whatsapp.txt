Депутати верхньої та нижньої палат російського парламенту закликали переглянути офіційну позицію РФ з приводу роботи WhatsApp, що належить компанії Meta, після того, як мессенджер повідомив про запуски інформаційних каналів.

Про це повідомляє Укрінформ із посиланням на Телеграм-канали російських політиків.
Першим про це заявив депутат Держдуми РФ Антон Горелкін. «Якщо продукт екстремістської компанії Meta починає розширювати функціональність на стороні масового поширення інформації, офіційна позиція щодо його діяльності на території РФ може бути переглянута», — написав Горелкін.
Голова комітету Держдуми РФ з інформаційної політики Олександр Хінштейн також вважає, що якщо WhatsApp запустить російськомовні інформаційні канали, то «правильним буде переглянути ставлення до цього месенджера, аж до його блокування».
Подібну позицію висловив і голова комітету Радфеду РФ з питань оборони та безпеки Віктор Бондарєв. На його думку, поява каналів призведе до того, що WhatsApp перетвориться на засіб інформаційної війни та «джерело виникнення фейків» про російське вторгнення в Україну.
Речник Кремля Дмитро Пєсков на брифінгу для журналістів 14 вересня не став коментувати пропозиції щодо блокування месенджера WhatsApp.
Як повідомлялося 13 вересня WhatsApp оголосив, що запускає функцію каналів більш ніж у 150 країнах. Свої канали вже створюють «тисячі організацій, спортивних команд, митців та лідерів думок». У найближчі місяці можливість створення каналу з'явиться у всіх користувачів.
WhatsApp належить компанії Meta, яку оголосили в Росії «екстремістською організацією» у березні 2022 року, невдовзі після повномасштабного вторгнення військ РФ в Україну. У Росії заблокували соцмережі компанії Facebook та Instagram. При цьому месенджер WhatsApp обмеження досі не торкалися.