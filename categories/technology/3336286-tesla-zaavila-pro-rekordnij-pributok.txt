У компанії Tesla Ілона Маска заявили про рекордний чистий прибуток у третьому кварталі 2021 року.

Як передає Укрінформ, про це повідомляє CNBC.
Чистий прибуток компанії у третьому кварталі склав 1,62 млрд доларів США проти 331 млн за аналогічний період минулого року. Це вдруге для Tesla, коли прибуток компанії за три місяці перевищує 1 мільярд доларів США.
Виручка компанії у третьому кварталі становила 13,76 млрд доларів.
Зазначається, що ці фінансові показники є результатом покращення показників у сфері продажів електрокарів компанії, які зросли на 30,5% та демонструють хороші результати впродовж останніх п’яти кварталів.
Водночас у компанії Маска нагадали, що нестача чипів у світі залишається викликом для Tesla. «Різноманітні виклики, включаючи дефіцит напівпровідників, впливають на нашу здатність підтримувати роботу заводів на повній потужності», - йдеться у заяві.
Як повідомляв Укрінформ, у КНР компанія Geely запускає виробництво нового електрокара Zeekr 001, що може повноцінно конкурувати із Tesla Model S.