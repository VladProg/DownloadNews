Міжнародна група астрономів NASA вперше виявила важливу для життя молекулу вуглецю в космосі завдяки телескопу James Webb.

Як передає Укрінформ, про це повідомляє CNN.





Сполука, яка називається метиловий катіон (CH3+), була виявлена в протопланетному диску d203-506 у молодій зоряній системі, розташованій на відстані в 1 350 світлових років від Землі в туманності Оріона.
Вуглецеві молекули інтригують вчених, оскільки вони є основою всього життя, яке ми знаємо та розуміємо.
Метиловий катіон вважається ключовим компонентом, який допомагає утворювати складніші молекули на основі вуглецю.
Зазначається, що після утворення CH3+ це призводить до додаткових хімічних реакцій, які дозволяють створювати складніші молекули вуглецю навіть за низьких температур у космосі.
«Ця знахідка не тільки підтверджує неймовірну чутливість James Webb, але й підтверджує постульоване центральне значення CH3+ у міжзоряній хімії», — розповіла співавтор дослідження Марі-Алін Мартен-Друмель, яка працює науковим співробітником Інституту молекулярних наук Орсе при Університеті Париж-Сакле у Франції.
Як повідомляв Укрінформ, група астрономів із Техаського університету A&M (США) завдяки телескопу James Webb виявили найдавніші відомі приклади складних органічних молекул у Всесвіті.

Ілюстрації ESA/Webb/NASA/CSA