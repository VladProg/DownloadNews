У квітні російські хакери вдалися до незвичайної кібероперації, що складалася з подвійної кібератаки й операції інформаційного впливу.

Про це Державна служба спеціального зв’язку та захисту інформації України повідомила в Телеграмі, передає Укрінформ.
"Спочатку відбулася кібератака на одне з міністерств України, а після цього – на одне з українських медіа. Хакери зламали сайт видання і опублікували новину про злам міністерства, з критикою діяльності CERT-UA", — зазначили у службі.
У Держспецзв’язку вважають, що таким чином ворог намагався викликати в українців недовіру до даних у медіа та до державних органів.
Як повідомлялося, урядова команда реагування на комп’ютерні надзвичайні події CERT-UA, що діє при Держспецзв’язку, у ручному режимі опрацювала понад 700 кіберінцидентів і кібератак, 151 з яких сталася протягом квітня.