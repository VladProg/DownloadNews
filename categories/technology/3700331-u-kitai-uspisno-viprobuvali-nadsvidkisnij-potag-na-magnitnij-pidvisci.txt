У Китаї група дослідників успішно провела перше в країні випробування повнорозмірного прототипу надшвидкісного потяга на магнітній підвісці (левітації, маглев), здатного розвивати швидкість до 1 тисячі кілометрів на годину.

Про це повідомляє державне телебачення CGTN, передає Укрінформ.
Потяг на магнітній підвісці, розроблений компанією CASIC (China Aerospace Science and Industry Corporation), призначений для перевезення пасажирів і вантажів зі швидкістю 1000 км/год або навіть швидше в спеціальній низьковакуумній трубі. Розробники вважають, що в майбутньому його використовуватимуть для пересування між кластерами мегаполісів.
Випробування проводилось на швидкості 623 км/год за звичайних атмосферних умов, без вакууму, на півночі Китаю в місті Датун, провінція Шаньсі, де збудована експериментальна траса для експериментів із надпровідною магнітною підвіскою.

За словами учасників проєкту, експеримент попередньо підтвердив наукову раціональність конструкції такого надшвидкісного потяга.
Для досягнення максимальної швидкості та перевірки надійності роботи всіх систем дослідницька група планує провести додаткові випробування.
На сьогодні Китай використовує швидкісні потяги з максимальною швидкістю 350 км/год.
Як повідомляв Укрінформ, Державне космічне управління КНР та Академія наук Китаю спільно опублікували глобальні кольорові зображення Марса, отримані за допомогою орбітального апарату «Тяньвень-1».