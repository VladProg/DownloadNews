Українська влада була добре підготована до потенційних кібератак російських хакерів напередодні повномасштабного вторгнення, зокрема, через допомогу західних технологічних компаній.

Як передає Укрінформ, про це повідомляє Bloomberg.
За словами експертів з кібербезпеки, російські хакери здійснювали атаки на українські мережі ще з 2015 року, серед яких напад у 2017 році на український фінсектор за допомогою вірусу NotPetya.
Не виключаючи можливу кібератаку з боку росії, українські чиновники почали готуватися до "зустрічі" російських хакерів ще восени 2021 року.
Окрім підтримки західних урядів, технологічні компанії, такі як Microsoft, Google та інші, надали підтримку українському уряду для посилення кіберзахисту.
Крім надання безкоштовного програмного забезпечення, технологічні компанії також поділилися своїм аналізом роботи російських хакерів, допомогли українському уряду дослідити вразливі місця у своїх мережах і надали йому розвідувальні дані про кіберзагрози.
Як повідомлялося, за даними Інституту масової інформації, за 11 місяців війни на медіа було здійснено 42 кібератаки.
В останньому звіті Держспецзв'язку зазначається, що російські хакери замість атаки на організації-цілі за допомогою фішингу почали зміщувати акцент на використання технічних вразливостей установ, які надають послуги операторам критичної інформаційної інфраструктури, зокрема, розробників та інтернет-провайдерів.