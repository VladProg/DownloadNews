Україна має твердий намір долучитися до проєкту з відправлення людей на Місяць.

Про це в інтерв’ю Укрінформу заявив голова Державного космічного агентства Володимир Тафтай.
“Україна максимально рішуче налаштована брати участь у міжнародному проєкті з повернення людини на Місяць. Ми – підписанти програми «Артеміда». І я абсолютно впевнений, що будемо безпосереднім учасником процесу”, - сказав Тафтай.
Він наголосив, що вітчизняна космічна галузь має що запропонувати світові. “Україна має дуже потужний потенціал, доведений десятиліттями створення ракетної техніки. Ми маємо суттєві напрацювання. Зокрема, у КБ “Південне” є концепти, здатні допомогти побудові Місячного поселення, створенню відповідних енергосистем та систем життєдіяльності, подачі кисню тощо”, - зазначив голова ДКАУ.
Як повідомлялось, американське космічне агентство NASA перенесло на рік перший за останні кілька десятиліть політ людини на Місяць. Місія "Артеміда-3" (Artemis-3) тепер має вирушити на супутник Землі у 2025-му, а не 2024 році.
13 жовтня 2020 року в межах 71-го Міжнародного астронавтичного конгресу вісім держав підписали домовленості в рамках програми «Артеміда» щодо принципів співпраці в цивільному дослідженні й використанні Місяця, Марсу, комет та астероїдів у мирних цілях.