Ілон Маск у понеділок уклав угоду про купівлю компанії Twitter Inc за $44 мільярди, що передає контроль над однією з найбільших платформ соціальних медіа найбагатшій людині світу.

Про це повідомило в понеділок американське агентство Reuters із посиланням на джерела, обізнані з деталями фінансової операції, передає Укрінформ.
«Це стає знаменним моментом для 16-річної компанії, яка є однією із найвпливовіших громадських платформ у світі, а тепер стикається з цілою низкою проблем», - зауважується в повідомлення.
Ще минулого тижня переговори про купівлю Twitter Ілоном Маском вважалися невизначеними, втім вони прискорилися впродовж вихідних – після того, як Маск розповів акціонерам компанії про деталі фінансування своєї пропозиції.
Сам же Маск у цьому зв’язку заявив: «Свобода слова – це основа функціонуючої демократії, а Twitter є міською площею в цифровому форматі, де обговорюються питання, життєво важливі для майбутнього людства», – сказав Маск у заяві.
Як повідомляв Укрінформ, головний виконавчий директор компаній SpaceX й Tesla Ілон Маск запропонував Twitter викупити всі його акції два тижні тому. Мільярдер уже володів 9,2% акцій цієї компанії.
Фото: DPA