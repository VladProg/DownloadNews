Європейський парламент заборонив у вівторок використання соціальної мережі TikTok на службових пристроях і рекомендував депутатам Європарламенту видалити його зі своїх телефонів.

Як передає Укрінформ, про це повідомляє Politico.

Наслідуючи приклад Єврокомісії та Ради ЄС, президент парламенту Роберта Метсола та генеральний секретар Алессандро Кьоккетті повідомили близько 8 тис. чиновників про те, що до 20 березня вони повинні видалити TikTok з корпоративних пристроїв, таких як мобільні телефони та планшети.
Також прибрати TikTok з особистих пристроїв «настійно рекомендується» депутатам Європарламенту та їхнім співробітникам і помічникам.
«У зв'язку з використанням платформи соціальних медіа TikTok виникли побоювання щодо кібербезпеки, зокрема захисту і збору даних третіми сторонами», – ідеться в електронному листі парламенту, розісланому співробітникам у вівторок.
Водночас речник групи Європейської народної партії в Європарламенті Педро Лопес заявив, що група не планує видаляти свій акаунт у TikTok, який має 50 тис. передплатників.
«Ми не видалятимемо наш акаунт в TikTok, – сказав Лопес. – Я вважаю абсурдним відмовлятися від найшвидше зростаючої соціальної мережі в Європі, навіть якщо китайці використовують її для шпигунства».
Як повідомляв Укрінформ, 23 лютого Європейська комісія заборонила співробітникам використовувати TikTok, що належить китайській компанії ByteDance, через проблеми безпеки.