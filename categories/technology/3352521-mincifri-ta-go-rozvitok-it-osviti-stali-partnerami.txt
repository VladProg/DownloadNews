Міністерство цифрової трансформації України та громадське об'єднання «Розвиток ІТ освіти» 16 листопада підписали меморандум про партнерство та домовилися про взаємодію у напрямку розвитку ІТ-освіти в країні.

Про це Укрінформу повідомив співзасновник ГО та підприємець Анатолій Бойко.
“Спільний меморандум про партнерство відкриває для нас нові горизонти співпраці, такі як інтеграція проєктів Мінцифри в межах роботи нашого інноваційного Хабу ФІОТ (факультету інформатики та обчислювальної техніки - ред.), різнобічні колаборації, залучення спікерів міністерства до програми лекцій у Хабі та багато іншого”, - зазначив Бойко.
За його словами, держава демонструє високу готовність до спільної роботи з IT-спільнотою України.
З боку Мінцифри меморандум підписав заступник міністра з питань розвитку ІТ-сфери Олександр Борняков.
Заступник міністра наголосив, що співпраця з навчальними закладами та громадськими організаціями має великий потенціал щодо подальшого розвитку людського ресурсу та ІТ-напрямку в країні.
“Зараз активно працюємо над питанням IT-освіти спільно з МОН, навчальними закладами та бізнесом. Сьогодні маємо ще одного партнера – ГО “Розвиток IT-освіти”, – прокоментував Борняков.
Він також додав, що, за даними Opendatabot, за 9 місяців 2021 року IT-експорт України зріс на 35%. Вже сьогодні країну знають у світі як великого експортера IT-товарів та послуг, але, підкреслив Борняков, для подальшого розвитку необхідно зосередитися на наших конкурентних перевагах.

“Реформа IT-освіти є не тільки завданням навчальних закладів, а й нагальною потребою ІТ-бізнесу в Україні, без задоволення якої неможливий подальший розвиток економіки, адже світ стає все більш цифровим з кожним днем. Сьогодні ми заклали дуже важливе підґрунтя для подальшої співпраці науки, бізнесу та держави з метою розбудови успішного цифрового майбутнього”, - вважає Сергій Мартинчук, голова представництва Cisco в Україні.
Як повідомлялось, “Розвиток IT освіти” – це громадська організація випускників факультету інформатики та обчислювальної техніки (ФІОТ) НТУУ КПІ ім. Ігоря Сікорського, яка має на меті розвиток технологічної інфраструктури та IT-нетворку в Україні для зменшення відпливу студентів IT-спеціальностей за кордон. Серед проєктів організації – створення на базі КПІ Хаба ФІОТ, Інтелектуального Роботодрому та Смартпарку.
Фото: пресслужба Мінцифри