Марсохід Національного управління США з аеронавтики та дослідження космосу (NASA) Curiosity здолав вже 30 км у кратері Гейл на Червоній планеті.

Як передає Укрінформ, про це повідомляє пресслужба апарату (JPL).
«Я щойно досяг віхи, яку перевершив лише Opportunity: 30 км на Марсі», - йдеться у повідомленні.
Зазначається, що Curiosity вже багато дослідив за понад 10 років подорожі у кратері Гейл, але є ще багато каменів, зразки яких можна взяти та проаналізувати.

Curiosity - роботизований ровер розмірами з автомобіль, який досліджує Марс та є частиною програми NASA Марсіанська наукова лабораторія. Він був запущений з мису Канаверал 26 листопада 2011 року, прибув на Марс у 2012 році.


Фото: Curiosity Rover
Місія іншого марсоходу від NASA - Opportunity тривала з 2004 до 10 червня 2018 року. За цей час він загалом здолав 45,16 км.
Як повідомляв Укрінформ, надані китайським марсоходом Чжужун (Zhurong) дані про поверхню та склад її матеріалу підтверджують існування рідкої води в низьких широтах Марса, найтепліших регіонах Червоної планети.