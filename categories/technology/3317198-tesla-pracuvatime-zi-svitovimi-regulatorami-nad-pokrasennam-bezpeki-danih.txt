Виробник електромобілів Tesla Inc (TSLA.O) працюватиме зі світовими регулюючими органами над забезпеченням безпеки даних.

Як передає Укрінформ з посиланням на Reuters, про це заявив генеральний директор компанії Ілон Маск на Всесвітньому конгресі з нових енергетичних автомобілів у Китаї у п'ятницю.
«Зі швидким зростанням технологій автономного водіння безпека даних транспортних засобів викликає більше занепокоєння громадськості, ніж будь-коли раніше», - зазначив Маск, додавши, що безпека даних - це відповідальність не тільки однієї компанії.
Автомобілі оснащуються набором датчиків і камер для допомоги водіям, який постійно збільшується. Але дані, що генеруються таким обладнанням, також можуть використовуватися виробниками для розробки нових технологій, таких як автономні системи водіння, що викликає занепокоєння щодо конфіденційності та безпеки, особливо коли інформація відправляється за кордон.
Автовиробники в Китаї зобов'язані зберігати дані, що генеруються транспортними засобами, на місці, і повинні отримувати дозвіл регулюючих органів, коли їм необхідно експортувати критично важливі дані за кордон.
Tesla, яка виробляє автомобілі в Шанхаї, перебуває під пильною увагою в Китаї щодо зберігання і обробки даних про клієнтів.
Фото: Getty Images