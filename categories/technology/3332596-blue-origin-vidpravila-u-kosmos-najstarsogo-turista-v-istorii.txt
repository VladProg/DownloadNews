Компанія Blue Origin запустила у космос 90-річного туриста Вільяма Шатнера на борту ракети NS-18, а також інших трьох туристів.

Як передає Укрінформ, про це повідомляє Independent.
Таким чином, 90-річний актор став найстаршою людиною, яка коли-небудь подорожувала у космос, випередивши 82-річну Уоллі Фанк, котра брала участь у першому польоті екіпажу Blue Origin у липні.

Цей запуск кілька разів відкладався через вітряну погоду на майданчику Blue Origin у Техасі, але нарешті ракета полетіла приблизно о 9.50 за місцевим часом.
Разом із Шатнером у космос вилетіли ще троє туристів: Одрі Пауерс - віцепрезидент з питань місійних та польотних операцій Blue Origin, Кріс Бошуйзен - колишній інженер NASA та Глен де Вріс, співзасновник фірми-розробника програмного забезпечення Medidata.
Blue Origin - одна з трьох компаній, що стали першопроходцями у новій ері космічного туризму, компанії SpaceX та Virgin Galactic останнім часом також відправляють цивільних осіб у космос.
Як передавав Укрінформ, останній (восьмий) політ у космос ракети New Shepard відбувся 26 серпня. Також це була вісімнадцята космічна місія для компанії Blue Origin. Політ ракети тривав 10 хвилин 15 секунд, а пікова швидкість корабля досягла позначки 3 592 км/год.