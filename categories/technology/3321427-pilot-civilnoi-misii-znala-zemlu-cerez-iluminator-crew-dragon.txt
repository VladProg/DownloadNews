Екіпаж цивільної місії Inspiration4 зняв відео неймовірного краєвиду на Землю через куполоподібне вікно космічного корабля Crew Dragon.

Про це повідомляє Укрінформ із посиланням на Space.com.
90-секундне відео зняла пілот цивільної місії Сіан Проктор. На відео з’являються інші члени екіпажу – Гейлі Арсено, Кріс Семброскі і Джаред Айзекман, які повільно піднімають кришку з купола. Після цього перед астронавтами відкрився вид на Землю з висоти 590 км, що вище, ніж коли-небудь літав Crew Dragon. Висота орбіти МКС становить близько 400 км.

Коли SpaceX вперше продемонструвала купол у березні, засновник і гендиректор компанії Ілон Маск заявив, що 360-градусний огляд, який він надає, буде "буквально не з цього світу".
Як повідомляв Укрінформ, запуск корабля з екіпажем Inspiration4 відбувся 16 вересня. До його складу увійшли бізнесмен та ініціатор місії Джаред Айзекман, пілот Сіан Проктор, бортовий лікар Гейлі Арсено і бортінженер Кріс Семброскі.
Корабель Crew Dragon, який уперше в історії керувався повністю цивільним екіпажем, повернувся на Землю через три дні, приводнившись, як і було заплановано, в Атлантичному океані поблизу узбережжя Флориди, США.
Основною метою місії Inspiration4 було зібрати $200 млн і підвищити обізнаність про дитячу дослідницьку лікарню Св. Юди в Мемфісі, штат Теннессі. Екіпаж навіть поговорив з кількома пацієнтами Сент-Джуд з космосу, в тому числі з деякими з тих, яких лікувала Арсено.
Фото: Inspiration4/Sian Proctor