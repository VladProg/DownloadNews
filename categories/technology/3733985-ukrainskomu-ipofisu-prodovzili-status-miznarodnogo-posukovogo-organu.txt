Генеральна асамблея Всесвітньої організації інтелектуальної власності продовжила Українському національному офісу інтелектуальної власності та інновацій статус Міжнародного пошукового органу та Органу міжнародної попередньої експертизи.

Про це повідомив Голова Верховної Ради Руслан Стефанчук у Фейсбуці, передає Укрінформ.
«Під час роботи Генеральної асамблеї Всесвітньої організації інтелектуальної власності (ВОІВ) в Женеві Українському IP офісу продовжили статус Міжнародного пошукового органу та Органу міжнародної попередньої експертизи», - поінформував спікер українського парламенту.
Він наголосив, що це вкрай важливе рішення, адже «лише незначна частка відомств світу виконують такі функції».
Окрім того, Стефанчук пояснив, що цей статус надає українським винахідникам та інноваторам, стартапам спрощений доступ до міжнародних сервісів у сфері інтелектуальної власності.
Водночас за словами голови ВР, статус надає вищезгаданим особам захист їхніх прав за кордоном та можливості для використання глобальної системи патентної кооперації при патентуванні своїх розробок.
Зокрема ІР офіс може також розглядати будь-які міжнародні заявки, що подаються від держав-членів Договору РСТ, та проводити по них експертизи.
Спікер українського парламенту підкреслив, що Верховна Рада зробила багато для реформи сфери інтелектуальної власності.
«Це, зокрема, і ухвалений Закон про авторське та суміжні права, закони, спрямовані на посилення прав інтелектуальної власності національних та іноземних користувачів, відповідно до норм ЄС. І, безумовно, створення IP офісу!» - резюмував Голова ВР.
Як повідомляв Укрінформ, Голова Верховної Ради Руслан Стефанчук перебуває з робочим візитом у Латвійській Республіці, де обговорив з очільниками парламентів Латвії, Литви, Естонії, Польщі євроатлантичну інтеграцію України.