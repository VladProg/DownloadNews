Завдяки користувачам чатботу “СтопНаркотик” у Телеграмі трохи більш ніж за два роки вдалося заблокувати 3 тисячі адрес із продажу наркотиків у цьому месенджері.

Як передає Укрінформ, про це йдеться у повідомленні Телеграм-каналу цього чатботу.
“Трохи більше ніж за два роки вдалося заблокувати 3000 “наркоадрес” у месенджері Telegram. Завдана шкода наркозлочинності (ліквідація протиправно вибудованого в інтернеті маркетингу та логістики щодо незаконного продажу наркотиків), за найскромнішими підрахунками, становить 15 мільйонів доларів США”, - йдеться у повідомленні.
Керівник проєкту “Чат-бот “СтопНаркотик” В‘ячеслав Марков висловив вдячність громадянам за тисячі виявлених і надісланих до бази чатботу “наркоадрес”.
“Ви всі разом надіслали мільйони скарг на “наркоадреси” і дуже сподіваємось, що і надалі продовжите їх надсилати. Ми разом з вами зробили величезну та корисну роботу, але попереду її ще більше”, - зазначив Марков.
Як повідомлялося, у вересні 2019 року МВС презентувало чатбот “СтопНаркотик” у Телеграмі.