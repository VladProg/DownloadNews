Японський космічний стартап Ispace Inc. заявив у середу, що його посадочний модуль може приземлитися на Місяці вже 26 квітня, що зробить його першою приватною компанією світу, яка досягла супутника Землі.

Як передає Укрінформ, про це повідомляє Kyodo.
«Я з нетерпінням чекаю можливості стати свідком цього історичного дня, який знаменує початок нової ери комерційних місій на Місяць», - сказав засновник і генеральний директор Ispace Такеші Хакамада.
В рамках дослідницької програми «Hakuto-R» стартап запустив посадочний модуль для перевірки технології спуску. Космічний апарат Ispace Inc. стартував із бази американських Космічних сил на мисі Канаверал, штат Флорида, на борту ракети SpaceX «Falcon 9» у грудні, і вийшов на орбіту Місяця у березні цього року.


Фото: Kyodo

Посадочний модуль розміром 2,3 на 2,6 метрів перевозить вантажі, зокрема невеликого трансформера, розробленого Японським агентством аерокосмічних досліджень (JAXA) та компанією з виробництва іграшок Tomy Co.
Якщо місія відбудеться за планом, модуль має сісти на поверхню Місяця о 01:40 ранку 26 квітня за стандартним часом у Японії.
Як повідомляв Укрінформ, запуск ракети Falcon 9, яка мала вивести на орбіту перший створений у Туреччині супутник спостереження з високою роздільною здатністю, а також ще три інші супутники, перенесено.