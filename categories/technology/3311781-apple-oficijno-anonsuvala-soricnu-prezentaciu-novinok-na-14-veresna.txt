Популярний у світі виробник електронних пристроїв і програмного забезпечення компанія Apple проведе офіційну презентацію нової лінійки своїх розробок уже наступного вівторка, 14 вересня.

Про це йдеться в повідомленні компанії, розміщеному на офіційному сайті, передає Укрінформ.
«Приєднуйтесь до нашої спеціальної Apple-події 14 вересня о 10:00 за тихоокеанським часом (о 20.00 за Києвом)»,- зауважили в компанії.
У повідомленні не вказано, які саме нові продукти будуть представлені публіці. Однак очікується, що «яблучна компанія» серед іншого проведе онлайн-презентацію нового iPhone 13, а також смартгодинника Apple Watch сьомої серії.
Як повідомлялося, Apple традиційно у вересні щороку проводить презентації нових гаджетів і програмного забезпечення. Зазвичай трансляція ведеться на офіційному сайті компанії apple.com наживо.