Національне управління з аеронавтики і дослідження космічного простору (NASA) висловило занепокоєння через план компанії SpaceX вивести на орбіту 30 000 супутників Starlink через можливий вплив на наукові місії.

Як передає Укрінформ, про це повідомляє The Guardian.
«NASA стурбоване у зв'язку з потенційним значним зростанням частоти перетину траєкторій і можливим впливом на наукові та пілотовані місії NASA», - заявило агентство у листі до Федеральної комісії зв'язку США.
Раніше компанія отримала від агенції дозвіл на експлуатацію 12 000 супутників для широкосмугового доступу до інтернету. Також вона ще подала заявку на схвалення створення 30 000 супутників другого покоління.
Як зазначили в агентстві, сьогодні на орбіті відстежується лише 25 000 об'єктів, і близько 6100 – на висоті до 600 км. Експансія другого покоління супутників SpaceX «більш ніж удвічі збільшить кількість об'єктів на орбіті, а кількість об'єктів на висоті до 600 км збільшиться більш ніж уп'ятеро».
За словами представника Гарвард-Смітсонівського астрофізичного центру Джонатана Макдауелла, астрономи стурбовані тим, що велика кількість супутників завадить спостереженням.
Зараз на орбіті перебуває понад 2000 супутників Starlink, деякі астрономи стверджують, що вони вже заважають спостереженням.
У SpaceX поки не відповіли на запит видання про коментар.
Як повідомляв Укрінформ, компанія SpaceX Ілона Маска заявила про втрату близько 40 супутників Starlink у зв’язку з геомагнітною бурею в космосі.