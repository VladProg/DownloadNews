Розвиток штучного інтелекту відбувається активно, все більше компаній використовують його для модерування контенту та вирішення інших задач.

Як передає Укрінформ, про це заявив заступник міністра культури та інформаційної політики України Тарас Шевченко під час форуму “Штучний інтелект 2.0: регулювання та робота під час війни”, повідомляє МКІП.
“Наразі у світі можна спостерігати таку собі гонку озброєнь: з одного боку штучний інтелект (ШІ) дозволяє компаніям краще робити модерацію контенту та створювати ефективніші алгоритми розпізнавання дезінформації, з іншого – ШІ так само дозволятиме робити ще кращих ботів та кращі фейки”, – заявив Шевченко.
За його словами, сьогодні розвиток штучного інтелекту відбувається досить активно і все більше компаній та платформ використовують ШІ для модерування контенту та вирішення інших задач. Однак, паралельно зі створенням нових алгоритмів із залученням ШІ збільшуватиметься також кількість та якість самих фейків.
Проте, на думку Шевченка, рано чи пізно створення великої кількості фейків за допомогою ШІ може розвинути критичне мислення у населення.
“В мене є припущення, що зі збільшенням можливостей створювати фейкові зображення, фото та відео, насправді може ще більше розвинутися критичне мислення і ставлення людей до таких зображень. Оскільки первинно і базово багатьма фото і відео сприймається як щось чесне і непідробне. Відео – це ж доказ, і росія довгий час ефективно маніпулювала цим, залучаючи зовсім інший контекст. Разом з тим, ті яскраві відео і фото, які вже зараз створює ШІ, привчає людей, що навіть якісні матеріали абсолютно можуть бути фейковими, підробленими, тому не можна їм вірити відразу, просто десь побачивши їх в інтернеті”, – пояснив він.
Як повідомляв Укрінформ, у березні в чат-боті ChatGPT зі штучним інтелектом стався збій, в результаті якого деякі користувачі могли бачити назви розмов з ботом інших юзерів.