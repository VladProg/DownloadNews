Засновник найбільшої в Китаї компанії електронної комерції Alibaba Group та один із найвідоміших китайських підприємців Джек Ма розпочав новий бізнес, пов’язаний із продажем розфасованої їжі.

Про це повідомляє Nikkei Asia, передає Укрінформ.
Ма зареєстрував у Китаї нову компанію з капіталом у 10 мільйонів юанів ($1,39 мільйона), повідомляє постачальник корпоративних даних Qichacha.
Основним напрямком діяльності нового підприємства Ма є готові страви, які користуються зростаючим попитом у Китаї після тривалих карантинів і вимушеного перебування людей вдома під час пандемії COVID-19.
Ма пішов із ради директорів Alibaba Group у 2020 році, відійшовши від оперативного управління. Проте він все ще рахується партнером Alibaba, який зберігає великий вплив на групу.
На початку 2021-го після критики регуляторної системи Китаю Ма виїхав із країни і до весни цього року жив за кордоном. Його бачили в Японії, Європі та Південно-Східній Азії, де він цікавився технологіями землеробства.
В Японії, зокрема, бізнесмен відвідав дослідницький центр аквакультури, де вирощуються їстівні водні організми, університету Кіндай у префектурі Осака.
Видання зазначає, що Ма володіє часткою в одному зі стартапів аквакультури через інвестиційний механізм і, вочевидь, цей інтерес і призвів до заснування нової харчової компанії.
Як повідомляв Укрінформ, американський технологічний гігант Nvidia повідомив клієнтів у Китаї, що старт виробництва нових чипів зі штучним інтелектом (ШІ), розробленого з урахуванням експортних обмежень для Китаю, відкладається до першого кварталу наступного року.
Фото: BLOOMBERG