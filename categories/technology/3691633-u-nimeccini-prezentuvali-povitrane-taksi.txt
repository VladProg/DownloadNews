Компанія Volocopter урочисто відкрила ангар-цех з виробництва повітряних таксі у Брухзалі, земля Баден-Вюртемберг.

Про це повідомляє Укрінформ.
Планується, що повністю електричні, так звані «повітряні таксі» від цього виробника, будуть використовуватися на Олімпійських іграх 2024 року в Парижі.
Виробник все ще чекає схвалення та сертифікації нового типу літального апарату, який може злітати та приземлятися вертикально. До комерційної «прем’єри» залишається менш як 500 днів.
«Я впевнений, що ми будемо першими у світі, хто буде здійснювати комерційні польоти», — заявив журналістам керівник компанії Дірк Гоке. За його словами, компанія зможе в майбутньому виробляти 50 таких апаратів на рік.
Міністр транспорту Фолькер Візінґ, який побував на презентації, заявив про «початок нової ери», і що мрія мати дешевий, тихий, без викидів, транспорт у місті «стала ближчою для багатьох».
Агентство Європейського Союзу з авіаційної безпеки зараз вивчає питання щодо моделі VoloCity та сподівається, що сертифікація буде завершена в першій половині 2024 року. Наступним кроком має бути отримання так званого сертифіката авіаоператора та ліцензування пілотів.
Літальні апарати працюють від акумуляторів, отже є більш дружніми до природи, ніж багато інших видів транспорту.
Фото: www.volocopter.com