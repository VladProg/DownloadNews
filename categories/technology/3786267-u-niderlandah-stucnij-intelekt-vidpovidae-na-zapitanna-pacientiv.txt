У лікарні нідерландського міста Гронінген залучили штучний інтелект, який відповідає на запитання пацієнтів.

Про це повідомляє Укрінформ з посиланням на NOS.
«Пацієнти, які ставлять письмові питання медичним працівникам UMCG у Гронінгені, отримують відповідь, складену чат-роботом. Лікарям залишається лише перевірити відповідь і за необхідності скоригувати її», - йдеться у повідомленні.
Лікарня стверджує, що першою в Європі застосувала штучний інтелект таким чином, і переконує, що з допомогою ШІ значно пришвидшується процес надання консультацій та більше часу з’являється для пацієнта в офлайн.
«Якщо медичним працівникам тепер доводиться витрачати менше часу на такого роду адміністративні завдання, то більше часу залишається на додаткову увагу пацієнту», - сказав ЛОР-лікар Том ван дер Лаан в інтерв'ю RTV Noord.
Зазначається, що щотижня близько 1200 пацієнтів ставлять медикам лікарні запитання, наприклад, про використання ліків, як втамувати біль або запитують результати сканування.
Функція чат-робота в електронному файлі пацієнта читає ці запитання та пропонує відповідь на основі опрацьованої інформації.
Відповіді робота регулюються правилами. Надання особистої медичної консультації не допускається, але допускається надання загальної медичної інформації. Якщо пацієнт хоче знати, чи зможе він знову літати після операції, робот може відповісти, що це дозволено через шість тижнів.
Також завжди є лікар чи медсестра, які перевіряють відповідь, перш ніж її буде відправлено.
За словами ЛОР-лікаря, відповіді робота навіть дружелюбніші, ніж медичних працівників. Медики відповідають на запитання дещо коротко, тоді як штучний інтелект не лише дає більш інформативні та повні відповіді, а й робить це більш чуйно, зазначив ван дер Лаан.
Лікар також додав, що відповіді робота на запитання – це перший невеликий крок у більш широкому застосуванні ШІ в охороні здоров'я.
За його словами, це початок нової ери у медицині, зокрема, через брак кадрів.
Як повідомляв Укрінформ, американська компанія Google веде перемовини про інвестування сотень мільйонів доларів у Character.AI, у той час як швидко зростаючий стартап із розробки чат-ботів зі штучним інтелектом шукає капітал для навчання своїх моделей.
Фото: ANP