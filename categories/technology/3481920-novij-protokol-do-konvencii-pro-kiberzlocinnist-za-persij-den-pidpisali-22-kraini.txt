Новий протокол до Конвенції про кіберзлочинність за перший день підписали 22 країни.

Про це повідомляється на сайті Ради Європи, передає Укрїнформ.
Зокрема, зазначається, що Другий додатковий протокол до Конвенції про кіберзлочинність («Будапештська конвенція»), спрямований на посилення співпраці та розкриття електронних доказів, сьогодні відкрито для підписання з нагоди міжнародної конференції, організованої під італійським головуванням у Комітеті міністрів Ради Європи.
Протокол у присутності кількох міністрів підписали такі держави-члени Ради Європи: Австрія, Бельгія, Болгарія, Іспанія, Естонія, Фінляндія, Італія, Ісландія, Литва, Люксембург, Північна Македонія, Чорногорія, Нідерланди, Португалія, Румунія, Сербія та Швеція, а також такі держави, що не є членами: Чилі, Колумбія, США, Японія та Марокко.


Генеральний секретар Ради Європи Марія Пейчинович Бурич зазначила, що кіберзлочинність продовжує рости та мутувати все швидше й швидше. “Це заважає всьому - від бізнесу до лікарень і критичної інфраструктури, від якої ми всі залежимо. Відкриваючи для підписання Другий додатковий протокол до Будапештської конвенції про кіберзлочинність, ми сьогодні робимо великий внесок у глобальні зусилля по боротьбі зі злочинністю в Інтернеті”, - наголосила генсек РЄ.
За її словами, протокол узгоджує Будапештську конвенцію з сучасними технологічними викликами, щоб вона залишалася найбільш актуальною та ефективною міжнародною базою для боротьби з кіберзлочинністю в найближчі роки.
Своєю чергою, міністр юстиції Італії Марта Картабія заявила: “Використання ІКТ (інформаційно-комунікаційних технологій) організованою злочинністю у всіх “секторах” (сексуальна експлуатація, обіг наркотиків, контрабанда, тероризм) є новим викликом для наших органів юстиції та для наших установ”.
За її словами, уряди повинні адекватно та ефективно реагувати на всі ці злочини відповідно до технологічного розвитку. “Таким чином, цей Другий додатковий протокол відповідає на потребу посилення та більш ефективного співробітництва між державами, а також між державами та приватним сектором, роз’яснюючи випадки, коли постачальники послуг можуть надавати дані, якими вони володіють, безпосередньо компетентним органам інших країн. Актуальність цього Протоколу – це надія для жертв кіберзлочинності”, – зазначила міністр юстиції Картабія.
У повідомленні вказується, що протокол надає інструменти для посилення співпраці та розкриття електронних доказів, таких як пряма співпраця з постачальниками послуг і реєстраторами, ефективні способи отримання інформації про абонентів і даних про трафік, негайне співробітництво в надзвичайних ситуаціях або спільні розслідування, які підпадають під дію прав людини та верховенства права, включаючи гарантії захисту даних.
Протокол відкритий для підписання державами-учасницями Конвенції та набуде чинності, коли його ратифікують п’ять держав.
Фото з сайту coe.int