Платформа коротких відео TikTok представила нову функцію, яка дасть користувачам можливість зберігати пісні, які вони знайшли в TikTok, на інших стримінгових сервісах музики на свій вибір.

Як передає Укрінформ, про це йдеться у пресрелізі платформи.
Функція «Додати до музичного додатку» запущена спочатку для користувачів у США та Великій Британії у партнерстві з основними музичними стримінговими сервісами, включаючи Amazon Music та Spotify.
Зазначається, що TikTok відомий як одне з найкращих місць у світі для відкриття як нової музики, так і музичних каталогів.

Нова функція «Додати до музичного додатку» була розроблена, щоб допомогти шанувальникам музики зберегти улюблені пісні в TikTok, щоб насолоджуватися ними у будь-який час.
«TikTok вже є найпотужнішою у світі платформою для відкриття для себе та просування музики, що допомагає артистам взаємодіяти з нашою спільнотою у світі», - зазначив керівник відділу розвитку музичного бізнесу TikTok у світі Оле Оберманн.
Як повідомляв Укрінформ, платформа коротких відео TikTok тестує можливість завантажувати 15-хвилинні відео, новий ліміт на завантаження поки тестується в окремих регіонах з обмеженою групою користувачів.