В Україні створена потужна ІТ-армія, яка налічує 300 тисяч чоловік.

Про це під час International Diia Summit Brave Ukraine у Давосі заявив віцепрем'єр-міністр - міністр цифрової трансформації Михайло Федоров, повідомляє кореспондент Укрінформу.
Він повідомив, що в Україні створена потужна ІТ-армія, яка зараз налічує близько 300 тисяч учасників - як українських, так й іноземних.
За словами міністра, під час війни Україна почала використовувати штучний інтелект для розпізнавання загиблих росіян. Крім того, вдалося зібрати понад 60 млн доларів криптовалютою для допомоги армії та для гуманітарних цілей завдяки першому криптофонду.
Федоров також підкреслив, що після повномасштабного вторгнення Україна почала широко використовувати технологію Starlink.
"Більше 10 тисяч терміналів Starlink приїхало до України. Ми їх використовуємо для підтримки критичної інфраструктури", - сказав міністр.
Крім того, завдяки Starlink приєднанням до інтернету забезпечуються деокуповані населені пункти, в яких відповідну інфраструктуру зруйнували росіяни.
Як повідомлялося, російські хакери продовжують атакувати сайти українських органів влади, а також розсилати мешканцям країни небезпечні листи з метою викрадення особистих даних. Україна успішно відбиває усі ворожі кібератаки.