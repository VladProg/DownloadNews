Робота з підключення України до системи Starlink проводилася з червня 2021 року.

Про це голова Державного космічного агентства України (ДКАУ) Володимир Тафтай повідомив в інтерв’ю Укрінформу.
«Робота над підключенням України до системи Starlink проводилась Державним космічним агентством із червня 2021 року», - сказав він.
Окрім цього, Тафтай розповів, що в січні цього року під час візиту до Сполучених Штатів Америки представники ДКАУ обговорювали подальшу співпрацю з представниками SpaceX. За його словами, наразі таке співробітництво відбувається дуже продуктивно.
Як повідомляв Укрінформ, засновник компанії SpaceX Ілон Маск від початку повномасштабної російсько-української війни забезпечує Україну станціями Starlink та доступом до супутникового Інтернету.
Starlink - це проєкт компанії Ілона Маска SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці земної кулі.