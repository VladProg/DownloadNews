В Южноукраїнську відбулась презентація спільного освітнього проєкту "Цифрова енергетична станція" (ЦЕС), партнерами у якому виступають компанія Hotmine та Южно-Українська атомна електростанція (ЮУАЕС).

Як передає Укрінформ, про це повідомила пресслужба ЮУАЕС.
"Стратегія реалізації проєкту передбачає будівництво пілотної цифрової енергетичної станції (ЦЕС) потужністю 1 МВт з подальшим її нарощуванням до 100 МВт. ЦЕС представлятиме собою декілька морських контейнерів, у яких розмістять цифрові трансформатори", - йдеться у повідомленні.
Проєкт потребує земельної ділянки з підготовленим майданчиком, енергетичної потужності, трансформаторів, морських контейнерів, обладнання для трансформації енергії, програмного забезпечення та доступу до інтернету. Передбачається, що саме ЮУАЕС забезпечуватиме ЦЕС електроенергією.

На атомній станції підкреслюють, що сусідство із ЦЕС надасть можливість реалізувати надлишкову електроенергію, а для регіону – це шанс створення нових робочих місць, поштовх до розвитку економіки та цифрової інфраструктури.
Цифрова енергетична станція – це об’єкт, що дає можливість трансформувати електричну енергію в цифрову, тобто перетворити на криптовалюту.
Як повідомлялося, у серпні 2020 року т.в.о. президента ДП «НАЕК «Енергоатом» Петро Котін підписав меморандум з інвесторами про будівництво потужного дата-центру поблизу Запорізької АЕС.