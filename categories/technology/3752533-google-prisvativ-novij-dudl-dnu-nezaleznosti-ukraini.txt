До 32-ї річниці Дня Незалежності України компанія Google випустила новий дудл (Doodle), який створила художниця з Києва Поліна Дорошенко.

Як передає Укрінформ, про це повідомила компанія у своєму блозі.
«Сьогоднішній Doodle, який проілюстрований художницею з Києва Поліною Дорошенко, присвячений Дню Незалежності України 2023. Це державне свято вшановує незламність духу українського народу та пам’ятає всіх, хто віддав життя за свою країну — включно з тими, хто все ще воює зараз», - заявили у компанії.

Зазначається, що синьо-жовтий прапор України, як і кольори, представлені в сьогоднішньому дудлі, символізує відкрите небо над безкраїми пшеничними полями, які видно по всій країні.
Крім того, він уособлює незламність духу народу, відданість землі та любов до свободи.
«Ілюстрація Doodle зображує парад, який представляє всіх українців, які демонструють свою гордість і впевненість, рухаючись у майбутнє. Цьогорічний День Незалежності має особливе значення, оскільки країна продовжує свою боротьбу проти триваючого російського вторгнення», - зазначили у компанії.
Як відомо, у четвер, 24 серпня, Україна святкує 32-у річницю Незалежності.
День Незалежності України - щорічне свято в Україні, яке відзначають 24 серпня з нагоди ухвалення у 1991 році Акта проголошення незалежності України. Цей документ, ухвалений позачерговою сесією Верховної Ради УРСР, проголосив створення самостійної української держави.