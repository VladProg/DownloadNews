Україна з 24 лютого змінила свою стратегію і стала не лише захищатись від російських кібератак, а й здійснювати кібератаки на ресурси російської федерації.

Як повідомляє кореспондент Укрінформу, про це розповів віцепрем'єр-міністр - міністр цифрової трансформації України Михайло Федоров програмі "Бацман".
Він зазначив, що з моменту створення Міністерства цифрової трансформації концентрувалося на постійному захисті від російських кібератак та на створенні продуктів та сервісів.
"Ми не думали, щоб когось атакувати, ми не фінансувалися спецслужбами і просто робили свою роботу. Ми захищалися та постійно створювали продукти. Але коли танки зайшли на територію нашої країни - все змінилося. І від розвитку продуктів та створення сервісів ми перейшли не просто до оборонної, а до наступальної стратегії", - наголосив Федоров.
За його словами, вже зламано десятки баз даних росії і персональні дані громадян викладено у відкритий доступ, також пошкоджено телекомунікаційну інфраструктуру та інфраструктуру багатьох реєстрів.
"Кіберспільнота дуже мобілізована і робить все, щоб вони не піднімали просто голову. І це триватиме, доки війна не закінчиться. Не буде жодного послаблення", - сказав віцепрем'єр.
Як повідомляв Укрінформ, з початку повномасштабної агресії з боку росії оперативно виявлено та нейтралізовано понад 120 потужних кібератак на ресурси органів державної влади та військового управління України.