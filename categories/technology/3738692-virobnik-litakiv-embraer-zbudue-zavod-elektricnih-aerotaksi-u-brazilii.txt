Бразильський виробник літаків Embraer заявив, що поблизу Сан-Паулу буде побудовано новий завод для виробництва електричних аеротаксі.

Як передає Укрінформ, про це повідомляє BBC.
Завод буде збудований в місті Таубате приблизно за 140 км від Сан-Паулу, економічної столиці Бразилії.
Аеротаксі, що виготовлятиметься дочірньою компанією Eve, нагадуватиме невеликий вертоліт, в якому достатньо місця для шести клієнтів.
Передбачається, що поїздка обійдеться в $50-$100 з людини.
В Eve заявили, що вже мають замовлення на майже 3 000 повітряних таксі. Компанія сподівається зібрати прототип аеротаксі вже цього року. Перші польоти заплановані на 2026 рік.
Електричний літак з вертикальним зльотом і посадкою не потребуватиме злітно-посадкової смуги, але може літати на великі відстані, як літаки. Електродвигуни повинні знизити шум і забруднення порівняно зі стандартними літаками.
Як повідомляв Укрінформ, британська компанія Vertical Aerospace заявила про перший політ електричного аеротаксі VX4 з вертикальним зльотом і посадкою (eVTOL) без пілота у кабіні.
Фото: EVE AIR MOBILITY