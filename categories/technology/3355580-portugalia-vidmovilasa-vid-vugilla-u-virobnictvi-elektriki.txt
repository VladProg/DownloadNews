Португалія стала четвертою країною Євросоюзу, яка припинила використання вугілля для виробництва електроенергії.

Як передає Укрінформ, про це повідомляє AP.
Електростанція Pego, розташована за 150 кілометрів на північний схід від Лісабона, припинила вироблення електроенергії минулими вихідними. Таким чином, Португалія стала четвертою країною євроспільноти, яка відмовилася від спалювання вугілля з метою виробництва електрики.
Першою в ЄС, у 2016 році, це зробила Бельгія, минулого року її приклад наслідували Австрія та Швеція.
Зазначається, що Португалія, яка повністю імпортує вугілля, нафту та газ, протягом останнього десятиліття інвестувала значні кошти в розвиток зеленої енергетики.
Уряд країни розглядає декілька варіантів подальшого використання електростанції Pego. За словами міністра довкілля Жоау Педро Матуша Фернандеса, одним з варіантів є перехід на використання біомаси. Інші пропозиції передбачають виробництво на цій базі сонячної енергії або створення підприємства з випуску електромобілів.
Як відомо, використання вугілля в енергетичній галузі залишається найбільшим джерелом парникових газів. Тож одне з головних завдань Зеленого курсу ЄС - повна відмова від використання вугілля та перехід на «чисті» відновлювані джерела енергії, вагомий крок до цієї мети має бути зроблений вже до 2030 року.
Фото: A Terceira Dimensão