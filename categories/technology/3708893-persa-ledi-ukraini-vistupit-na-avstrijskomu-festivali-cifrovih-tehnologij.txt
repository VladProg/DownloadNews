Перша леді України виступить 17 травня під час відеовключення з промовою на австрійському фестивалі цифрових технологій та медіа 4Gamechangers.

Як передає Укрінформ, про це повідомляється на сайті фестивалю.
"У лютому 2022 року розпочалося масштабне вторгнення російських військ в Україну. Через 14 місяців після початку нападу росії на Україну, який досі триває, Олена Зеленська, перша леді України та засновниця неприбуткової Фундації Олени Зеленської, вперше виступить онлайн на сцені фестивалю 4Gamechangers, який відбудеться 17 травня у Відні", - йдеться у повідомленні.
У коментарі телеканалу Puls 24, який є співорганізатором фестивалю, дружина Президента України вказала на те, що найбільшою проблемою українців на цей момент є зруйнована інфраструктура, особливо, руйнація медичних закладів.
Зеленська вказала також на те, що особливо від війни страждають діти: "Діти страждають, як і дорослі, але вплив на їхнє майбутнє є набагато більшим. У нас серед жертв є багато дітей, поранених дітей, дітей з травмами, викрадених дітей. Особливо страждає освіта в Україні. Менше половини шкіл мають укриття. Решта дітей навчаються онлайн".
Нагадується, що принцип Фундації Олени Зеленської полягає в тому, що кожна людина в Україні заслуговує на те, щоб відчувати себе фізично і психічно здоровою та в безпеці, реалізовувати своє право на освіту і будувати майбутнє в рідній країні. Мета фундації – допомогти якомога більшій кількості людей в Україні.
Як повідомляв Укрінформ, на попередньому фестивалі 4Gamechangers, який проходив у червні 2022 року, з промовою у ході відеовключення виступав Президент України Володимир Зеленський, присутніми на заході були президент та канцлер Австрії.
Фото: ОП