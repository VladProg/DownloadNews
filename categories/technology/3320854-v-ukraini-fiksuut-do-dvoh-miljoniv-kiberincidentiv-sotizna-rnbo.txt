У середньому щотижня в Україні виявляється від 1 до 2 мільйонів кіберінцидентів.

Про це в ексклюзивному коментарі Укрінформу повідомив заступник Секретаря РНБО Сергій Демедюк, відповідаючи на питання щодо статистики атак в кіберпросторі України.
«Ми фактично щотижня робимо аналіз і по можливості відкриті дані публікуємо. Я можу лише сказати, що в середньому кіберінцидентів в тиждень ми загалом виявляємо від 1 до 2 мільйонів. Серед них ми вже сепаруємо на тяжкі кіберінциденти, які дійсно мають дуже агресивну поведінку і впливають безпосередньо на державний сектор, на критичну інфраструктуру, в тому числі приватний сектор», - розповів Демедюк.
Він також повідомив, що фіксується багато злочинних дій, коли «юні хакери» випробовують себе в можливості атак, пов’язаних з шахрайством, з фінансовими вигодами. Крім того, частина інцидентів припадає на шпіонаж, коли на професійному рівні, не завдаючи очевидної шкоди, іноземні спецслужби чи організації проникають в державні та приватні сектори, аби виявити потрібну їм інформацію.
«Українські спецслужби їх (порушників – ред.) виявляють та намагаються контролювати, щоб розуміти, яка їх мета і в які органи вони змогли свої щупальці занурити», - зазначив Демедюк.
Відповідаючи на питання, в якому секторі чи галузі переважає кількість кіберінцидентів, заступник Секретаря РНБО відповів: «Буде невірно говорити, що дійсно якась галузь переважає. Тому що саме кібератаки в кіберпросторі є цільовими, там йде підготовка із залученням людського фактора. Це, так би мовити, неофіційне «внедрение» в компанії державного і приватного сектору своїх агентів, щоб зсередини мати інформацію, відкривати доступ до закритих інтернет-майданчиків».
Як пояснив Демедюк, в Україні інфраструктура, пов’язана з інтернетом, дуже різнобарвна, тут немає єдиної системи, як в Європі чи США, і це для України великий позитив. Оскільки зловмисники, які потрапляють на один об’єкт, не можуть перейти на інший. Це спонукає противників докладати багато сил і засобів, щоб охопити різні цілі.
Тому, за словами заступника Секретаря РНБО, атаки в основному відбуваються на персонал, їх сім’ї, їх контакти: зловмисники потрапляють спочатку на домашні комп’ютери, а вже звідти намагаються потрапити в мережу критичної інфраструктури через їхні девайси. За словами Демедюка, це відбувається досить часто, і це і є критична вразливість, про яку фахівці розповідають персоналу різних державних установ.
Як повідомляв Укрінформ, 26 серпня Президент Володимир Зеленський затвердив нову Стратегію кібербезпеки України, яку схвалила Рада нацбезпеки та оборони 14 травня цього року. Згідно з опублікованим текстом Стратегії, забезпечення кібербезпеки є одним із пріоритетів у системі національної безпеки України й реалізація зазначеного пріоритету буде здійснюватися шляхом посилення спроможностей національної системи кібербезпеки для протидії кіберзагрозам у сучасному безпековому середовищі.
У Стратегії серед іншого визначено, що пріоритетами забезпечення кібербезпеки України є убезпечення кіберпростору задля захисту суверенітету держави та розвитку суспільства; захист прав, свобод і законних інтересів громадян України у кіберпросторі; європейська і євроатлантична інтеграція у сфері кібербезпеки.