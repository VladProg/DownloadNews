Двосторонні угоди, підписані між українською та турецькою сторонами в рамках виставки «Текнофест» у Стамбулі, зміцнили стратегічне партнерство між нашими країнами.

Про це в коментарі Укрінформу за результатами виставки «Текнофест» (Teknofest) розповів Надзвичайний та Повноважний Посол України в Туреччині Василь Боднар.

«Важливо, що перший закордонний візит міністра стратегічних галузей промисловості України Олександра Камишіна відбувся до Туреччини у рамках проведення Технофесту. Радий, що незважаючи на війну, український стенд на Технофесті в Стамбулі був представлений флагманом українського авіабудування компанією «Антонов». Також у ході Технофесту Україна підписала низку важливих контрактів у сфері оборонно-промислового комплексу. Не можу розголошувати деталі, але хочу сказати, що це вагомий крок для зміцнення стратегічного партнерства між Україною та Туреччиною», - наголосив Боднар.

Посол зазначив, що під час спілкування з турецькими оборонними компаніями їх керівництво висловлювало високу оцінку наукового та інженерного потенціалу України і запевнило у зацікавленості в співпраці з українськими підприємствами.


«Приємно бачити, що українські двигуни вже встановлені на турецьких військових літальних апаратах, таких як БпЛА Anka 3, ATAK-2, БпЛА Amıncı та Kızılelma. Також хочу підтвердити наміри компанії Baykar, яка виробляє славнозвісні «байрактри», з будівництва сучасного заводу в Україні», - додав він.

Як повідомляв Укрінформ, Україна за підсумками участі в міжнародній виставці авіаційної техніки Teknofest 2023 у Туреччині підписала три нові угоди із компанією Baykar - виробником безпілотників Bayraktar.
Фото Ольги Будник