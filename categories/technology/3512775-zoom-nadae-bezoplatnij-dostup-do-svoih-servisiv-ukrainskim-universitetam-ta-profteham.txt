Програма Zoom надає безоплатний доступ до своїх сервісів українським університетам та профтехам.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Zoom надає безоплатний доступ до своїх сервісів українським університетам та профтехам. Це дуже важливо під час війни, коли все навчання проходить в онлайні. Зараз деякі студенти захищають дипломні роботи в окопах, боронячи державу, а вчителі проводять уроки для школярів просто з бомбосховищ", - повідомив Федоров.
При цьому він зазначив, що технологічні гіганти продовжують підтримувати Україну, тому що за нами майбутнє.
Як відомо, Zoom Video Communications — американська комунікаційно-технологічна компанія з штаб-квартирою в Сан-Хосе (Каліфорнія), заснована у 2001 році. Вона надає послуги віддаленого конференцзв'язку з використанням хмарних обчислень. Zoom пропонує комунікаційне програмне забезпечення, яке включає відеоконференції, онлайн-зустрічі, чат і мобільну спільну роботу.