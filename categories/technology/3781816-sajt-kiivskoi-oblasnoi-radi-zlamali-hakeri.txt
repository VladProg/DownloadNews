У четвер, 2 листопада, сайт Київської обласної ради зламали хакери, наразі готується заява до Кіберполіції щодо встановлення причетних до атаки.

Про це у Фейсбуці повідомив в.о. голови Київської обласної ради Ярослав Добрянський, передає Укрінформ.
“Сьогодні сайт Київської обласної ради зламали хакери. Станом на 13:32 стартова сторінка сайту Київської обласної ради мала вигляд - зображення Президента України Володимира Зеленського з погрозливим повідомленням російською мовою: «ЗЕЛЕНСКИЙ!!!! ВНИМАНИЕ!!! МЫ УЖЕ ТУТ!!! ЖДИ ПОДРОБНОСТЕЙ!!!”, - повідомив Добрянський.
Він зазначив, що наразі готується заява до Кіберполіції щодо встановлення причетних до атаки для притягнення їх до відповідальності.
Добрянський зауважив, що на сайті міститься публічна інформація з метою інформування населення про діяльність Київської обласної ради.
“Наразі робимо все можливе для відновлення роботи сайту”, - написав в.о. голови Київської обласної ради.
Як повідомляв Укрінформ, російські шпигуни використовують хакерів для здійснення кібератак на комп’ютерні системи правоохоронних органів України, намагаючись ідентифікувати та отримати докази, пов’язані з імовірними російськими воєнними злочинами.