Вчені з Міжнародного астрономічного союзу (IAU) оголосили, що одним із найяскравіших об’єктів, видимих у нічному небі, є не зірка чи планета, а прототип супутника BlueWalker 3.

Як передає Укрінформ, про це у коментарі для Space.com заявила одна з дослідниць і астрономка Мередіт Роулз з Університету штату Вашингтон в Сіетлі.


Фото: Michael Tzukran

«Це (прототип супутника BlueWalker 3 – ред.) «неприйнятно» яскравий для багатьох спостерігачів неба в усьому світі», - сказала вона.
BlueWalker 3 вважається найбільшою комерційною антенною системою, коли-небудь розгорнутою на низькій навколоземній орбіті. Прототип супутника запустили на орбіту ще у вересні 2022 року.
Загалом апарат займає близько 64 квадратних метрів простору у космосі. Оскільки його панелі є відбиваючими, виглядає так, що BlueWalker 3 є нібито гігантським дзеркалом, яке безперервно відбиває сонячне світло в людські очі на Землі.
За словами Роулз, попри тисячі супутників, які нині вже перебувають у космосі, саме BlueWalker 3 є «найяскравішим з усіх».
Як повідомляв Укрінформ, Китай вранці 27 вересня успішно вивів на навколоземну орбіту супутник дистанційного зондування Землі Yaogan-33 04, четвертий із цієї серії космічних апаратів.
Перше фото: SpaceX