Компанія мільярдера Ілона Маска SpaceX найняла на роботу 14-річного програміста Кайрана Квазі.

Про це передає Укрінформ з посиланням на Insider.
«Я приєднаюся до найкрутішої компанії на планеті як інженер-програміст у команді інженерів Starlink. Одна з рідкісних компаній, яка не використовує мій вік як безпідставний і застарілий показник зрілості та здібностей», - написав Квазі у соцмережах.

Хлопець навчався в інженерній школі Університету Санта-Клари та вважається її наймолодшим випускником.
У віці двох років він уже міг говорити повними реченнями й у дитячому садку розповідав іншим дітям і вчителям про новини, які чув по радіо. У 9 років батьки виявили, що його шкільні завдання занадто легкі для нього й допомогли йому вступити до громадського коледжу в Каліфорнії.
Того ж року підліток склав тест на рівень IQ краще, ніж 99,9% населення планети.
За кілька місяців Квазі влаштувався на стажування в лабораторії Intel Labs, а у віці 11 років перевівся до Університету Санта-Клари для вивчення комп'ютерних наук та інженерії.
Фото: Instagram/thepythonkairan