Міністерство цифрової трансформації розглядає варіанти використання штучного інтелекту (ШІ) для застосунку “Дія”.

Як передає Укрінформ, про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі.
«Зараз розглядаємо кілька ідей використання ШІ для Дії. Впевнений, він допоможе надавати послуги ще швидше та якісніше. Звичайно, досліджуємо всі елементи безпеки та захисту даних, перш ніж перейти до закритого тестування проєктів», – зазначив Федоров.
За його словами, Мінцифри також розробляє план, як інтегрувати навчання штучного інтелекту в систему освіти. На думку міністра, це допоможе бути конкурентними у світі.
«Маємо всі шанси очолити тренд упровадження ШІ. Показати світові, що Україна швидко змінюється, швидко навчається, швидко використовує технології. Це історія про бренд України у світі як успішної технологічної держави», – додав Федоров.
Як повідомлялося, в Україні розглядається варіант створення навколо Міністерства цифрової трансформації спільноти людей, які знаються на питаннях штучного інтелекту (ШІ).