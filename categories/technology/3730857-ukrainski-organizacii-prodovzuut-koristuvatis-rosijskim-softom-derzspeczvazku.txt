Деякі українські організації продовжують використовувати російське програмне забезпечення, чим не тільки фінансують країну-агресора, а й ставлять під загрозу збереження особистих даних.

Про це повідомляє Державна служба спеціального зв'язку та захисту інформації України, передає Укрінформ.
«Користуючись російським програмним забезпеченням, українці не тільки фінансують економіку країни-агресора, а й надають доступ російським спецслужбам до своїх даних», - наголошується в повідомленні.
У службі уточнили, що на сайті Replace russian software with Ukrainian solutions можна знайти українські аналоги російського програмного забезпечення.
"Центральні органи виконавчої влади можуть звертатись для організації закупівель безпечного програмного забезпечення до централізованої закупівельної організації ЦЗО ДП «УСС», яка здійснює перевірку контрагентів та походження такої продукції", - зазначили в Держспецзв'язку.
Як повідомлялось, Держспецзв’язку затвердила рекомендації щодо кіберзахисту автоматизованих систем управління технологічними процесами. Вони можуть бути використані операторами об’єктів критичної інфраструктури, а також будь-якими компаніями та установами, які бажають посилити захист власних інформаційних систем від атак у кіберпросторі.