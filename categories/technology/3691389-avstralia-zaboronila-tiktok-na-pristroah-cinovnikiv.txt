Уряд Австралії ввів заборону на використання китайського додатку TikTok на всіх пристроях, які належать державним чиновникам.

Про це повідомляє Reuters, передає Укрінформ.
У країні зростає занепокоєння, що уряд Китаю може використовувати медіаплатформу, що належить компанії ByteDance, для збору даних користувачів та просування своєї політичної програми.
Генеральний прокурор Австралії Марк Дрейфус заявив, що заборона набуде чинності, щойно це стане можливим. За його словами, винятки можливі лише у кожному окремому випадку та за умови дотримання відповідних заходів безпеки.
У TikTok заявили, що вкрай розчаровані рішенням уряду Австралії, і назвали цей крок таким, що «зумовлений політикою, а не фактами».
«Немає жодних доказів того, що TikTok будь-яким чином загрожує безпеці австралійців, і до нього не слід ставитися інакше, ніж до інших платформ соціальних медіа», — заявив генеральний менеджер TikTok в Австралії та Новій Зеландії Лі Хантер.
Таким чином, усі учасники так званої мережі обміну розвідданими Five Eyes, яка складається з Австралії, Канади, Сполучених Штатів, Великої Британії та Нової Зеландії, заборонили додаток на державних пристроях. Франція, Бельгія та Єврокомісія також оголосили про подібні заборони.