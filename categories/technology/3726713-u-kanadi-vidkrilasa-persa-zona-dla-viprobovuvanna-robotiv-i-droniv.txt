У канадському місті Оттава відкрилася перша в країні спеціальна територія для випробовування роботів і дронів.

Як передає Укрінформ, про це повідомляє CTV News.
Зона DARTT (Drone and Advanced Robotic Testing and Training), якою управляють компанія Invest Ottawa в партнерстві з канадською робототехнічною компанією InDro Robotics, дозволить інноваторам і компаніям ретельно перевіряти й демонструвати можливості своїх повітряних і наземних роботизованих інновацій перед виходом на ринок.
Зазначається, що DARTT є високотехнологічною територією, вона включає спеціалізовану інфраструктуру, яка піддає повітряні і наземні апарати суворим випробуванням та викликам у змішаній місцевості та в різноманітних погодних умовах, щоб оцінити і підвищити їхню продуктивність, безпеку та готовність до ринку.
«Ці технології (дрони й роботи – ред.) допомагають вирішувати глобальні проблеми, дають нові можливості та покращують продуктивність і безпеку. Нова зона DARTT допоможе інноваторам і компаніям комерціалізувати нові роботизовані рішення, отримати спеціалізовану підготовку пілотів і сертифікати», - заявив генеральний директор Invest Ottawa Майкл Тремблі.
Як повідомляв Укрінформ, ізраїльський стартап Verobotics розробив робота зі штучним інтелектом, який миє вікна хмарочосів.
Фото: Tyler Fleming/CTV News Ottawa