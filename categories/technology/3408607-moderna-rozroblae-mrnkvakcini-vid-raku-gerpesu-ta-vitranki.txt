Біотехнологічна компанія Moderna займеться розробкою мРНК вакцин проти вірусу простого герпесу (ВПГ), вірусу вітряної віспи (ВВВ) для зниження захворюваності на оперізуючий лишай та проти раку.

Як передає Укрінформ, про це повідомляє New Atlas.
Зазначається, що ВПГ і ВВВ є латентними вірусами, які залишаються в організмі на все життя після зараження і можуть призвести до пожиттєвих захворювань. За допомогою вакцин-кандидатів проти цих вірусів компанія сподівається покращити якість життя людей із симптоматичними проявами захворювань.
Метою мРНК-вакцини від раку буде навчання імунних клітин організму виявленню пухлинних клітин. Спочатку мРНК-вакцина буде протестована на поширеному або метастатичному ракові шкіри та типі раку легень, який називається недрібноклітинною карциномою легень.
«За допомогою нашої нової вакцини проти раку контрольної точки (контрольними точками імунної відповіді називають молекули, які використовують пухлини – ред.) ми з нетерпінням чекаємо можливості індукувати Т-клітини, специфічні для PD-L1 і IDO1, за допомогою вакцинації. Наші дослідницькі групи працюють над додатковими мРНК-кандидатами», – сказав головний виконавчий директор компанії Стефан Бансель.
Як зазначає видання, націленості Moderna на лікування оперізуючого лишаю передувало оголошення минулого місяця від Pfizer, в якому йшлося, що компанія також займатиметься розробкою мРНК-вакцини проти цього поширеного захворювання.
Фото: Jakub Porzycki | NurPhoto | Getty Images