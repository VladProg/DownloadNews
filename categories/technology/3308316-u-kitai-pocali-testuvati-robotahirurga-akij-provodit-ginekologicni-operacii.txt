Ендоскопічний хірургічний робот, розроблений китайською компанією Edge Medical Robotics Co., Ltd., перейшов у фазу клінічних випробувань у галузі гінекології у двох лікарнях КНР.

Як передає Укрінформ, про це повідомляє Сіньхуа.
За допомогою цього робота гінекологи зможуть якісніше виконувати операції, ніж використовуючи лише традиційні методи оперування. Крім того, роботизована хірургія дозволить зменшити хірургічні травми та ускладнення після операцій, а також прискорити процес одужання пацієнтів.


Клінічні випробування нового робота почалися в головному госпіталі Народно-визвольної армії Китаю в Пекіні та першій лікарні Чженчжоуського університету в центрально-китайській провінції Хенань.
Головний виконавчий директор компанії Edge Medical Robotics Ван Цзяньчень назвав нову розробку важливим кроком на шляху розвитку вітчизняних медичних технологій. Він зазначив, що через технологічні бар'єри на китайському ринку хірургічних роботів тривалий час домінувала іноземна продукція.
"Наразі лише кілька великих лікарень у Китаї дозволили собі придбати хірургів-роботів для гінекологічних та акушерських операцій. Високі витрати роблять такі роботизовані операції недоступними для більшості пацієнтів, що обмежує розвиток роботизованої хірургії в Китаї", - сказав Цзяньчень.
Як повідомляв Укрінформ, японський уряд планує створити умови для ширшого практичного використання роботів у ряді сфер.
Фото ілюстративне