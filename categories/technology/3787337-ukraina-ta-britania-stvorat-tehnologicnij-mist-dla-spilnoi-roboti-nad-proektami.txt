Міністерство цифрової трансформації України та департамент бізнесу та торгівлі уряду Великої Британії підписали меморандум про створення технологічного мосту між країнами для спільного втілення проєктів.

Про це повідомила пресслужба Мінцифри у Телеграмі, передає Укрінформ.
Як зауважують в міністерстві, UK-UA TechBridge сприятиме обміну досвідом між українськими і британськими технологічними компаніями, допоможе втіленню спільних масштабних проєктів, в тому числі з міжнародними партнерами.
Крім того, завдяки участі у проєкті український бізнес, зокрема малий та середній, отримає більше можливостей для залучення інвестицій та участі в грантових програмах.
Наголошується, що меморандум про створення технологічного мосту був укладений під час Web Summit.
Офіційний запуск UK-UA TechBridge планується найближчим часом, заявили у міністерстві.
Як повідомлялося, з 13 до 16 листопада у Лісабоні проходить найбільша технологічна подія року - Web Summit 2023, в якій беруть участь 24 українські IT-компанії.
Фото: Мінцифри