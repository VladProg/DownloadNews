Сайт Міністерства розвитку громад та територій України зазнав DDoS-атаки й не працює.

Як передає Укрінформ, про це міністерство повідомляє у Телеграмі.
"На сайт Міністерства розвитку громад та територій України регулярно спрямовують DDoS-атаки. Ресурс не працює, наші фахівці намагаються відновити роботу", - йдеться у повідомленні.
Наразі офіційні комунікації від Мінрегіону здійснюються через сторінки у соціальних мережах.
Крім того, у міністерстві нагадали про можливе розповсюдження ворогом дезінформації із застосуванням технології "діпфейк".
Як повідомлялося, українські інтернет-ресурси з 15 лютого зазнали близько 2800 кібератак. У кіберполіції рекомендують українцям у випадку виявлення підозрілої кіберактивності негайно повідомити про це хмаровому провайдеру, на якому вона може бути розміщена.
24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.