Гендиректор компанії Tesla Ілон Маск заявив, що компанія створила дата-центр у Китаї для зберігання всіх даних, що генеруються його бізнесом у Китаї, включаючи дані виробництва, продажу, обслуговування і зарядки.

Як передає Укрінформ, про це повідомляє Сіньхуа.
"Вся особиста інформація надійно зберігається в Китаї без передачі за кордон. Лише в дуже рідкісних випадках, наприклад, коли запасні частини замовляються з-за кордону, деякі дані будуть передаватися через кордон із відповідного дозволу", - сказав Маск у відеозверненні на Всесвітній конференції з питань інтернету-2021, яка відкрилася в східно-китайській провінції Чжецзян.
Він додав, що Tesla працює з регулюючими органами над пошуком найкращого рішення для забезпечення безпеки даних.
"Безпека даних є ключем до успіху інтелектуальних транспортних засобів із мережевими можливостями. Це не лише тісно пов'язане з інтересами окремих людей, а й має значення для всього суспільства", - сказав Маск.
Зазначається, що в 2019 році Tesla побудувала свою першу гігафабрику за межами США в Шанхаї з проектною річною виробничою потужністю 500 тис. одиниць. Очікується, що до кінця цього року рівень локалізації на заводі становитиме близько 90 відсотків.
Як повідомляв Укрінформ, Маск заявляв, що компанія Tesla працюватиме зі світовими регулюючими органами над забезпеченням безпеки даних.
Зображення DPA