В умовах гібридної агресії РФ у кіберпросторі йдуть справжні війни хакерських угруповань, яким треба протидіяти, розбудовуючи систему національної кібербезпеки.

Про це сказав директор Українського науково-дослідного інституту спеціальної техніки та судових експертиз Служби безпеки України Андрій Свінцицький на міжнародній науково-практичній конференції «Протидія кіберзагрозам у сучасному безпековому середовищі: актуальні питання теорії та практики», повідомляє кореспондент Укрінформу.
«Інформаційні технології, які набули особливого розвитку за останні роки, вже глибоко інтегрувались в усі сфери суспільного життя і цілком природно, що розвиток сфери цифрових технологій не залишився поза увагою зловмисників, які застосовують різні методи втручання у роботу автоматизованих цифрових систем. Сучасні масштаби злочинної діяльності у кіберпросторі набувають ознак справжніх війн, а тому дають підстави вважати ці дії кібервійнами злочинних хакерських угруповань», - сказав він.

За його словами, в умовах гібридної агресії та необхідності протистояння сучасним кіберзагрозам, в Україні триває активна розбудова національної системи кібербезпеки.
Для того, щоб існуючі законодавчі та підзаконні акти у сфері забезпечення кібербезпеки, мали не лише декларативний характер, а дійсно слугували основою подальшої реалізації конкретних заходів, всім необхідно докласти багато зусиль.
Свінцицький підкреслив, що наразі досить проблематично виявити та попередити кіберзагрози, в силу їх надзвичайної латентності і складності. І тому проведення компютерно-технічних і телекомунікаційних досліджень та експертиз має вкрай важливе значення для оперативного реагування на кіберінциденти та ефективного розслідування кіберзлочинів.
Він закликав всіх учасників конференції долучитися до співпраці, обмінятися досвідом, новими напрацюваннями та досягненнями у галузі кібербезпеки і висловив сподівання, що цей міжнародний науково-практичний захід стане важливою платформою для комунікації вітчизняних та іноземних фахівців у сфері протидії кіберзагрозам.
Як повідомлялось, нова Стратегія кібербезпеки України була затверджена Указом Президента від 26 серпня 2021 року за № 447.