Україна увійшла до govtech-об’єднання Європейського Союзу Govtech4all.

Як передає Укрінформ, про це у Телеграмі повідомив віцепрем’єр-міністр України Михайло Федоров.
За його словами, одна із цілей Govtech4all — підвищити ефективність державних процесів завдяки цифровізації.
"Тобто маємо спільну мету — створювати більше цифрових продуктів, щоб громадяни отримували зручні та людяні держпослуги без черг та бюрократії. На першому етапі розроблять три пілотні проєкти, які планують реалізувати протягом 2023–2025 років. На них надають 6 мільйонів євро", - зазначив Федоров.
Як підкреслив віцепрем’єр, "інкубатор govtech-продуктів запустили під час Digital Transformation Summit у Брюсселі, де я розповів про український цифровий досвід. Як за три роки ми повністю змінили філософію держпослуг. І що сьогодні Україна готова ділитися експертизою з європейськими партнерами, щоб разом розробляти інноваційні рішення та досягати топових результатів".
До Govtech4all доєдналися 14 країн і 21 організація-партнер. Серед них — Міністерство цифрової трансформації та Український фонд стартапів. Також Україна — перша країна не член ЄС, яка стала частиною Govtech4all.
Федоров подякував президенту та співзасновнику Lisbon Council Полу Хофхайнцу за запрошення та віру в цифрову Україну.
Як повідомляв Укрінформ, у Брюсселі під час зустрічі Робочої групи НАТО - Україна зі співробітництва в галузі науки та охорони довкілля віцепрем’єр-міністр України Михайло Федоров та помічник генсека НАТО з новітніх викликів у сфері безпеки Девід ван Віл започаткували двосторонній Діалог високого рівня у сфері технологій.