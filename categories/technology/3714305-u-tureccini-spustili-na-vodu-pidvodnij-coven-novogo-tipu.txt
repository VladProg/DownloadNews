У Туреччині спустили на воду підводний човен нового типу Hızır Reis, який має можливість тижнями приховано працювати під водою без спливання на поверхню.

Про це повідомляє Укрінформ з посиланням на повідомлення міноборони Туреччини у Твіттері.
“На верфі Гьольджук 25 травня 2023 року був спущений на воду другий підводний човен Hızır Reis нового типу. Вітаємо наші Військово-морські сили”, - повідомило міністерство.
Як зазначає TRT Haber, перший підводний човен TCG Piri Reis (S-330), побудований на верфі Gölcük, був спущений на воду в березні 2021 року. У рамках проєкту 23 травня 2022 року за участю президента Реджепа Тайіпа Ердогана відбулася церемонія першого зварювання підводного човна TCG Hızır Reis та підводного човна TCG Selman Reis.
Оснащені повітряно-незалежною силовою установкою, підводні човни класу Reis матимуть можливість працювати під водою тижнями, не спливаючи на поверхню. Підводні човни цього типу мають довжину 68 метрів, вагу понад 2 тисячі тонн і вміщують 40 осіб.
Як повідомляв Укрінформ, у жовтні минулого року в Стамбулі за участю Першої леді України Олени Зеленської та Командувача ВМС ЗС України Олексія Неїжпапи, відбулася урочиста церемонія спуску на воду корвета типу «Ада», збудованого у Туреччині для ВМС ЗСУ та названого на честь гетьмана Івана Мазепи.