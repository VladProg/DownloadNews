Кіберфахівці Служби безпеки України від початку поточного року нейтралізували майже чотири тисячі кібератак, здійснених російськими хакерами на електронні системи центральних органів влади та критичної інфраструктури.

Про це повідомила СБУ, передає Укрінформ.
Для посилення захисного потенціалу державних автоматизованих систем від російських кібератак в умовах війни кібердепартамент української спецслужби провів для працівників, відповідальних за інформбезпеку урядових органів та стратегічних об’єктів України, практичний семінар.
Участь у заході взяли участь понад 70 представників різних відомств.
Під час семінару співробітники СБУ провели тренінг з підвищення кібербезпеки України. Також фахівці поділилися кращими практиками з протидії кіберзагрозам, зокрема щодо використання систем управління подіями інформаційної безпеки (SIEM), захисту кінцевих пристроїв (EDR) і поштових сервісів.
За даними СБУ, на пошук несанкціонованого доступу до електронного документообігу держустанов і технологічних систем інфраструктури спрямована більшість ворожих кібератак.
Такими «точками входу» для російських хакерів зазвичай є публічно доступні сервіси, насамперед – електронна пошта.
Учасники семінару відпрацювали алгоритми спільних дій для реагування й мінімізації негативних наслідків відповідних кібератак.
Для посилення міжвідомчої взаємодії СБУ підключила електронні системи понад 1,7 тис. представників урядових структур і стратегічно важливих об’єктів до платформи обміну інформацією про виявлені кіберінциденти MISP-UA.
Як повідомляв Укрінформ, за даними Держспецзв'язку, російські шпигуни використовують хакерів для здійснення кібератак на комп’ютерні системи правоохоронних органів України, намагаючись ідентифікувати й отримати докази, пов’язані з імовірними російськими воєнними злочинами.