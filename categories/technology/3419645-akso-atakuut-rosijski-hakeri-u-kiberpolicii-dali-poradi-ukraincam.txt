У кіберполіції рекомендують українцям у випадку виявлення підозрілої кіберактивності негайно повідомити про це хмаровому провайдеру, на якому вона може бути розміщена.

Як передає Укрінформ, про це інформує пресслужба Департаменту кіберполіції Національної поліції України у Телеграмі.
Зазначається, що РФ, окрім воєнної агресії, постійно атакує українські та європейські інтернет-ресурси. Зокрема, кіберзлочинці здійснюють DDoS-атаки на вебсторінки, щоб запобігти поширенню реальних новин по всьому світі та серед російського населення також.
«Розсилка спаму, сканування портів, Denial-of-service (DoS) атаки, спроби вторгнення, хостинг забороненого контенту (також російська пропаганда) та розповсюдження шкідливого програмного забезпечення є діяльністю, що потребує потужних ресурсів, які є у найбільших хмарних провайдерів. Проте, використання хмарних сервісів у злочинних цілях недопустиме за правилами компаній. Якщо Ви помітили підозрілу, шкідливу кіберактивність, негайно повідомите про це хмаровому провайдеру, на якому вона може бути розміщена», - поінформували правоохоронці.
У кіберполіції також оприлюднили лінки, за якими можна повідомити про зловживання хмарним сховищем:
- AWS: E-mail to abuse@amazonaws.com or https://support.aws.amazon.com/#/contacts/report-abuse;
- GCP https://support.google.com/code/contact/cloud_platform_report;
- Azure https://msrc.microsoft.com/report/abuse;
- CloudFlare https://www.cloudflare.com/trust-hub/abuse-approach/.
Як повідомлялося, 24 лютого РФ розпочала повномасштабне вторгнення в Україну. З того часу війська РФ неодноразово порушували закони і звичаї ведення війни: обстрілюють мирне населення, в тому числі із забороненої зброї, використовують цивільних як «живий щит» тощо.
Україна направила позов проти Російської Федерації до Міжнародного суду ООН у Гаазі. Прокурор МКС Карім Хан ініціював початок повноцінного розслідування ситуації в Україні.