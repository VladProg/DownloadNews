Влада Сомалі оголосила про заборону соціальних мереж ТікТок і Телеграм, а також платформи онлайн-ставок 1XBet.

Як передає Укрінформ, про це повідомляє BBC.
В уряді заявили, що ці платформи використовуються «терористами та групами, відповідальними за поширення аморальності... для поширення відеороликів, фотографій і введення суспільства в оману».
Міністерство зв’язку та технологій Сомалі вказало, що Інтернет-провайдери зобов’язані впровадити заборону до 24 серпня, інакше зіткнуться з юридичними наслідками.
Зазначається, що це сталося після того, як влада Сомалі заявила про план розгромити угруповання бойовиків «Аль-Шабаб», яке все ще контролює значні території країни, протягом наступних п’яти місяців.
Як повідомляв Укрінформ, місто Нью-Йорк заборонило своїм працівникам використовувати застосунок ТікТок на муніципальних пристроях через ризики для особистих даних.
Фото: dpa