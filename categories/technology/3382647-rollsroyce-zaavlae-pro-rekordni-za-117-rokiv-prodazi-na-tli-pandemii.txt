Британська компанія з виробництва автомобілів преміум-класу Rolls-Royce Motor Cars заявила про рекордні на тлі пандемії продажі за всі 117 років існування компанії.

Як передає Укрінформ, про це повідомляє The Guardian.
За даними компанії, у 2021 році вона продала 5586 автомобілів класу "люкс".
Виконавчий директор компанії Торстен Мюллер-Отвос зазначив, що під час пандемії клієнти, середній вік яких становив 43 роки, усвідомлювали скороминущість життя.
«Багато людей були свідками того, як у їхній громаді люди помирали від COVID-19, і це змусило їх замислитися, що життя може бути коротким і жити треба зараз, а не відкладати все на потім», - заявив він.
Крім того, за його словами, пандемія обмежила можливість для багатих споживачів витрачати свої гроші деінде.
«Значною мірою завдяки коронавірусу бізнес у luxury-сегменті процвітає в усьому світі. Люди не могли багато подорожувати, інвестувати багато в luxury-послуги, і мали досить багато грошей, щоб витрачати на предмети розкоші», - зазначив Мюллер-Отвос.
Він також зауважив, що торік жоден інший виробник не продав більше автомобілів вартістю понад 250 000 євро, ніж Rolls-Royce.