За допомогою штучного інтелекту з початку широкомасштабного вторнення рф в Україну вдалося розпізнати сотні вбитих росіян та написати тисячам їхніх друзів і родичів у соціальних мережах.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
За словами Федорова, "ми продовжуємо використовувати технології на кіберфронті".
"За допомогою штучного інтелекту за цей час ми розпізнали сотні вбитих росіян та написали тисячам їх друзів та рідних у різних соцмережах”, - зазначив очільник Мінцифри.

Водночас, ідеться у повідомленні, родич російського солдата на звістку про його смерть на війні в Україні відповів: "Ничего страшного, в ВОВ тоже гибли люди, но победа была за нами".
Як бачимо, підкреслив Федоров, росіяни підтримують війну та не дуже переймаються за померлих родичів.
“Це в черговий раз доводить, що відповідальність за розвʼязану війну та вбивства мирних українців несе не тільки путін та політичне керівництво, але і всі пересічні росіяни, хто вже більше 20 років обирає диктатора президентом”, - наголосив міністр.
Як повідомляв Укрінформ, 13 травня у Києві розпочався перший суд над російським військовослужбовцем, обвинуваченим у вбивстві мирного жителя у Сумській області.