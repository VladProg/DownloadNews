Ринок праці Євросоюзу вже найближчим часом потребуватиме близько 1,5 млн фахівців у галузях, пов’язаних із «зеленим переходом», та 11 млн працівників IT-сфери – їх залучатимуть з-поза меж ЄС.

Про це заявив керівник групи з питань прозорості та визнання навичок і кваліфікацій Європейської комісії Кун Номден під час онлайн-виступу на IV Міжнародному форумі "Людський капітал: навички для майбутнього", повідомляє кореспондент Укрінформу.
Він зазначив, що ринок праці в Європі стикається зі значними викликами, які пов’язані із впливом геополітичної ситуації, конкурентоспроможністю робочої сили, можливостями розвитку та інновацій, а також «зеленим переходом».
«Тобто, є потреба в нових навичках. Ми на рівні ЄС говоримо, що буде потрібно від 1 до 1,5 млн робочих місць саме із «зеленими» навичками. Ми говоримо також про те, що розвиток IT-технологій потребує відповідних фахівців. Завтра в Європі бракуватиме 11 млн таких фахівців», - сказав Номден.
Населення європейських країн старішає, і це також змінює ситуацію на ринку праці, пояснив він. «Це позначається на можливостях економічного розвитку Європи. Саме тому був ухвалений новий пакет рішень щодо підвищення мобільності, навичок, умінь і талантів. Єврокомісія ухвалила три нові ініціативи, зокрема, стосовно працівників третіх країн, певні нормативні положення щодо залучення і розвитку талантів. Також маємо пропозицію ЄК, яка має сприяти кращому залученню громадян неєвропейських країн, надаючи їм більше можливостей отримувати робочі місця. Думаю, що це буде можливістю і для громадян України», - зазначив представник Єврокомісії.
Водночас, зауважив він, оскільки йдеться про залучення людей з-поза меж ЄС, виникає питання визнання їхньої кваліфікації.
«Звідси рекомендація Єврокомісії щодо покращення та вдосконалення процедури визнання кваліфікацій. Саме тому ми кажемо про необхідність подальшого розвитку Національної рамки кваліфікацій в Україні та її кращого узгодження з європейською», - акцентував Номден.
Як повідомлялося, результати «Всеєвропейського дослідження українців у Європі», проведеного в липні соціологічною групою «Рейтинг», свідчать, що працевлаштовані 49% біженців з нашої країни, які приїхали до ЄС після початку повномасштабного вторгнення РФ. А серед тих, хто приїхав до Євросоюзу раніше, таких 74%.
За останніми даними Євростату, статус тимчасового захисту в країнах ЄС мають 4 млн 186 тисяч осіб, які залишили Україну з початку повномасштабної війни.