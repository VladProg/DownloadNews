В Україні розпочав свою роботу Телеграм-бот @RuAssetsBot для розшуку російських активів, який є спільною ініціативою Міністерства внутрішніх справ України та народного депутата, члена колегії МВС Галини Янченко.

Про це у Фейсбуці поінформувала пресслужба МВС України, передає Укрінформ.
«​За допомогою бота кожен, хто володіє інформацією про актив або власність підсанкційних росіян, може повідомити про це в компетентні органи», - йдеться у повідомленні МВС.
Зі свого боку міністр внутрішніх справ України Денис Монастирський підкреслив, що кожен, хто володіє інформацією про якийсь із російських активів, може повідомити про це через цей Телеграм-бот - @RuAssetsBot.
«А вже компетентні органи далі працюватимуть над санкціями чи над його конфіскацією на користь Української держави. Повідомляти можна як про російські активи, що перебувають в Україні, так і про ті, що за кордоном. росія має сповна заплатити за війну, розв’язану в Україні режимом путіна», - заявив він.
Зі свого боку розробники закликають повідомляти про власність підсанкційних росіян, щоб у майбутньому ця інформація була опрацьована правоохоронцями і щоб активи були стягнуті для відновлення економіки України.
У свою чергу Янченко уточнила, що відтепер завдати удару по російській економіці може кожен, хто володіє інформацією, - просто зі свого смартфона.
«Будь-який працюючий в Україні російський актив - це їх крилаті ракети, снаряди для важкого озброєння та набої. У нас досі чимало російського бізнесу, за яким прямо або приховано стоять активні учасники рашистського режиму. Його потрібно розшукати та конфіскувати для відновлення економіки України», - поінформувала нардеп.
За її словами, більшість із цієї публіки – учасників російського режиму - ховають свої «багатства» у офшорних юрисдикціях, записують на підставних осіб або родичів, замітаючи сліди своєї власності.
«Телеграм-бот @RuAssetsBot допоможе зібрати всю інформацію про такі «схованки» та систематизувати її», - наголосила вона.
Як уточнюється, повідомлення через цей Телеграм-бот будуть абсолютно анонімними.
Як повідомляв Укрінформ, 1 квітня Компанія YouControl презентувала платформу з виявлення прихованих російських і білоруських активів.
Фото: МВС