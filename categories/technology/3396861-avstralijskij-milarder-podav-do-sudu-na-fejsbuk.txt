Австралійський мільярдер порушив кримінальну справу проти Фейсбука, стверджуючи, що соцмережа не змогла запобігти шахрайській рекламі, в якій використовувалося його зображення.

Як передає Укрінформ, про це повідомляє ВВС.
Ендрю Форрест стверджує, що Фейсбук порушив австралійські закони про боротьбу з відмиванням грошей через розповсюдження афери з криптовалютою.
Це перший випадок, коли Фейсбук зіштовхнувся із кримінальною справою у глобальному масштабі. Крім того, Форрест подав цивільний позов до американського штату Каліфорнія, де знаходиться штаб-квартира Фейсбука.
Власник Фейсбуку, компанія Meta, не прокоментувала справу Форреста, але заявила, що «намагається не допускати цих людей (шахраїв) до нашої платформи».
Доктор Ендрю Форрест, голова гірничовидобувної компанії Fortescue Metals, заявив, що Фейсбук виявив «злочинну безрозсудність», не зробивши більше для припинення реклами, яка вперше з'явилася на початку 2019 року. У листопаді 2019 року він написав відкритий лист босу Фейсбука Марку Цукербергу, закликаючи його вжити додаткових заходів.
Шахраї використовують фотографію Форреста та фото інших знаменитостей для просування фіктивних інвестицій, що обіцяють багатство. Хоча Фейсбук забороняє таку рекламу, багато хто, як і раніше, з'являється на платформі.