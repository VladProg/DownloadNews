Повз Землю у неділю, 21 листопада, пролетить великий астероїд 3361 Orpheus.

Як передає Укрінформ, про це із посиланням на Національне управління США з аеронавтики та дослідження космосу (NASA) повідомляє The Sun.
За даними NASA, довжина космічного каменя становить близько 300 метрів, що утричі більше за лондонський Біг-Бен (95,7 м).

Відстань від нього до планети Земля дорівнюватиме близько 5,6 мільйона кілометрів. Швидкість руху астероїда - 29 000 км за годину.
У NASA зазначили, що ані розмір, ані відстань до Землі астероїда не становлять загрози для нашої планети.
Як повідомляв Укрінформ, астероїд 2021 SM3, виявлений цього року, пролетів поблизу Землі 15 жовтня. Його ймовірний діаметр 160 метрів, що на 20% більше Великої піраміди Гізи в Каїрі.