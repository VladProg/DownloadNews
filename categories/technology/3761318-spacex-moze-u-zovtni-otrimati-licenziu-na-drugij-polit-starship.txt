Федеральне управління цивільної авіації США (FAA ) може вже наступного місяця видати компанії SpaceX ліцензію на другий запуск ракетної системи Starship після того, як попередня спроба у квітні завершилася вибухом після зльоту.

Як передає Укрінформ, про це повідомляє Reuters.
«Ми добре працюємо з ними (SpaceX – ред.) і ведемо плідні дискусії. Команди працюють разом, і я думаю, що оптимістично десь наступного місяця ми (зможемо видати ліцензію для Starship – ред. )», — сказала в.о. глави FAA Поллі Троттенберг.
Але SpaceX все одно потребуватиме окремого екологічного дозволу від Служби рибних ресурсів та дикої природи США перед запуском Starship.
Троттенберг не уточнила, скільки часу видача цієї ліцензії може тривати.
Минулого тижня Федеральне управління цивільної авіації США (FAA) заявило, що компанія SpaceX, перш ніж запустити у космос ракетну систему Starship, має виправити 63 проблеми.
Як повідомляв Укрінформ, компанія SpaceX здійснила випробувальний запуск ракетної системи Starship 20 квітня, однак ракету підірвали в повітрі через позаштатну ситуацію.
Федеральне управління цивільної авіації США заборонило SpaceX проводити будь-які подальші запуски Starship, доки не завершиться розслідування інциденту.