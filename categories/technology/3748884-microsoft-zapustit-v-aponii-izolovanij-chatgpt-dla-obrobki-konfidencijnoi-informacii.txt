Японський підрозділ Microsoft Corp. запустить окрему ізольовану версію чат-бота зі штучним інтелектом ChatGPT, який зможе обробляти секретну інформацію державних міністерств і відомств та конфіденційні корпоративні дані японських компаній.

Про це повідомляє Kyodo, передає Укрінформ.
На відміну від загальнодоступного ChatGPT (Chat Generative Pre-trained Transformer), нова версія служби генеративного штучного інтелекту (ШІ) оброблятиме всю інформацію в центрах обробки даних на території Японії і не передаватиме її на сервери за межами країни.
Очікується, що така ізольована версія чат-бота буде затребувана і японськими банками та компаніями й корпораціями, яким потрібно обробляти конфіденційні дані.
Як зазначає видання, Японія стане третім регіоном, у якому Microsoft запустить подібний сервіс після Сполучених Штатів і Європи.
Цей крок відповідає зусиллям прем’єр-міністра Фуміо Кішіди використати штучний інтелект (ШІ) у якості нового драйвера економічного зростання Японії, що допоможе країні уникнути десятиліть економічної стагнації. У червні Кішіда пообіцяв якнайкраще використати ШІ для прискорення своєї політики так званого «нового капіталізму».
Японський уряд планує використати ChatGPT для зменшення завеликого робочого навантаження на чиновників за низкою напрямів, зокрема, підготовки до запитань на засіданнях парламенту та протоколювання різного роду зібрань і нарад.
Кабінет міністрів Японії також розглядає можливість впровадження цієї послуги для потреб кожного урядового агентства.
Microsoft оголосила про плани стосовно нової служби наприкінці липня на зустрічі в штаб-квартирі правлячої Ліберально-демократичної партії в Токіо й гарантувала, що конфіденційна інформація залишатиметься в Японії, без доступу до неї з-за кордону.
Більшість присутніх на тій зустрічі членів парламенту й уряду привітали цей крок, висловивши сподівання, що нова технологія буде широко затребувана в різних галузях, зокрема, в фінансах, обороні та медицині.
Як повідомляв Укрінформ, віцепрем’єр-міністр Сполученого Королівства Олівер Доуден заявив, що штучний інтелект (ШІ) може мати більш значний вплив на країну, ніж промислова революція, однак хакери можуть використовувати його для доступу для конфіденційної урядової інформації.