Дослідники з Інституту фізики атмосфери при Китайській академії наук розробили модель штучного інтелекту (ШІ), яка базується на алгоритмах глибокого навчання, щоб передбачити розвиток і характер природного явища Ель-Ніньйо в центральній частині Тихого океану.

Як передає Укрінформ, про це повідомляє Xinhua.
«Це дослідження демонструє потенціал штучного інтелекту для покращення прогнозів значних кліматичних подій, таких як Ель-Ніньйо, які можуть мати руйнівні наслідки по всьому світу», — заявив науковець Хуан Пін.
Зазначається, що модель штучного інтелекту перевершує традиційні динамічні моделі за точністю, зокрема в прогнозуванні аномалій температури поверхні в західно-центральній екваторіальній частині Тихого океану.
Крім цього, гібридна модель, яка поєднує в собі прогнози як моделі ШІ, так і динамічних моделей, досягає ще вищої точності для подій Ель-Ніньйо в центральній і східній частині Тихого океану.
Дослідницька група планує ще більше використовувати потужність глибокого навчання для розширення застосування моделей ШІ у сезонному прогнозуванні клімату з метою надання ранніх і точніших попереджень про основні погодні явища.
Як відомо, Ель-Ніньйо та Ла-Нінья— характерні для екваторіальної зони Тихого океану протилежні екстремальні значення температури води й атмосферного тиску, що тривають близько шести місяців.
Феномен Ель-Ніньйо полягає в різкому підвищенні температури (на 5-9 °C) поверхневого шару води на сході Тихого океану (у тропічній і центральній частинах) на площі близько 10 мільйонів км².
Ла-Нінья — протилежність Ель-Ніньйо, виявляється як зниження поверхневої температури води нижче кліматичної норми на сході тропічної зони Тихого океану.
Разом вони утворюють так зване Південне коливання.