Провідний китайський виробник чипів компанія Loongson Technology розробила комп’ютерний процесор нового покоління Loongson 3A6000.

Офіційна презентація нового чипу відбулася сьогодні в Пекіні, передає Укрінформ із посиланням на CCTV.





У повідомленні йдеться, що процесор Loongson 3A6000 використовує систему команд та архітектуру, повністю розроблені в Китаї, і не залежить від використання будь-якої іноземної ліцензованої технології.
«Презентація демонструє, що незалежно розроблювані Китаєм центральні процесори вийшли на новий рівень автономної керованості та характеристик, а їх продуктивність досягла показників провідних світових аналогів», - ідеться у повідомленні.
Компанія також презентувала власну ​​мікросхему (контролер) головного керування принтером Loongson 2P0500, першу таку мікросхему, виготовлену в Китаї. Очікується, що це допоможе вивести на ринок більше принтерів/сканувальних машин китайського виробництва.
Loongson є універсальною мікропроцесорною архітектурою, розробленою Академією наук Китаю з метою створити альтернативу виробам від Intel та AMD.
Процесор Loongson 3A6000 за своєю продуктивністю відповідає американському Intel Core i3 10-го покоління і призначений лише для внутрішнього ринку, оскільки в грудні минулого року китайський уряд визнав технологію Loongson стратегічно важливою і ввів повну заборону на постачання таких процесорів на архітектурі власної розробки LoongArch за межі країни.
Як повідомляв Укрінформ, Китай почав будівництво першого у світі підводного комерційного сховища зберігання даних (undersea data storage) на глибині 35 метрів.