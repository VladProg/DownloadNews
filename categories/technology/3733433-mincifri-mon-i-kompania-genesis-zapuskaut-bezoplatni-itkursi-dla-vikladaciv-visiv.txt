Міністерство цифрової трансформації, Міністерство освіти і науки та ІТ-компанія Genesis запускають безоплатні курси у сфері продуктового ІТ для викладачів вищих навчальних закладів.

Як передає Укрінформ, про це Міністерство цифрової трансформації України повідомляє у Телеграмі.
“Ви викладач і хочете інтегрувати Всеукраїнські курси в освітні програми своїх навчальних закладів? Долучайтеся до безоплатного інтенсиву від ІТ-компанії Genesis”, - ідеться у повідомленні.
На курсі можна здобути знання у сфері продуктового ІТ, дізнатися про структуру курсів та навчитися ефективно викладати їх для студентів.
Після успішного завершення викладачі отримають сертифікат із переліком набутих компетенцій та право інтегрувати курси у своєму закладі освіти. Також вони матимуть доступ до конспектів, інфографік, презентацій та бізнес-моделей.
З 10 по 21 липня триватиме курс “Створення та розвиток IT-продуктів”, а з 24 липня по 4 серпня — курс “Маркетинг IT-продуктів”.
Зареєструватися на навчання можна за посиланням.
Курси розроблені IT-компанією Genesis, Product IT Foundation for Education та студією онлайн-освіти EdEra спільно з Мінцифри та МОН.
Адаптована версія курсу “Створення та розвиток IT-продуктів" розміщена у вільному доступі на національній платформі цифрової грамотності "Дія.Освіта”.
Як повідомляв Укрінформ, платформа "Дія.Освіта" пропонує ресурси для здобуття чи удосконалення професійних навичок, освітні серіали й дає можливість громадянам пройти симулятор робочої ситуації й податися на вакансію в регіоні.
Фото: Unsplash