Влада Естонії вирішила заборонити встановлювати та використовувати застосунок TikTok на смартфонах, які держава видала державним службовцям.

Як передає Укрінформ, про це повідомляє ERR.
«Цього місяця це (використання TikTok - ред.) буде заборонено на усіх пристроях, які адмініструються централізовано», - заявив естонський міністр інформаційних технологій та зовнішньої торгівлі Крістіан Ярван.
За його словами, якщо державний службовець користується своїм приватним телефоном на робочому місці, «ми не будемо втручатися».
Як повідомлялося, у грудні верхня палата Конгресу США одностайно проголосувала за проєкт закону, що забороняє використання застосунку TikTok на державних телефонах та пристроях з огляду на безпеку та приналежність соцмережі китайським виробникам.
TikTok також заборонили на офіційних пристроях у Канаді, Бельгії, Франції, Індії, Данії, Чехії, Великій Британії та Новій Зеландії. Запровадження аналогічної заборони заплановане і у Нідерландах.
Водночас у TikTok рішуче заперечували звинувачення щодо передачі даних користувачів китайському уряду.