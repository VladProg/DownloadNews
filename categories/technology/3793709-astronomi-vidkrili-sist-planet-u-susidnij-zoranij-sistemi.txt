Науковці виявили шість планет віком щонайменше 4 мільярди років, які обертаються навколо сусідньої з нашою системою сонцеподібної зірки.

Про це йдеться в доповіді, оприлюдненій журналом Nature, передає Укрінформ.
У публікації зазначається, що планети рухаються навколо яскравої зірки HD 110067 (TIC 347332255) типу K0 у сузір’ї Волосся Вероніки. Маса й радіус зірки становлять близько 80% від аналогічних параметрів Сонця.
Розміри відкритих планет дорівнюють від 1,94 до 2,85 радіуса Землі. При цьому на них зафіксовано високі температури (від 166 до 526 градусів за Цельсієм), а також атмосфери з домінуванням водню. Це означає, що планети перебувають поза так званої зони можливого життя.
Однак, зауважує видання, це відкриття може стати науковим проривом у розумінні того, як формуються планети.
Як повідомлялося, раніше цього місяця європейські науковці використали спостереження телескопа James Webb для вивчення атмосфери екзопланети WASP-107b.