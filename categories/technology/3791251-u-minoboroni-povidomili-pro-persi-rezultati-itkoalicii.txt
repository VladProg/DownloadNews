Латвійські телекомунікаційні компанії LMT та TET за підтримки латвійської громадської організації Entrepreneurs for Peace передали 300 ноутбуків на потреби Сил оборони України.

Як передає Укрінформ, про це в Телеграмі повідомляє пресслужба Міноборони.
«Латвійські телекомунікаційні компанії LMT та TET за підтримки латвійської громадської організації Entrepreneurs for Peace передали 300 ноутбуків для масштабування логістичної системи SAP. Ця техніка допоможе вести облік речового забезпечення у ще 150 військових частинах», - йдеться в повідомленні.
Також зазначається, що під час 17-го засідання Контактної групи з питань оборони України Естонія оголосила про свій перший внесок в ІТ-коаліцію у розмірі 500 тисяч євро. Раніше свій внесок зробив Люксембург – обсягом 10 мільйонів євро.
Крім того, під час засідання про приєднання до коаліції заявила Ісландія. Це вже сьома країна-партнер, що приєдналася до ініціативи. Раніше долучилися Естонія, Люксембург, Бельгія, Латвія, Литва та Данія.
У пресслужбі повідомили, що Міноборони закликало долучитися до IT-коаліції і Німеччину під час візиту міністра оборони ФРН Бориса Пісторіуса до Києва.
ІТ-коаліція — це спеціальна група держав у рамках Контактної групи з питань оборони України («формат Рамштайн») під керівництвом Естонії та Люксембургу, яка зосереджена на наданні підтримки Міністерству оборони України та Збройним силам України у сфері ІТ, зв’язку та кібербезпеки.
Як повідомляв Укрінформ, 22 листопада відбулась 17-а зустріч Контактної групи з питань оборони України у межах формату «Рамштайн», участь в якій взяли очільники оборонних відомств понад 50 країн.