На північному сході Туреччини відкрили міжнародний аеропорт «Різе-Артвін», злітно-посадкову смугу якого побудували в Чорному морі.

Як передає Укрінформ, про це повідомляє CNN Türk.
«Вважаю цей проєкт символом прогресу розвитку Туреччини, особливо в галузі повітряного транспорту за останні 20 років», - сказав на церемонії відкриття президент Туреччини Реджеп Тайїп Ердоган.
Новий аеропорт має площу 3 млн кв.м. Його крита частина охоплює 47 тис. кв.м.

Злітно-посадкова смуга шириною 45 м та завдовжки 3 км збудована на штучно створеному насипу в Чорному морі. Це зроблено з огляду на особливості рельєфу в регіоні.

Очікується, що аеропорт «Різе-Артвін» буде обслуговувати близько 3 млн пасажирів на рік.

Оскільки регіон, де збудовано аеропорт, є основним виробником чаю в країні, вхід в будівлю нагадує формою чайний лист.



Диспетчерську вежу збудували у вигляді традиційної турецької склянки для чаю. Окрім того, в аеропорту діє музей цього напою.
Фото: cnnturk.com