Південнокорейська компанія Samsung призупинила постачання техніки до Росії та надає $6 млн гуманітарної допомоги Україні.

Про це повідомив віцепрем'єр-міністр - міністр цифрової трансформації Михайло Федоров у Телеграмі, передає Укрінформ.
"Samsung призупинив постачання техніки до Росії", - написав він.
Федоров додав, що компанія виділила $6 млн гуманітарної допомоги Україні, зокрема $1 млн на побутову електроніку.
Як повідомляв Укрінформ, міжнародна електронна платіжна система PayPal припинила надання своїх послуг в Росії через її агресію проти України.
24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Центр стратегічних комунікацій та інформаційної безпеки повідомляв, що міжнародна ізоляція агресора триває, Російську Федерацію полишає дедалі більше світових компаній.