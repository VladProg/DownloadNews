Американський гігант онлайн-торгівлі Amazon оголосив, що скоротить ще 9000 робочих місць.

Про це повідомляє Укрінформ з посиланням на Reuters.
«З огляду на невизначеність в економіці, з якою ми живемо, та неясності, які існують у найближчому майбутньому, ми вирішили більш раціонально підходити до наших витрат і чисельності персоналу», – йдеться у заяві генерального директора Amazon Енді Джассі до працівників компанії.
Звільнення, зокрема, торкнуться відділів Amazon Web Services, HR, реклами та сервісу прямих трансляцій Twitch. Ден Кленсі, який минулого тижня був призначений генеральним директором Twitch, сказав, що платформа звільнить понад 400 співробітників.
Amazon має намір остаточно визначитися, кого звільнять під час нової хвилі скорочень, до квітня.
Зазначається, що акції компанії впали на 1,8%.
Як повідомляв Укрінформ, на початку січня американська компанія Amazon оголосила, що має намір звільнити понад 18 тис. працівників, що стане найбільшим скороченням за всю її історію.