Компанія Clearview AI зацікавлена в розбудові цифрової інфраструктури України, а також розглядає можливість відкрити офіс у нашій державі з локальною командою розробки.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров за результатами зустрічі з СЕО Clearview AI Хоаном Тон-Тхатом, передає Укрінформ.
«Clearview AI зацікавлені в розбудові цифрової інфраструктури України. Серед ідей — використання штучного інтелекту на митниці, у банківській сфері. Також компанія розглядає варіант відкрити офіс в Україні з локальною командою розробки. Це допоможе талановитим українським айтішникам реалізувати свій потенціал», - зазначив він.

Федоров уточнив, що компанія з перших днів повномасштабного вторгнення рф підтримує Україну. Зараз технологіями від Clearview AI користуються 14 державних органів. Вони допомагають розпізнавати обличчя російських військових, щоб у подальшому притягнути до відповідальності, а також посилити безпеку блокпостів та пропускних пунктів.
«Використання штучного інтелекту – важливий складник, що вже зараз наближає перемогу. У росіян немає шансів у технологічному світі, доки на боці України топові компанії», - додав він.
Як повідомлялося, Clearview AI – це американська компанія, яка займається інноваціями та наданням найсучасніших технологій правоохоронним органам для розслідування злочинів, підвищення громадської безпеки та забезпечення правосуддя.
Компанія є розробником революційної інтелектуальної платформи, що працює на основі технології розпізнавання облич. Вона включає в себе мережу з понад 30 мільярдів зображень облич, отриманих з відкритих джерел в Інтернеті.