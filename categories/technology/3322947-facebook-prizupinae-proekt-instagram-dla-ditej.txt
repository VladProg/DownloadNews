Компанія Facebook Inc. призупинить розробку свого проєкту Instagram для дітей та має намір обговорити з батьками безпеку такої ідеї для підлітків – на тлі критики з боку законодавців та суспільства.

Про це заявив у понеділок під час інтерв’ю в програмі Today на телеканалі NBC голова Instagram Адам Моссері, передає Укрінформ.
«Я досі твердо переконаний, що це гарна ідея – створити версію Instagram, безпечну для підлітків, але ми хочемо взяти час на спілкування з батьками, дослідниками й експертами з питань безпеки та досягти більшого консенсусу щодо того, як рухатися далі», - пояснив Моссері.
Проєкт дитячої версії Instagram впродовж останніх місяців зазнав критики з боку суспільства й окремих законодавців у США, які наголошували, що цей проєкт може завдати шкоди процесу розвитку й психічному здоров’ю молодого покоління.
Як повідомлялося, додаток для дітей в Instagram був орієнтований на користувачів молодше 13 років. Передбачалося, зокрема, що він не матиме реклами та міститиме інструменти для контролю з боку батьків за тим, як користуються соціальною платформою їхні діти.