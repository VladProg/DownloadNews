Компанія LinkedIn додасть функції штучного інтелекту до своїх основних бізнес-процесів, що дозволить рекрутерам знаходити кандидатів на роботу, а маркетологам полегшить створення рекламних кампаній.

Про це повідомляє Reuters, передає Укрінформ.
Якщо раніше в базі даних LinkedIn роботодавець шукав робітника за допомогою фільтрів даних, ключових слів та інших методів пошукової системи, то тепер рекрутери можуть поставити те саме запитання, а комп'ютер може поставити запитання у відповідь. Наприклад, він може запитати рекрутера, чи зацікавлений він у кваліфікованих кандидатах з іншого міста, де компанія також має офіси, або в людях, чиї назви посад не зовсім збігаються, але вони мають схожі навички.
LinkedIn додає подібні інструменти для фахівців з продажу, які шукають потенційних клієнтів, а також впроваджує інструмент, який використовуватиме штучний інтелект для читання вебсайту компанії і створення маркетингової кампанії для продуктів і послуг для бізнесу, яка потім буде запущена на сайті LinkedIn.
LinkedIn налічує понад 950 млн користувачів, переважна більшість з яких не платить за послуги. LinkedIn бере гроші лише з рекрутерів, маркетологів та спеціалістів з продажу.
Компанія, дохід якої за попередні 12 місяців перевищив 15 млрд доларів, не планує стягувати додаткову плату за нові функції.
Як повідомляв Укрінформ, компанія YouTube оголосила про запуск низки нових функцій для контент-мейкерів, які базуватимуться на основі штучного інтелекту (ШІ).
Фото ілюстративне