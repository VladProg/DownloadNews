Президент США Джо Байден разом з віцепрезиденткою Камалою Гарріс, керівництвом NASA та вченими представив у понеділок перше повнокольорове наукове зображення Всесвіту з телескопа «Джеймс Вебб», запущеного в космос у грудні минулого року.

Глава Сполучених Штатів назвав це одним із прикладів того, що Америка є країною можливостей і досягає дійсно великих речей, передає власний кореспондент Укрінформу.
«Це стало новим вікном в історію нашого Всесвіту», - зауважив Байден, оцінюючи значення запуску телескопа Джеймса Вебба, здатного отримувати якісні фотографії відкритого космосу.
Президент підкреслив, що отримані зображення є історичним моментом для науки і техніки, астрономії й дослідження космосу. Крім того, це фото нагадує світові, що Америка «може робити великі речі». За його словами, це також показує, яких вершин можна досягнути, і скільки відкриттів ще належить зробити людству.
Зображення, офіційно представлене в понеділок, показує картину щільного скупчення яскравих галактик, а також менш помітних, які знаходяться далі. Це є документальною світлиною найдальших космічних глибин, яке людство коли-небудь отримувало в дослідженнях Всесвіту як у відстані, так і в часі, враховуючи, світло, яке зараз долетіло до нас за останні понад 13,8 мільярда років.

У NASA уточнили, що на фото видна частина величезного Всесвіту на ділянці неба розміром приблизно з піщинку, якщо дивитися з Землі й тримати її на відстані витягнутої руки.
Як повідомляв Укрінформ, новітній найпотужніший телескоп «Джеймс Вебб» (James Webb) вартістю 10 мільярдів доларів був запущений в космос наприкінці грудня. Серед ключових цілей обсерваторії – вивчення перших екзопланет, зірок-піонерів. Саме ядерні реакції у цих об'єктах сприяли утворенню найперших важких атомів, необхідних для життя - вуглецю, азоту, кисню, фосфору й сірки.
Фото: NASA