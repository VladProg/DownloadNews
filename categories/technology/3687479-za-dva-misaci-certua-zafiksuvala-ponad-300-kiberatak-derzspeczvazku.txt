Урядова команда реагування на компʼютерні надзвичайні події CERT-UA, яка діє при Держспецзв’язку, у січні-лютому 2023 року опрацювала понад 300 кіберінцидентів та кібератак, що майже вдвічі менше, ніж у відповідний період торік.

Як передає Укрінформ, про це Держспецзв'язку повідомляє у Телеграмі.
"У січні–лютому 2023 року Урядова команда реагування на компʼютерні надзвичайні події CERT-UA, яка діє при Держспецзв’язку, опрацювала понад 300 кіберінцидентів та кібератак. Це майже вдвічі менше, ніж у відповідний період торік, коли росія готувалася до повномасштабного вторгнення і активність хакерів була аномально високою", - йдеться у повідомленні.
Як зазначають фахівці, у січні 2023 року активність кіберзловмисників була дещо знижена. Це, ймовірно, може бути пов'язане з періодом новорічних свят у ворога. Проте у лютому хакери повернулись до звичного рівня активності.
Від початку цього року CERT-UA фіксує зростання кількості атак з метою шпигунства з акцентом на утриманні постійного доступу до організації. І навіть серед шкідливого програмного забезпечення, яке поширюють російські хакери, переважають програми для збору даних та віддаленого доступу до пристроїв користувачів. Це може бути однією з ознак того, що росія готується до тривалої війни. За допомогою хакерів вона намагається отримати будь-яку інформацію, яка може дати перевагу в конвенційній війні проти нашої країни: від даних щодо мобілізації – до розкриття секретів логістики західної зброї.
Як повідомляв Укрінформ, російські хакери здійснюють кожного дня у середньому понад десять кібератак на Україну.