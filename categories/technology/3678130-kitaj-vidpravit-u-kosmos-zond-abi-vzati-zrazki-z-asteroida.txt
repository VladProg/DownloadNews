Китайське національне космічне управління (CNSA) заявило, що влада КНР планує запустити нову міжпланетну місію до невеликого навколоземного астероїда.

Як передає Укрінформ, про це повідомляє Сіньхуа.
Згідно з планом CNSA, під час місії китайський зонд "Тяньвень-2" візьме зразки з астероїда під номером 2016 HO3, повернеться на Землю, а потім вирушить до комети 311P.
Зазначається, що "Тяньвень-2" стане другим серед китайських зондів серії "Тяньвень". "Тяньвень-1", що складається з орбітального модуля, посадкового модуля та марсохода, був запущений 23 липня 2020 року і вийшов на орбіту Марса 10 лютого 2021 року.


Фото: CNSA



За останні два роки китайський зонд "Тяньвень-1" передав на Землю безліч даних, що сприяло здійсненню багатьох відкриттів у міжпланетних дослідженнях.
Він продовжуватиме виконувати багатовимірні дослідницькі завдання, пов'язані з Червоною планетою.
Як повідомляв Укрінформ, орбітальний апарат китайської космічної місії "Тяньвень-1" передав на Землю нові фотографії всього Марсу після того, як з початку минулого року облетів Червону планету понад 1 300 разів.
Перше фото: Сіньхуа