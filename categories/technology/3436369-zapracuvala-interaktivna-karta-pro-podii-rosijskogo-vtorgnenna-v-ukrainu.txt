Запрацювала інтерактивна карта з інформацією про події широкомасштабного російського вторгнення в Україну.

Як передає Укрінформ, про це повідомляє Український інститут національної пам’яті.
Зазначається, що ресурс доступний за посиланням: https://wartoday.info/
«Він покликаний систематизувати інформацію про перебіг російсько-української війни після широкомасштабного вторгнення РФ в Україну та її наслідки у регіональному вимірі», - ідеться в повідомленні.

На інтерактивній карті систематизується інформація про втрати окупаційних військ - знищену техніку та живу силу ворога; полонених окупантів; воєнні злочини, викрадення людей, мародерство росіян в Україні; українських біженців; спротив мешканців, які опинилися на тимчасово окупованих територіях.
Дані постійно оновлюються. Сайт працює у трьох мовних редакціях: українською, російською та англійською.
Ресурс буде корисним для журналістів, політологів, дипломатів, правозахисників, дослідників, істориків.
Також повідомляється, що всі, хто володіє інформацією, фото- чи відеоматеріалами, можуть запропонувати їх для розміщення в геоінформаційній системі. Надіслати матеріали можна через сайт. Після перевірки адміністраторами інформація буде додана на карту.
Інтерактивна карта створена та наповнюється командою фахівців Української жіночої варти та Українського інституту національної пам’яті.
«Наш головний критерій − перевіреність і достовірність даних, які ми вносимо на карту. Інформація про знищення російської техніки та живої сили ворога оновлюється там оперативно і з чіткою локалізацією на карті, додаванням фото та відео. А ось відомості про обстріли українських територій з’являються з великою затримкою – у кілька днів або тижнів, – аби унеможливити використання ресурсу ворогом для коригування вогню», – коментує співробітниця Українського інституту національної пам’яті Олена Охрімчук.
Пресреліз англійською також оприлюднений на сайті УІНП.
Президент рф володимир путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.