Американська Комісія з цінних паперів і бірж (SEC) подала до суду на мільярдера Ілона Маска через його відмову свідчити у розслідуванні щодо купівлі ним акцій компанії Twitter за 44 млрд доларів.

Про це повідомляє Financial Times, передає Укрінформ.
У поданні до федерального суду Каліфорнії в четвер Комісія з цінних паперів і бірж заявила, що проводить "поточне непублічне розслідування" щодо того, чи порушив Маск "різні положення федерального законодавства про цінні папери" у зв'язку з купівлею ним акцій Twitter.
SEC заявила, що Маск не з'явився 15 вересня, щоб дати свідчення. Комісія попросила суд примусити мільярдера з'явитися, "зважаючи на відверту відмову Маска підкоритися".
Згідно з поданою заявою SEC, регулятор розпочав своє розслідування у квітні 2022 року і отримав багато документів від третіх осіб в рамках своїх запитів, в тому числі від самого Маска. Мільярдер також двічі давав свідчення в липні 2022 року.
У заяві стверджується, що Маск спочатку погодився дати додаткові свідчення в рамках розслідування, але потім повідомив співробітникам SEC за два дні до запланованої явки, що він цього не зробить, висунувши "кілька неправдивих заперечень, включаючи заперечення проти Сан-Франциско як відповідного місця для дачі свідчень".
Зокрема, Маск звинуватив регулятора в тому, що він намагається використати свої повноваження з видачі повісток для "переслідування", і заявив, що нещодавно опублікована його біографія авторства Волтера Айзексона містить потенційно важливу інформацію, а це означає, що йому не потрібно з'являтися в суді.
Він також відмовився від зустрічі в Техасі та інших запропонованих дат у жовтні та листопаді.
Перед тим, як у жовтні минулого року зробити пропозицію про купівлю компанії за 54,20 дол. за акцію, Маск накопичив 9,2% акцій Twitter. Це перевищило 5-відсотковий поріг, який запускає вимоги щодо розкриття інформації.
У квітні SEC надіслала Маску листа, в якому запитала, чому він не подав відповідну декларацію до кінця березня і чому він спочатку вказав, що збирається бути пасивним інвестором.
Як повідомляв Укрінформ, компанія Twitter звільнила близько 81% своїх працівників після того, як мільярдер Ілон Маск придбав її в жовтні минулого року.
Фото: Getty Images