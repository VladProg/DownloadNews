Японська компанія Mitsubishi Heavy Industries повідомила, що відкладений старт ракети-носія H2A із посадковим модулем Японського космічного агентства на Місяць, призначено на четвер, 7 вересня.

Як передає Укрінформ, про це повідомляє Kyodo.
Компанія повідомила, що старт носія H2A планується близько 8:40 ранку з космічного центру на острові Танегасіма в південно-західній префектурі Кагосіма.
Серед корисного навантаження ракети буде розроблений Японським агентством аерокосмічних досліджень місячний посадковий модуль SLIM, який випробовуватиме технологію точкової посадки на поверхню супутника Землі.
Очікується, що SLIM вийде на орбіту Місяця через три-чотири місяці після запуску та спробує досягнути його поверхні через чотири-шість місяців.
Дані, зібрані Японією з Місяця, будуть використані в очолюваному Сполученими Штатами проєкті «Артеміда» (Artemis), метою якого є повернення людей на Місяць до 2025 року та розвиток дослідження Місяця. Отриманий на супутнику Землі досвід має допомогти людству в дослідженні Марса.
Запуск ракети планувалося здійснити тижнем раніше, проте його було скасовано приблизно за 30 хвилин до запланованого старту через сильний вітер.
У разі успіху Японія стане п’ятою країною, що здійснила висадку місяцехода на Земний супутник, після Сполучених Штатів, Китаю, Індії та колишнього Радянського союзу.
Як повідомляв Укрінформ, Індія перевела в режим сну свій місяцехід «Прагьян» (Pragyan), перший апарат, який досяг південного полюса Місяця, після завершення двотижневого періоду проведення експериментів на супутнику Землі.
Його корисне навантаження вимкнено, а сонячна панель зорієнтована на отримання світла на наступному сході Сонця, який очікується 22 вересня, коли місяцехід має активуватись і повернутись до досліджень Місяця.