В Україні Державна служба з надзвичайних ситуацій розгортає систему пошуку місцезнаходження людини, яка телефонує на номери екстрених служб.

Як повідомляє кореспондент Укрінформу, про це в Ukraine Media Centre заявив полковник служби ДСНС Геннадій Герасимчук.
Він зазначив, що ДСНС у тісній співпраці з компаніями Garbyne, Apple та Google впроваджує у своїй роботі новий програмний продукт компанії Garbyne, завдяки якому можна буде оперативно визначити місцезнаходження людини, яка звернулася на лінію екстреної служби.
«Також завдяки цій програмі громадянин лише за допомогою свого телефону зможе передати відео для диспетчера ДСНС та вести двосторонній чат з ним», - пояснив Герасимчук.
За його словами, ця система навіть у тестовому режимі показала свою зручність та ефективність.
«Така допомога надається ДСНС абсолютно безкоштовно. Ми вдячні за це нашим партнерам. Саме програма компанії Garbyne незамінна у пошуку людей під завалами, а також для взаємодії з людьми, що мають різні вади здоров’я», - наголосив Герасимчук.
Як повідомлялося, з 24 лютого в Україні триває війна з російськими загарбниками. Від початку війни підрозділи ДСНС виїздили на виклики близько 12 тисяч разів, у тому числі понад 5 тисяч виїздів - на ліквідацію наслідків обстрілів російськими військами населених пунктів та об’єктів цивільної інфраструктури.