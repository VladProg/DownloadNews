Соціальна мережа Instagram планує перенести свої брендовані контент-інструменти у нову соцмережу Threads.

Про це повідомляє Reuters, передає Укрінформ.
"Такі інструменти допоможуть маркетологам співпрацювати з інфлюенсерами в межах платних партнерств на платформі соціальних мереж, поки реклама буде недоступна", - йдеться у публікації.
Генеральний директор Meta Марк Цукерберг заявив, що "компанія буде думати про монетизацію Threads лише тоді, коли буде чіткий шлях до мільярда користувачів".
Instagram дозволяє користувачам переносити свої акаунти, облікові дані та підписників у Threads, що дає текстовій соціальній мережі доступ до більш ніж 2-мільярдної бази користувачів платформи для обміну фотографіями.
Кілька компаній вже почали створювати акаунти на Threads, щоб органічно розміщувати контент попри відсутність реклами на платформі.
Проте відсутність хештегів та функцій пошуку за ключовими словами на Threads може обмежити привабливість платформи для рекламодавців, зазначається у публікації.
Як повідомляв Укрінформ, 6 липня Meta запустила текстовий сервіс Threads, що, як очікується, має стати конкурентом Твіттеру.