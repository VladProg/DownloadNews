Цього тижня в Україні вперше встановили технічні показники якості мобільного інтернету, затверджені Держспецзв’язку.

Як передає Укрінформ, про це віцепрем'єр-міністр - міністр цифрової трансформації України Михайло Федоров повідомив у Фейсбуці.
"Розвиваємо мережу 4G і встановлюємо стандарти якості моніторингу мобільного інтернету. Це дозволить зробити так, щоб більше не було ситуацій, коли потрібно шукати місце з нормальним інтернетом. До того ж, місто чи село вважатиметься покритим, тільки якщо зв’язок буде доступний мінімум на 65% території. Адже в кожного оператора було своє розуміння якісного зв’язку", - зазначив Федоров.
Завдяки встановленню технічних показників якості швидкість завантаження файлів для користувача становитиме не менш як 2 мегабіта за секунду, а відправки — не менше 0,5 мегабіт за секунду.
За словами Федорова, таке рішення призведе до необхідності вкладати додаткові кошти в будівництво базових станцій, а отже, кожен споживач за будь-яких умов зможе розраховувати на мінімальний, але достатньо якісний рівень з'єднання, навіть на околиці міста.
"Це сприятиме розвитку мереж, покращенню якості послуг для українців, а також підвищенню конкуренції між операторами. Враховуючи стрімкий розвиток 4G в останні роки, чіткі та єдині для всіх стандарти стали вкрай необхідні", - підкреслив очільник Мінцифри.
Як повідомляв Укрінформ, Міністерство цифрової трансформації впродовж першої половини поточного року заощадило на IT-закупівлях 3 млрд грн державних коштів.