Британська влада виділить понад 12 млн фунтів стерлінгів для створення найбільшої у світі повітряної магістралі для автоматичних безпілотників.

Як передає Укрінформ, про це повідомляє BBC.
Проєкт, який отримав назву Skynet, повинен бути реалізований впродовж наступних двох років.
Повітряна магістраль довжиною у 264 км з’єднуватиме англійські міста Редінг, Оксфорд, Мілтон Кінс, Кембридж, Ковентрі та Регбі.
Технологія використовує наземні датчики, встановлені вздовж магістралі, які в режимі реального часу дають змогу побачити, де в повітряному просторі знаходяться дрони. Ці дані потім аналізуються системою управління трафіком – свого роду системою контролю повітряного руху для дронів, – яка спрямовує їх за маршрутами та уникає зіткнень між ними.
Зазначається, що Skynet є частиною пакета фінансування британського уряду аерокосмічної галузі, на яку загалом буде виділено 273 мільйони фунтів стерлінгів.
Інші проєкти, що отримують фінансування, включають дрони, які доставлятимуть пошту на острови Сіллі та ліки по всій Шотландії.
Як повідомляв Укрінформ, американська компанія Amazon заявила, що невдовзі планує розпочати здійснювати доставки замовлених пакунків безпілотниками.