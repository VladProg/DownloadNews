У сервісі Google Flights (Google Авіаквитки) від американської компанії Google з’явилася нова функція, яка показує користувачам вплив польотів на довкілля.

Як передає Укрінформ, про це повідомляє TechCrunch.
«Це оновлення у Google Flights є лише одним із багатьох способів, якими ми допомагаємо людям робити екологічний вибір у повсякденному житті», - заявив представник Google Річард Холден.
Відтепер користувачі у результатах пошуку перельотів побачать оцінку викидів вуглецю майже для всіх рейсів. Компанія зазначає, що нова функція допоможе користувачам враховувати фактор викидів вуглецю при бронюванні своїх подорожей.
Повідомляється, що Google Flights розраховує оцінку викидів вуглецю, порівнюючи дані Європейського агентства з охорони навколишнього середовища з інформацією про авіарейси, яку надають авіакомпанії, зокрема, тип літака та загальна кількість місць у літаку. Нові літаки, як правило, менш забруднюють повітря, ніж старі.
Також оцінка викидів вуглецю відрізнятиметься, якщо порівнювати місця в економкласі з місцем у бізнес-класі, оскільки ці місця, займають більше площі, тож на них має припадати більша частка вуглецевих викидів за рейс.
Рейси з меншими викидами вуглецю будуть позначені зеленим значком.
Як повідомляв Укрінформ, компанія Google заявила, що офіційно припинила підтримку своєї пошукової системи в браузері Internet Explorer 11.