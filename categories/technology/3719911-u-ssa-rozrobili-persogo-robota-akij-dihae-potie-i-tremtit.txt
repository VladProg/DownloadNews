Американська компанія Thermetrics розробила для використання дослідниками з Університету штату Арізона (ASU) робота, який може «дихати, потіти і тремтіти».

Як передає Укрінформ, про це повідомляє The Independent.
Апарат під назвою ANDI був створений, щоб допомогти дослідникам краще зрозуміти вплив екстремальних температур на людський організм.
«ANDI потіє, він виробляє тепло, тремтить, ходить і дихає. Ми намагаємося розвинути дуже добре розуміння того, як тепло впливає на організм людини, щоб можна було спроєктувати речі для вирішення цього питання», — сказав Конрад Рикачевський, головний дослідник цього проєкту від ASU.

Зазначається, що деякі з десятка роботів, що можуть «потіти», вже створених дослідниками, використовуються компаніями для тестування одягу, однак ANDI є єдиним, кого можна задіяти на вулиці.
Це дозволяє дослідникам проводити експерименти в раніше неможливих умовах екстремальної спеки, а також вивчати вплив сонячної радіації.

«Терморегуляція хворого на діабет відрізняється від здорової людини. Тож ми можемо врахувати всі ці модифікації за допомогою наших індивідуальних моделей», - додав інший дослідник Анкіт Джоші.
Як повідомляв Укрінформ, токійський стартап Preferred Robotics Inc. презентував робота Kachaka зі штучним інтелектом для допомоги вдома.