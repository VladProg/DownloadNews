Ракета-носій Long March-2C (Чанчжен-2С) із групою з дев'яти комерційних супутників «Geely-01» на борту в четвер, 2 червня, успішно стартувала з космодрому Січан у провінції Сичуань на південному заході Китаю.

Як передає Укрінформ, про це повідомляє Сіньхуа.
Запуск був здійснений о 12:00 за пекінським часом, після чого угруповання незабаром вийшло на задану орбіту.

Супутникове угруповання, що належить GeeSpace - дочірній компанії Geely Technology Group, переважно використовуватиметься для дослідження та перевірки технологій, таких як послуги інтелектуальних транспортних засобів з можливістю виходу в інтернет, а також взаємодія транспортних засобів/мобільних телефонів і супутників. Воно також забезпечить підтримку даних для захисту морського екосередовища.
Для ракет-носіїв серії Чанчжен цей політ став 422-м.
Як повідомляв Укрінформ, 18 травня американська компанія SpaceX Ілона Маска успішно запустила чергову партію інтернет-супутників Starlink – 53 апарати.


Фото: Xinhua