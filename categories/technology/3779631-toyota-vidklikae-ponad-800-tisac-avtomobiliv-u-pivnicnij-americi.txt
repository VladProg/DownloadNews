Автовиробник Toyota відкликає 814 тисяч автомобілів у Північній Америці для заміни бамперів.

Про це повідомляє The New York times, передає Укрінформ.
Йдеться про автомобілі Highlander, включаючи гібридні версії, випущені між 2020 і 2023 роками. Автовиробник має побоювання, що кришки бамперів цих машин можуть відпасти від незначного удару і створити небезпеку на дорозі.
Власники Toyota Highlander будуть повідомлені про це до кінця грудня.
Наразі незрозуміло, коли виявлені проблеми з Highlander і чи були вже повідомлення про аварії.
Highlander були серед моделей, які вже підпадали під відкликання цього року через кабель у рульовій колонці, який міг втратити електричне з'єднання, через що подушка безпеки водія не спрацювала б під час аварії.
Торік Toyota відкликала 2700 електричних спортивних позашляховиків bZ4X у США, Європі, Канаді та Японії через ризик ослаблення болтів на колесах.
Як повідомляв Укрінформ, у червні Toyota відкликала близько 594 тисяч автомобілів через проблеми з амортизаторами.