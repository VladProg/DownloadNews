Японія і Велика Британія в січні планують розпочати спільні дослідження з метою розробки двигуна для нового реактивного винищувача.

Про це повідомляє NHK, передає Укрінформ.
Зазначається, що розробляти двигун для винищувача, який має прийти на зміну літакам F-2 Повітряних сил самооборони Японії, міністерство оборони доручило компанії важкого машинобудування IHI Corporation.
Як очікується японська корпорація IHI та британська компанія Rolls-Royce спільно розроблять демонстраційний зразок двигуна.

«Міністерство оборони Японії заявляє, що проведення дослідження спільно з Великою Британією допоможе знизити вартість розробки, яка потребує передових технологій, а також зменшити ризики», - йдеться у повідомленні.
Як додає NHK, загальне керівництво проєктом створення винищувача здійснює компанія Mitsubishi Heavy Industries, яка має розробити фюзеляж винищувача. За інформацією агентства, вона користуватиметься технічною підтримкою американської Lockheed Martin.