У застосунку "Дія" з’явилася нова послуга — сповіщення про зміну і перевірку кредитної історії.

Про це поінформувала пресслужба Міністерства цифрової трансформації, передає Укрінформ.
“Перевірка історії — обов'язкова процедура при оформленні кредитів. Тепер, коли на вас візьмуть кредит або перевірятимуть вашу історію, ви отримаєте пуш. Функція працює за замовчуванням, оновлювати застосунок не потрібно”, - йдеться у повідомленні.
Зі свого боку віцепрем’єр-міністр — міністр цифрової трансформації Михайло Федоров зазначив, що цифровізація допомагає захищати українців від шахрайства.
“Запускаючи сповіщення про зміну та перевірку кредитної історії в “Дії”, ми допоможемо людям вчасно дізнаватися про подібні ситуації, зупиняти їх та зберігати кошти. Це послуга турботи про людей. Уже сьогодні всі користувачі “Дії” автоматично отримають доступ до послуги”, — поінформував він.
Уточнюється, що якщо у заостосунку “Дія” приходить пуш-повідомлення, що на громадянина взяли новий кредит, а він його не відкривав, то можна одразу із застосунку перейти за посиланням до Українського бюро кредитних історій та написати скаргу.
А якщо особа побачить сповіщення, що банк, наприклад, перевіряє її кредитну історію, щоб відкрити новий кредит, то вона зможе швидко зреагувати та зв'язатися з установою для з’ясування деталей.
Окремо у Мінцифрі уточнили, що торік Україна стала першою країною у світі, в якій цифровий паспорт є офіційним, що значно безпечніший за паперовий. “Більшість випадків кредитного шахрайства відбуваються саме з паперовими паспортами, які легко відксерити та комусь передати. Незаконні операції з паперовими документами — одна з найголовніших причин, чому в кіберполіції зараз багато справ із кредитним шахрайством”, - зазначається у повідомленні.
Цю послугу Мінцифра впроваджує разом з Українським бюро кредитних історій, - установою, яка займається збиранням, зберіганням, обробкою і наданням кредитних історій.
В Українського бюро кредитних історій є вся інформація про позичальників від банків, страхових компаній, лізингових компаній, кредитних спілок та інших фінансових інститутів.
Як повідомляв Укрінформ, уряд ухвалив постанови, відповідно до яких в Україні електронні водійське посвідчення, свідоцтво про реєстрацію транспортного засобу (техпаспорт) та студентський квиток у застосунку "Дія" визнаються нарівні з паперовими.