Супутникові знімки, зроблені компанією Maxar Technologies, показують, що Китай збудував макети авіаносця та есмінця ВМС США у північно-західній пустелі країни.

Як передає Укрінформ, про це повідомляє АР.
На зображеннях, зроблених у неділю, видно обриси американського авіаносця і принаймні одного есмінця, що стоїть на залізничній колії.

Макети кораблів окреслюють повномасштабні контури авіаносця та двох есмінців типу "Арлі Бьорк", пише Reuters.

Як зазначається, макети можуть імітувати цілі, пов'язані з випробуваннями їх захоплення у морі.
В Maxar Technologies визначили місце розташування об’єктів як Руокіанг, округ пустелі Такла-Vакан у північно-західному регіоні Сіньцзян.

Комплекс використовувався для випробувань балістичних ракет, повідомляє Військово-морський інститут США з посиланням на компанію геопросторової розвідки All Source Analysis.
Зображення, опубліковані Maxar, з’явилися на тлі зростаючого занепокоєння щодо можливості військового конфлікту між двома найбільшими економіками світу, які сперечаються через низку політичних та економічних проблем, а також через посягання Пекіна на територію Тайваню та акваторію Південнокитайського моря.
США влітку попередили Китай, що захищатимуть союзника – Філіппіни, якщо сили цієї острівної держави будуть атаковані у Південнокитайському морі.
Фото: Maxar Technologies