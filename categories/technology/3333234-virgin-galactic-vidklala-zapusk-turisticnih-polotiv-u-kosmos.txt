Компанія Virgin Galactic вирішила відкласти початок комерційних польотів у космос до кінця 2022 року, щоб модернізувати кораблі та літаки-носії.

Про це повідомляє Укрінформ з посиланням на CNBC.
Як зазначається, цього місяця компанія розпочне роботу з модернізації. Очікується, що цей процес, триватиме вісім-десять місяців та завершиться у червні-серпні 2022 року.
Virgin Galactic планувала розпочати період вдосконалення після наступного космічного польоту під назвою Unity 23. Але компанія заявила, що нещодавнє випробування показало «можливе зниження запасу міцності деяких матеріалів» в її транспортних засобах, що вимагатимуть подальшого фізичного огляду.
Тільки після виконання всіх необхідних робіт планується провести раніше заплановану тестову місію Unity 23. У зв'язку з цим початок комерційних туристичних польотів переноситься з третього на четвертий квартал 2022 року.
Після цього повідомлення акції компанії Virgin Galactic різко впали на 13% після закриття торгів.
Як повідомляв Укрінформ, у липні засновник Virgin Galactic, мільярдер Річард Бренсон зробив суборбітальний політ. Разом з ним на борту були п'ять осіб (два пілоти-випробувачі і троє експертів). Вони провели на висоті 86 км майже годину.
Наприкінці вересня Федеральне управління цивільної авіації США (FAA) дозволило відновити космічні польоти компанії Virgin Galactic після завершення розслідування щодо суборбітального польоту ракетоплана Unity.