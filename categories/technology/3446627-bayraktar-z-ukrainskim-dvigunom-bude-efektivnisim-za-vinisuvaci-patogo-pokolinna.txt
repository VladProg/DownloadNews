Завдяки безпілотному управлінню новий БПЛА Kızılelma компанії Baykar Makina зможе виконувати складніші завдання у бою через відсутність ризику втрати пілота.

Про це повідомляє Укрінформ із посиланням на технічного директора компанії Baykar Makina Сельчук Байрактар у коментарі CNN Türk.
«Найбільша перевага Kızılelma в тому, що він безпілотний. Без управління пілотами є можливість виконувати набагато небезпечніші місії під час бойових дій. Втрата пілота іноді означає програш, тому не завжди можна ризикувати. Але це не про безпілотні платформи. Оскільки це літак-робот, його втрата не настільки вагома», - пояснив техдиректор Baykar Makina.
Сельчук Байрактар також пояснив, чому безпілотні платформи винищувачів ще не стали світовим трендом.
«Світ зараз переходить на такі платформи. Однією з головних причин затримки є величезні інвестиції в літаки п'ятого покоління. Якби цього не було, світ перейшов би на безпілотні літальні апарати ще 10 років тому», - сказав Сельчук Байрактар.
За його словами, безпілотник Kızılelma матиме набагато вищу швидкість, ніж всі інші безпілотники, що виробляє компанія. Нині йде підготовка до першого польоту Kızılelma.
Як повідомляв Укрінформ, турецька компанія Baykar Makina, яка створила відомий безпілотник Байрактар, презентувала новий бойовий БПЛА. Його оснащено двигунами українського виробництва АІ-25. Вантажопідйомність Kızılelma становитиме 1,5 тони (злітна вага - 6 тон), він зможе розвивати швидкість до 800 км/год.
БПЛА Kızılelma матиме можливість посадки та зльоту з кораблів з короткими злітно-посадковими смугами, забезпечуватиме ефективну протидію цілям «повітря-повітря».
У листопаді минулого року Українське ДП «Івченко-прогрес» та турецька компанія Baykar Makina підписали угоду про співпрацю, яка передбачає постачання двигунів вироблених в Україні для безпілотних літаків, вироблених в Туреччині.