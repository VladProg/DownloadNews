Космічний телескоп NASA/ESA Hubble зробив фотографію кулястого зоряного скупчення Terzan 9 у сузір’ї Стрільця, що в напрямку до центру галактики Чумацький Шлях.

Як передає Укрінформ, про це повідомляє обсерваторія.
Світлина була зроблена завдяки камерам ACS (Advanced Camera for Surveys) і WFC3 (Wide Field Camera 3).
Зазначається, що кулясті скупчення — це стійкі, тісно пов’язані групи з десятків тисяч до мільйонів зірок. Як показує це зображення, центр таких скупчень може бути щільно заповнений зірками.

Цей знімок був зроблений в рамках програми Hubble, яка досліджує кулясті скупчення, що розташовані в центрі Чумацького Шляху. Центральна область галактики містить щільно наближені одна до одної групи зірок, відомі як галактичний балдж, який також багатий міжзоряним пилом.
Саме цей пил ускладнив вивчення кульових скупчень поблизу галактичного центру, оскільки він поглинає світло зірок і навіть може змінювати кольори зірок у цих скупченнях.
Чутливість Hubble дозволила астрономам виміряти, як кольори цих кульових скупчень були змінені міжзоряним пилом, і таким чином встановити їхній вік.
Як повідомляв Укрінформ, космічний телескоп NASA/ESA Hubble зробив фотографію загадкового кулястого зоряного скупчення Ruprecht 106 у космосі.
Фото: ESA/Hubble & NASA, R. Cohen