Корпорація Microsoft оголосила, що до кінця року припинить роботу соціальної мережі професійних контактів LinkedIn у Китаї через посилення цензури в Інтернеті.

Як передає Укрінформ, про це повідомляє CNBC.
У компанії заявили, що рішення прийняте через "набагато складніше робоче середовище і більш суворі нормативні вимоги".
Замість LinkedIn Microsoft запустить сервіс InJobs, який був розроблений спеціально для Китаю. У соціальній мережі будуть ті ж функції, але без новинної стрічки.
LinkedIn був запущений у Китаї в 2014 році з обмеженим функціоналом. У березні 2021 року соцмережа призупинила реєстрацію нових користувачів у країні через специфіку місцевого законодавства.
LinkedIn був останньою великою американською соціальною мережею, яка функціонувала в Китаї, де діють одні з найсуворіших правил цензури. Платформи та вебсайти соціальних мереж, такі як Twitter та Facebook, були заблоковані в країні більш як десять років тому. Google вирішила закрити роботу сервісів у країні у 2010 році.
За даними дослідницької компанії Statista, Китай є третім за величиною ринком LinkedIn.
Microsoft придбала LinkedIn у 2016 році за $26,2 млрд.