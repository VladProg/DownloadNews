ChatGPT діагностував у хлопчика рідкісне захворювання після того, як впродовж трьох років це намагалися зробити понад десять лікарів.

Як передає Укрінформ, про це повідомляє Daily Mail.
Кортні, мати чотирирічного Алекса, який страждав на хронічний біль, перепади настрою, втому та проблеми із пересуванням, звернулася до ChatGPT із запитом про діагноз сина після трьох років візитів до 17 лікарів різного профілю.
Жінка уважно переглядала результати тесту Алекса під час перебування дитини у лікарні швидкої допомоги, та вносила їх до ChatGPT. Сервіс штучного інтелекту діагностував хлопчику розщеплення хребта та ваду розвитку спинного мозку.
Серед симптомів цього рідкісного захворювання, на яке страждає менш ніж 1% народжених на рік дітей у США, оніміння, біль, м’язова слабкість та проблеми із контролем руху. Стан хворого обумовлений обмеженим кровотоком внаслідок аномального закріплення спинного мозку до хребетного каналу.
Алекс мав легку форму захворювання, яку важче діагностувати, але яка лікується шляхом оперативного втручання. Наразі хлопчик проходить реабілітацію після лікування.
Зазначається, що згідно із дослідженням вчених з некомерційної інтегрованої системи охорони здоров’я Mass General Brigham, ChatGPT знаходить правильний діагноз у 72% випадків, тоді як досвідчені лікарі зазвичай безпомилково визначають хворобу в 95% пацієнтів.
Як повідомляв Укрінформ, в Одесі вперше в Україні впровадили пілотний проєкт з телемедицини на базі штучного інтелекту, який значно пришвидшує процес діагностики захворювань або ушкоджень головного мозку.