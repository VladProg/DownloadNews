Американська компанія Clearview AI зацікавлена в розбудові української цифрової інфраструктури, а також розглядає Україну як місце для розробки та тестування нових продуктів.

Про це в інтерв’ю Укрінформу повідомив CEO компанії Clearview AI Хоан Тон-Тхат.
«Ми маємо плани та ідеї на майбутнє. Але поки що нічого анонсувати не можу. Можу лише сказати, що з урахуванням того, що в Україні гостро стоїть питання безпеки, а українці дуже швидко адаптуються до нових технологій, ми розглядаємо варіант, що ваша держава може бути місцем для тестування наших нових продуктів», - зазначив він.
Хоан Тон-Тхат також наголосив, що українські розробники працюють дуже якісно та ефективно, а тому планується надалі залучення їх до роботи в Clearview AI. «Ми бачимо Україну як державу, де будемо проводити більше часу та розробляти більше продуктів. Підкреслюю, я дуже вражений технічними талантами українців», - додав він.
Як повідомлялося, Clearview AI – це американська компанія, яка займається інноваціями та наданням найсучасніших технологій правоохоронним органам для розслідування злочинів, підвищення громадської безпеки та забезпечення правосуддя. Вона є розробником революційної інтелектуальної платформи, що працює на основі технології розпізнавання облич.