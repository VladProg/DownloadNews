Китайська корпорація комерційних літаків (COMAC), один із найбільших авіавиробників країни, передала компанії-авіаперевізнику перші два вантажні авіалайнери, переобладнані з пасажирських літаків ARJ21 Xiangfeng.

Про це повідомляє Xinhua, передає Укрінформ.
Переобладнаний літак має проєктне максимальне корисне навантаження 10 тонн і дальність польоту близько 2800 кілометрів.
У першу чергу він призначений для перевезення вантажів, пошти та експрес-відправлень на внутрішніх та коротких міжнародних маршрутах.
Програму переобладнання пасажирського літака ARJ21 у вантажний COMAC розпочала в травні 2020 року, а в січні цього року отримала від Управління цивільної авіації Китаю схвалення його льотної придатності.
Китай, де розвинута індустрія електронної комерції та експрес-доставки, є найбільшим ринком вантажних авіаперевезень в Азії, що створює підвищений попит на вантажні авіалайнери малої тоннажності.
Фахівці прогнозують комерційний успіх вантажного ARJ21, який може створити серйозну конкуренцію традиційним виробникам авіалайнерів такого класу на ринках малотоннажних та спеціалізованих вантажних перевезень, у тому числі, у високогірних регіонах.
Comac ARJ21 Xiangfeng - регіональний пасажирський літак, що виробляється компанією COMAC із Шанхая. Його розробка розпочалась у березні 2002 року, перший політ відбувся в листопаді 2008-го, а серійне виробництво розпочалося влітку 2017-го.
На кінець минулого року китайськими та іноземними авіаперевізниками експлуатувалося близько 100 літаків ARJ21.
Як повідомляв Укрінформ, найбільший у світі морський вантажоперевізник, данська компанія Maersk представила перше у світі судно, що працює на біопаливі (метанол).
Фото: Xinhua