Китай у вівторок, 30 травня, вранці планує здійснити запуск на навколоземну орбіту пілотованого космічного корабля Shenzhou 16 із космодрому Цзюцюань на півночі країни.

Про це повідомляє Державне управління пілотованої космонавтики Китаю (CMSА), передає Укрінформ із посиланням на Xinhua.
Космічний човен і ракета-носій Long March-2F, яка виведе його в відкритий космос, успішно пройшли передстартову перевірку всіх систем і блоків та їхню роботу під час комп’ютерної симуляції запуску.
Екіпаж корабля з трьох тайконавтів уже перебуває на космодромі. У його складі двоє офіцерів китайських ВПС, командир Цзін Хайпен і Чжу Янчжу, та вперше цивільний фахівець Гуй Хайчао.
Shenzhou 16 стане другим у цьому році польотом у рамках пілотованої космічної програми Китаю, а також першою місією з екіпажем на борту на китайську космічну станцію Тяньгун від початку її повноцінної експлуатації.
Екіпаж Shenzhou 16 працюватиме на орбіті близько шести місяців.
Тайконавти місії Shenzhou 15, які перебувають у космосі з 29 листопада минулого року, повернуться на Землю.
Як повідомляв Укрінформ, Південна Корея запустила космічну ракету Nuri з 8 супутниками на борту.