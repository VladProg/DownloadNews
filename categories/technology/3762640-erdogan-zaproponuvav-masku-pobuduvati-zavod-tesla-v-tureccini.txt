Президент Туреччини Реджеп Таїп Ердоган зустрівся із засновником SpaceX і Tesla Ілоном Маском у Нью-Йорку.

Про це повідомляє Anadolu, передає Укрінформ.
Зазначається, що на прийом до Ердогана Ілон Маск прийшов зі своїм сином. На закритому для преси прийомі також були присутні міністр закордонних справ, міністр промисловості та технологій, а також голова Управління цифрової трансформації при президенті Туреччини.

Фото: АА

Ердоган під час прийому закликав Ілона Маска створити свій сьомий завод Tesla у Туреччині, а також заявив про можливість співпраці з компанією SpaceX у рамках реалізації космічної програми Туреччини.

Фото: АА

Президент наголосив, що Туреччина є однією з найважливіших країн-виробників у галузі високих технологій, і навів як приклад успіхи, досягнуті в галузі БПЛА.
Своєю чергою Маск заявив, що, на його думку, війни майбутнього будуть вестися між сучасними безпілотниками і він знає про інтерес світу до Bayraktar.
Як повідомляв Укрінформ, Туреччина почне випускати безпілотні винищувачі у 2024 році.
Перше фото: Х / T.C. Cumhurbaşkanlığı