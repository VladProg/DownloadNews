Європейський Союз має намір прокласти підводний інтернет-кабель через Чорне море, щоб поліпшити зв'язок з Грузією і зменшити залежність від комунікаційної інфраструктури, яка проходить через росію.

Про це повідомляє Financial Times із посиланням на джерела, передає Укрінформ.
У документі Європейської комісії йдеться про те, що 1100-кілометровий кабель коштуватиме 45 мільйонів євро. Він призначений для того, щоб з'єднати Європу з Кавказом і зменшити "залежність від наземного оптоволоконного зв'язку, що проходить через росію".
"ЄС і Грузія у 2021 році попередньо погодилися, що цей кабель є необхідністю, а конфлікт в Україні надав проєкту додаткового імпульсу, обґрунтувавши необхідність зменшити залежність від "зв'язків, які не є безпечними або стабільними", - повідомило виданню джерело, знайоме з цим питанням.
Однак проєкт все ще перебуває на стадії розгляду і на його реалізацію не виділено жодних коштів.
"Британська телекомунікаційна корпорація Vodafone також має плани щодо прокладання підводного кабелю в Чорному морі", - йдеться в повідомленні.
Її проєкт під назвою Kardessa з'єднає Україну з Болгарією, Туреччину з Грузією, а потім піде під землю до Вірменії, Казахстану і далі в Азію.
Як повідомляв Укрінформ, «Укрзалізниця» для аналізу звернень пасажирів використовує ChatGPT – штучний інтелект (ШІ), який працює на основі технології глибокого навчання.
Фото ілюстративне