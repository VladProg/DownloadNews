Україна випереджає інші країни, коли йдеться про цифрову інфраструктуру.

Про це міністерка економіки та інновацій Литви Аушріне Армонайте сказала у Лондоні на міжнародній конференції щодо відбудови України, передає кореспондент Укрінформу.
“Мене часто запитують як можна допомогти. Я маю сказати, що Україна вже надзвичайно випереджає інші країни, коли ми говоримо про цифрову інфраструктуру, бо Україна інвестувала у цифровізацію, у нові технології”, - сказала вона.
Вона також навела приклад, що, зокрема, немає ніяких проблем з банківськими системами.
“Також, наприклад, іноді немає води, немає світла, але інтернет працює. І Україна може навчити певні західні країни, європейські країни, як підтримувати цифрову інфраструктуру в найскладніший час під час війни”, - сказала вона.
Як повідомляв Укрінформ, у Лондоні 21-22 червня відбувається міжнародна конференція щодо відбудови України (Ukraine Recovery Conference). Захід є продовженням щорічних конференцій щодо реформ в Україні, які відбувалися з 2017 року.