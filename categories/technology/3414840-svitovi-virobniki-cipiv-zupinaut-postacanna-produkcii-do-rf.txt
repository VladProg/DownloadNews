Світові виробники чипів починають припиняти постачання продукції до РФ, зокрема, продажі в РФ зупиняє найбільший у світі виробник напівпровідників компанія TSMC.

Як передає Укрінформ, про це повідомляє The Washington Post.
Світова індустрія комп’ютерних чипів, включаючи компанію гіганта Taiwan Semiconductor Manufacturing Company, почала припиняти продажі до РФ через санкції США, спрямовані на покарання Москви за вторгнення до України.
Виробники діють згідно з новими міжнародними санкціями проти РФ.
"TSMC призупинила всі продажі до РФ та третім сторонам, які постачають продукцію в Росію", - повідомило джерело видання.
У заяві TSMC сказано, що компанія "повністю віддана дотриманню нових оголошених правил експортного контролю".
Компанія GlobalFoundries заявила, що також почала виконувати нові правила та призупинила постачання до РФ.
Компанія Intel заявила, що "дотримується усіх застосовних експортних правил та санкцій", зокрема, йдеться про новий експортний контроль.
"За словами аналітиків, РФ вразлива до заборони на експорт, оскільки не виробляє споживчу електроніку чи мікросхеми у великих кількостях. Зокрема, вона не виробляє напівпровідників найвищого класу.
Участь TSMC у санкціях завдає особливої ​​шкоди, оскільки компанія є найбільшим у світі виробником чіпів", - пише WP.
За словами джерела, серед чипів, які TSMC більше не виробляє та не відправляє, є напівпровідники під брендом "Ельбрус", які розроблені в РФ.
"Участь TSMC у санкціях завдає особливої шкоди (РФ - ред.), оскільки компанія є найбільшим у світі виробником чипів, зокрема найсучасніших", - йдеться у повідомленні.
Як повідомляв Укрінформ, в Україні четверту добу триває війна - 24 лютого президент РФ Володимир Путін оголосив про початок вторгнення в Україну. Запроваджено воєнний стан. Глава Української держави Володимир Зеленський підписав указ про загальну мобілізацію.