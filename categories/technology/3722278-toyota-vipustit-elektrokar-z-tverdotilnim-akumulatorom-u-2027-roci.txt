Японський автовиробник Toyota Motor Corp. планує випустити електромобіль, який працює від повністю твердотільного акумулятора, вже у 2027 році.

Як передає Укрінформ, про це повідомляє Kyodo.
На відміну від літій-іонних батарей, які наразі використовуються для живлення електромобілів, повністю твердотільні батареї використовують тверді електроліти, що забезпечує підвищену щільність енергії.
У Toyota заявили, що нова батарея, яка витримує температуру в понад 100 градусів за Цельсієм і більш стійка до пошкоджень, збільшить запас ходу моделі bZ4X EV більш ніж удвічі. При цьому час заряджання скорочується приблизно до 10 хвилин, що становить третину часу, потрібного для повної зарядки з використанням поточної технології.
За словами керівника підрозділу компанії, що відповідає за розробку передових електромобілів, Такеро Като, Toyota прагне досягти запасу зарядки у 1000 кілометрів.
У Toyota заявляли, що на початку 2020-х років випустять гібридні транспортні засоби з використанням повністю твердотільних акумуляторів, але на тлі зростання популярності електромобілів компанія вирішила віддати пріоритет розвитку транспортних засобів, що працюють від акумуляторів наступного покоління.
Як повідомляв Укрінформ, Toyota Motor Corp. випустить 10 нових моделей електромобілів до 2026 року.
Photo courtesy of Toyota Motor Corp.)(Kyodo)