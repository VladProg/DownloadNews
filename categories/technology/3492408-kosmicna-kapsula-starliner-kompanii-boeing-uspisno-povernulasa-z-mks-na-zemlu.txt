Космічна капсула Starliner розробки Boeing успішно повернулася на Землю в ході свого другого польоту, приземлившись в штаті Нью-Мексико.

Тестовий безпілотний політ до Міжнародної космічної станції (МКС) тривав п'ять днів, повідомляє Укрінформ із посиланням на Washington Post.
Посадка була здійснена за допомогою трьох парашутів. Місія Orbital Test Flight 2 доставила на МКС 360 кг різних вантажів. При загальній масі в 13 тонн, Starliner розрахований на екіпаж з семи осіб і автономний політ в 60 годин.
Космічний апарат був запущений з мису Канаверал 21 травня. Перед стикуванням Starliner продемонстрував свої можливості по маневруванню у відкритому космосі. Заплановано, що наступний політ нового апарату стане вже пілотованим, і Starliner доставить на МКС міжнародний екіпаж.
Як повідомлялося, у NASA заявляли, що планують сертифікувати Starliner як другу службу «таксі» для своїх астронавтів до МКС. Цю роль уже виконувала успішно компанія SpaceX Ілона Маска, коли у 2020 році здійснила політ капсули Dragon.
Фото: Bill Ingalls/AP