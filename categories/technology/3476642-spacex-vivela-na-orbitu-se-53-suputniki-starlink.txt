Американська компанія SpaceX успішно запустила чергову партію інтернет-супутників Starlink - 53 апарати.

Про це компанія повідомила у Tвітері, передає Укрінформ.
«Розгортання 53 супутників Starlink підтверджено», - заявили у SpaceX.
За даними Space.com, запуск ракети-носія Falcon 9 був здійснений 6 травня о 12.42 за київським часом. Сьогоднішній запуск став уже 45-ю місією Starlink від першого запуску у 2019 році.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Його швидкість до 1 Гбіт/с, а користуватися ним можна у будь-якій точці Землі.
На сьогодні компанія запустила вже понад 2400 супутників Starlink, багато з яких цього року. При цьому 10 із 18 запусків SpaceX у 2022 році були присвячені місії Starlink.
Як повідомлялося, засновник SpaceX Ілон Маск допоміг забезпечити Україну станціями Starlink та доступом до супутникового інтернету. Він також передав Україні станції Tesla Powerwall.