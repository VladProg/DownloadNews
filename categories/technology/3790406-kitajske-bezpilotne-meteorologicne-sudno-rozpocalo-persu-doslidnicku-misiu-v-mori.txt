Розроблене і збудоване в Китаї безпілотне метеорологічне судно для спостереження за хмарами та морським туманом розпочало свою першу тривалу дослідницьку місію в Жовтому морі, в ході якої має подолати в автономному режимі понад 110 морських миль.

Про це повідомляє Xinhua, передає Укрінформ.
Судно відпливло з порту Ляньюньган у провінції Цзянсу на сході Китаю і за перші шістнадцять годин пройшло понад 200 км, безперервно збираючи під час руху в морі тривимірні дані про туман і хмари.
Зазначається, що судно спроможне в автономному режимі проводити широкомасштабні метеорологічні та гідрологічні спостереження у відкритому морі, необхідні для своєчасного виявлення ознак і прогнозування тайфунів, штормів та інших стихійних лих, а також моніторингу стану моря.
Зараз китайські метеорологи покладаються на станції спостереження за туманом, розташовані на суші поблизу узбережжя, які можуть виявляти туман у морі лише за кілька кілометрів від берега.
Безпілотний корабель здатний розширити дальність спостереження до 180 морських миль (330 км) від берега.
Це судно також може за допомогою інтернет-з’єднання підключатися до метеорологічних супутників на навколоземній орбіті та берегових радарів і обмінюватися з ними даними, що дозволить значно розширити зону спостереження та підвищити їхню точність.
Як повідомлялося, упродовж літа південні та східні провінції Китаю потерпали від потужних тайфунів, які часто призводили до людських жертв і задавали масштабних матеріальних втрат.
Останній, 11-й, руйнівний тайфун «Хайкуй» обрушився на провінцію Фуцзянь на південному сході Китаю на початку вересня. Внаслідок спричинених ним сильних повеней загинули двоє людей, ще одна вважається зниклою безвісти.
Фото ілюстративне