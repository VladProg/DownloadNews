Новий супутник від компанії Varda Space Industries 13 червня почав свою роботу в космосі. Це перший у світі космічний фармацевтичний завод, який також можна використовувати для проведення досліджень у галузі гіперзвуку.

Як передає Укрінформ, про це повідомляє New Atlas.
За словами представників компанії Varda Space Industries, подібне виробництво є дуже корисним для вирощування білкових кристалів. Оскільки гравітація не впливає на властивості хімічних сполук у космосі, виробництво ліків в позаземних умовах може зробити революцію в цій індустрії.

Особливо важливою така можливість є для виробників ліків, які можуть використовувати космічний завод з невагомістю для кристалізації біологічних білків з метою аналізу їхньої структури та створення медикаментів.

Також такий космічний завод можна використовувати для виробництва ліків у кристалічній формі з надзвичайною точністю. І таке виробництво коштуватиме набагато менше, ніж на Землі. Завдяки тому, що вартість запусків у космос стає дедалі менш витратною, подібне виробництво може мати успіх.

Поки що компанія Varda Space Industries була першою, яка відправила в космос подібний виробничий і одночасно лабораторний супутник. Він літатиме на орбіті трохи більше місяця на приблизній висоті в 1000 км. Завод 12 червня вивела на орбіту ракета Falcon 9. Після завершення місії апарат повернеться на Землю.

У компанії Varda вважають, що їхню нову розробку можна використати і для проведення різноманітних досліджень у сфері гіперзвуку.

Якщо все піде за планом, компанія Varda Space Industries планує відправити другий подібний апарат у космос наприкінці цього року. В американської компанії є плани створити багаторазові виробничі космічні модулі і навіть існує план зі створення виробничої космічної станції на орбіті Землі.
Як повідомляв Укрінформ, у місті Веньчан провінції Хайнань на півдні Китаю, де будується перший у країні космодром для здійснення комерційних космічних стартів, розпочали зведення нового, третього стартового комплексу.
Фото: Varda