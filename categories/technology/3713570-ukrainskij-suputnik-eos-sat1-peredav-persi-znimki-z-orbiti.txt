Компанія EOS Data Analytics (EOSDA), глобальний постачальник аналітики супутникових зображень на основі штучного інтелекту, заснована підприємцем Максом Поляковим, обробила перші комерційні знімки з супутника EOS SAT-1.

Про це повідомляє Укрінформ з посиланням на пресслужбу компанії.
Це перший супутник у складі власного угруповання EOS SAT, який 3 січня 2023 року був виведений на низьку навколоземну орбіту ракетою Falcon 9 компанії SpaceX.

Перші знімки супутника, отримані в результаті панхроматичного злиття, мають роздільну здатність 1,5 метра і охоплюють загальну площу 2550 квадратних кілометрів в іспанській провінції Сеговія. Зображення були оброблені в рамках рішення gs4EO від DEIMOS для наземного сегмента.

EOS SAT – це угруповання, що складається з семи малих оптичних супутників, які сприятимуть впровадженню сталого сільського господарства й моніторингу лісових угідь, надаючи високоякісні дані для аналізу. Планується, що EOS SAT досягне повної функціональності до 2025 року і охоплюватиме 100% територій країн з найбільшими площами сільськогосподарських угідь і лісів, що становить 98,5% таких земель у всьому світі.

Малий оптичний супутник EOS SAT-1, орієнтований на потреби сільського господарства, здатен щодня здійснювати моніторинг територій площею до мільйона квадратних кілометрів за допомогою 11 агроорієнтованих спектральних каналів.
Одразу після запуску команда EOSDA встановила стабільний зв’язок із супутником та почала передавати телеметрію на наземну станцію. Наступним завданням було переконатися, що бортовий комп’ютер належним чином обробляє дані як на рівні прошивки, так і на рівні програмного забезпечення. Нарешті, коли всі завдання з калібрування та валідації були успішно виконані, а корисне навантаження було введено в експлуатацію, EOSDA отримала перші оброблені знімки з EOS SAT-1. На етапі введення в експлуатацію планується провести ще більше тестів і перевірок, перш ніж дані супутника почнуть використовуватись в рішеннях EOSDA.
Як зазначається, завдяки технічним характеристикам сузір’ю EOS SAT невластиві такі проблеми сучасних супутників, як обмежена кількість спектральних каналів й низька роздільна здатність зображень, що дає змогу надавати ширші можливості у розв’язанні низки нагальних світових проблем, серед яких насамперед сприяння забезпеченню продовольчої безпеки.
Планується, що EOS SAT-2 та наступні супутники у складі сузір’я будуть виведені на низьку навколоземну орбіту до 2025 року, і угруповання EOS SAT досягне повної експлуатаційної потужності у 2025 році.
Фото: eos.com