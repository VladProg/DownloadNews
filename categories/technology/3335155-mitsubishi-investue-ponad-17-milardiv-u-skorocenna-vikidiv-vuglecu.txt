Одна з найбільших торговельних компаній в Японії Mitsubishi Corporation інвестує понад 17 млрд доларів на наступні 10 років для скорочення наполовину своїх емісій парникових газів.

Як передає Укрінформ, про це повідомляє NHK.
Представники компанії повідомили, що вона планує до 2030 фінансового року скоротити викиди вуглецю на 50% від рівня 2020 фінансового року.
Для досягнення цього результату Mitsubishi розширить вироблення сонячної, вітряної та інших видів електроенергії з поновлюваних джерел. Вона також активізує виробництво і транспортування енергоджерел нового покоління, включаючи водень і аміак.
Зазначається, що водночас компанія скоротить вироблення теплової енергії на основі скрапленого природного газу. Раніше Mitsubishi оголосила, що планує відмовитися від використання ТЕС, що працюють на вугіллі.
Як повідомляв Укрінформ, японська автомобілебудівна компанія Toyota побудує своє перше підприємство з виробництва батарей у Сполучених Штатах для задоволення зростаючого попиту на гібридні автомобілі та електромобілі по всьому світу.