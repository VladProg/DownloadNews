Американський мільярдер Ілон Маск виставить на аукціон вивіску з будівлі Twitter у вигляді синьої пташки та інші памʼятні речі компанії через кілька тижнів після її ребрендингу.

Про це повідомляє ВВС, передає Укрінформ.
Зазначається, що серед 584 пропонованих лотів — меблі, кабінка діджея, різні музичні інструменти, величезні клітки для птахів і дві картини маслом, на яких зображені фото, що стали вірусними у Twitter. Перша картина – зіркове селфі Еллен Дедженерес, зроблене на церемонії вручення премії «Оскар» у 2014 році, а друга - знімок експрезидента США Барака Обами, який запостив його у Твіттері, коли його переобрали в листопаді 2012 року. На той час цей твіт був найпопулярнішим на платформі.



Один із лотів — вивіска з пташкою — досі перебуває на стіні штаб-квартири компанії на 10-й вулиці в Сан-Франциско.

«Птах все ще встановлений збоку будівлі. Покупець несе відповідальність за наймання ліцензованої компанії з відповідними дозволами», — йдеться в описі до лоту.
За даними аукціонного дому Heritage Global Partners, пропозиція для кожного лота стартує від $25. Торги розпочнуться 12 вересня та завершаться за два дні.
Як повідомляв Укрінформ, наприкінці липня новий генеральний директор Twitter Лінда Яккаріно презентувала новий логотип компанії, на якому зображена велика літера Х.
Маск пояснив нещодавню зміну логотипа компанії прагненням перетворити її на фінансовий центр.


Фото: GETTY IMAGES / HERITAGE GLOBAL PARTNERS