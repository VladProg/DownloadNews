Міністерство цифрової трансформації стане пілотним державним органом, на базі якого випробують аналітичну систему Government BI (GBI)

Як передає Укрінформ, про це повідомляє пресслужба Мінцифри.
«Проєкт Government BI дасть змогу державним органам оперативно збирати масиви інформації та враховувати її під час ухвалення рішень. GBI не замінить людей, але допоможе їм обробляти дані й через призму аналітики підкаже, що робити в тій чи іншій ситуації та як певне рішення вплине на показники державного розвитку і благополуччя людей», — зазначив заступник міністра цифрової трансформації з питань розвитку IT Олександр Борняков.
Передбачається, що після завершення бета-тестування проєкт масштабують на інші центральні органи виконавчої влади. До розроблення та втілення проєкту також залучено Державну службу статистики.
«Система використовуватиме інструменти штучного інтелекту. На останніх етапах реалізації проєкту запланована розбудова інститутів BigData, які розвиватимуть систему відкритих даних, коли вся інформація від держорганів буде інтегрована між собою», – додали в міністерстві.
Як повідомлялося, Міністерство цифрових трансформацій уможливило купівлю нових військових облігацій "Ялта" у застосунку "Дія".