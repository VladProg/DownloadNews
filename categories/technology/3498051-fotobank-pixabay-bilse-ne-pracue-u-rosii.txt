Один із найбільших безоплатних фотобанків Pixabay більше не працює у росії.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
За його словами, тепер при переході на сайт російські користувачі бачать засудження загарбницьких дій кремля в Україні.
"Усе правильно. Більше жодних фото для росіян, доки вони заплющують очі на фотографії зруйнованих українських міст та скалічених мирних жителів. Продовжуємо працювати над тотальною цифровою ізоляцією росії", - наголосив Федоров.
Як повідомляв Укрінформ, сервіс графічного дизайну Canva повністю пішов з російської федерації.