Президент Володимир Зеленський заявив, що українське ноу-хау зі створення флоту морських дронів спрацювало і там мали "певний результат".

Про це він сказав під час зустрічі з американською підприємницею, меценаткою та власницею журналу The Atlantic Лорен Пауелл Джобс, головним редактором журналу Джеффрі Голдберг і публіцисткою Енн Епплбаум, передає Укрінформ із посиланням на пресслужбу глави держави.
Зеленський поінформував гостей про успішну протидію російським кібератакам на початку повномасштабної війни, а також про подальше залучення українських винахідників та IT-фахівців до боротьби із загарбниками, зокрема до проєктів, пов'язаних із дронами.

«Ми створили кілька технологій, і вони спрацювали на полі бою. У нас є окремі команди, які функціонують. Також спрацювало таке ноу-хау для нас, як морські дрони. Це була окрема історія, і ми мали там певний результат», – зазначив Зеленський.

Як повідомляв Укрінформ, 11 листопада 2022 року оголошено про створення першого у світі флоту зі 100 морських дронів. Збір пожертв відбувається через фандрейзингову платформу United24.
Один апарат коштує 10 млн грн. У вартість входить: дрон, який оснащений системою автопілотування, відеопідсистемами, зокрема нічного бачення, зв'язком, захищеним від впливу ворожих засобів РЕБ, резервними модулями зв’язку та бойовою частиною.
Також у комплекті – наземна автономна станція управління, система транспортування і зберігання, центр обробки даних і «декілька особливих сюрпризів для наших ворогів».
Станом на початок березня через United24 задонатили понад 500 млн гривень на перший у світі флот морських дронів.