Міністерство цифрової трансформації запустило бета-тестування Photo ID та опитування в "Дії".

Як передає Укрінформ, про це віцепрем’єр-міністр – міністр цифрової трансформації Михайло Федоров повідомив у Фейсбуці.
"Сьогодні запустили бета-тест Photo ID та опитування в "Дії". Ви можете стати бета-тестером однієї або ж відразу двох функцій", - написав він.
Щоб долучитися до тестування, необхідно перейти за посиланням та зареєструватися. Далі на вказану адресу електронної пошти буде надісланий лист з детальними інструкціями.
"Опитування. Нам цікаво, що ви думаєте про наші сервіси. Впевнений, що вам сподобається цей інструмент е-демократії", - відзначив міністр.
"Photo ID — це ваш улюблений "Дія.Підпис" — основа багатьох послуг", - уточнив Федоров.
Для участі в бета-тестуванні Photo ID необхідно мати біометричний документ у "Дії" — ID-картку або закордонний паспорт.
"Зараз ми скасовуємо гімнастику для шиї. Більше не треба крутити головою під час фотопідтвердження, коли ви створюєте підпис або підписуєте документ", - зауважив очільник Мінцифри.
Федоров відзначив, що "Дія" уже стала інструментом здорової комунікації між людиною і державою".
"Дбаємо про вашу зручність, безпеку, а головне — турбуємось про кожного", - наголосив він.
Як повідомляв Укрінформ, авторизація в застосунку "Дія" за допомогою ID-картки від 16 грудня здійснюється за новими правилами.
Так, вхід у систему відбуватиметься за допомогою нової кваліфікованої електронної печатки, яка використовується для захисту даних при авторизації через BankID.