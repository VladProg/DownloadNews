У застосунку “Дія” було згенеровано майже 75 тисяч довідок про трудовий та страховий стаж за три доби від запуску послуги у цьому застосунку.

Як передає Укрінформ, про це віцепрем'єр-міністр - міністр цифрової трансформації Михайло Федоров поінформував у Фейсбуці.
“Майже 75 000 довідок про трудовий та страховий стаж згенерували в Дії за три доби від запуску послуги в застосунку. Уявіть, скільки поїздок та черг ми зупинили та скільки часу вже заощадили українцям. Ще один приклад, що держава може бути простою та зручною в життєвих ситуаціях”, - зазначив урядовець.
Він поінформував, що ОК-5 та ОК-7 — це довідки про трудовий та страховий стаж громадянина, які потрібні при оформленні на роботу або для призначення пенсії, при нарахуванні лікарняних.
“Щороку таких документів видають 2,8 млн. Минулої осені ці довідки ми презентували на порталі Дія. А тепер їх можна отримати і в застосунку — за один клік”, - уточнив Федоров.
За його словами, довідки ОК-5 та ОК-7 будуть доступні для перегляду або завантаження у “Дії”, і навіть ті, які громадяни раніше замовляли з порталу Пенсійного фонду України або з порталу “Дія”.
Ця послуга реалізована Міністерством цифрової трансформації разом з ПФУ та Міністерством соціальної політики.
Як повідомляв Укрінформ, у Мінцифрі поінформували, що до “Дія.Сity” із моменту запуску заявки на вступ вже подали 52 українські та міжнародні IT-компанії.