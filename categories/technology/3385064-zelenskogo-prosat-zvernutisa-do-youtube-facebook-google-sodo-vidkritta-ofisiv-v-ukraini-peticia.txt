Електронна петиція до Президента з проханням звернутися до компаній YouTube, Facebook, Google щодо відкриття офісів в Україні набрала понад 25 тисяч підписів, необхідних для її розгляду.

Про це свідчать дані на сайті глави держави, повідомляє Укрінформ.
Відповідна петиція №22/126642-еп була створена 12 листопада 2021 року, автор - Люсьєна Вікторівна Шум.
“Активна громадськість звертається до Президента щодо питання створення загрози національній безпеці України через відсутність українських офісів соціальних мереж YouTube, Facebook, Instagram та впливу, який чинять російські адміністративні офіси зазначених компаній на контент соціальних мереж для українських користувачів”, - ідеться в документі.
Автор петиції підкреслила, що сучасна російсько-українська війна відбувається не лише на тимчасово окупованій частині Донеччини й Луганщини, а має також свій фронт в гібридному протистоянні.
“РФ вкладаючи великі ресурси і прагне впливати і на роботу офісів великих компаній, як то Facebook, YouTube тощо, на своїй території. При цьому, московські офіси компаній намагаються просувати проросійські наративи через дані соціальні мережі. На перших шпальтах за замовчуванням пропонується контент з Російської Федерації, зазначені соціальні мережі, блокуючі проукраїнські наративи, просувають проросійські”, - йдеться в петиції.
Зазначається, що потрібно об'єднати зусилля держави та громадських активістів задля створення свого незалежного українського адміністративного офісу соціальних мереж YouTube та Facebook.
“Ми просимо Президента України звернутись до вищевказаних компаній щодо відкриття офісів на території України та широко інформувати громадськість щодо зазначеної проблеми. Це дасть змогу модерувати інформаційний простір не шкодячи Україні, зменшить вплив РФ, а також буде сприяти розвитку українських креативних індустрій”, - резюмував автор петиції.
Як повідомляв Укрінформ, раніше петиція на сайті Президента про скасування наказу Міністерства оборони України від 11 жовтня 2021 р. № 313 щодо військового обліку для жінок певних професій та спеціальностей набрала понад 25 тис. голосів, необхідних для її розгляду.
Фото: ОП