Кабінет Міністрів ухвалив постанову, яка забезпечить встановлення механізму запуску програм Bug Bounty, що підвищить рівень кіберзахисту інформаційних систем.

Як передає Укрінформ, про це повідомляє пресслужба Міністерства цифрової трансформації.
"Кабінет Міністрів України ухвалив постанову, розроблену Держспецзв’язку, яка визначає порядок пошуку та виявлення потенційних вразливостей в електронних системах. Це дасть змогу запустити повноцінну програму національних Bug Bounty, щоб тестувати інформаційні системи на вразливості, вчасно виявляти ризики і підвищувати захищеність систем", - йдеться в повідомленні.
Зауважується, що запуск програм Bug Bounty дозволить: підвищити рівень кіберзахисту інформаційних систем; протидіяти несанкціонованому доступу до інформаційних систем; підвищити кіберстійкість інформаційних систем до інцидентів.
Bug Bounty - це тестування електронних сервісів із залученням зовнішніх фахівців, яке дає можливість виявити вразливі місця і недоліки в програмних продуктах. Процедура широко застосовується у всьому світі. Проте в Україні проведення Bug Bounty для державних систем було неприйнятним.
"Наразі ми запроваджуємо застосування сучасних інструментів для перевірки та захисту", - зазначили у Мінцифрі.
Як повідомлялося, раніше етичні хакери з усього світу підтвердили надійність Дії під час проведення програми Bug Bounty. У застосунку не виявили вразливостей, які б впливали на безпеку.
Фото: Мінцифри