Колишньому керівнику південнокорейської компанії Samsung Electronics у понеділок висунули обвинувачення у крадіжці технологій компанії для виробництва мікросхем у Китаї.

Як передає Укрінформ, про це повідомляє Reuters.
За словами прокурорів, екскерівнику корейського технічного гіганта також закидають створення загрози національній економічній безпеці Південної Кореї.
Він обвинувачується у незаконному отриманні даних Samsung для будівництва конкуруючого підприємства на території Китаю, лише за 1,5 км від підприємства корейської компанії з виробництва мікросхем, заявили у прокуратурі.
Там додали, що викрадення даних, за їх оцінками, завдало збитків Samsung на суму щонайменше 233 мільйони доларів.
Експрацівник корейської компанії обвинувачення заперечує. У Samsung Electronics ситуацію не коментують.
Обвинувачуваний пропрацював 28 років у південнокорейських виробників мікросхем.
Зазначається, що обвинувачення у причетності до крадіжки також були висунуті прокуратурою ще шістьом особам, включно з працівником інспекційної компанії, якому закидають розголошення архітектурного плану підприємства напівпровідників Samsung.
Спроба звести новий завод з використанням вкрадених даних у 2018-2019 роках закінчилася невдачею через проблеми з фінансуванням.
Як повідомляв Укрінформ, південнокорейська поліція від лютого затримала 77 осіб у справах, пов’язаних із комерційним шпигунством.