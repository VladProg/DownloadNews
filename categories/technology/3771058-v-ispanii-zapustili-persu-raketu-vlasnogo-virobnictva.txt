Іспанська компанія PLD Space здійснила в суботу тестовий запуск своєї багаторазової ракети-носія Miura-1 з майданчика на південному заході Іспанії, що стало першим в Європі повністю приватним запуском ракети.

Про це повідомляє Reuters, передає Укрінформ.
Виконавчий директор PLD Space Рауль Торрес заявив, що всі ракетні системи спрацювали «ідеально», додавши, що тепер компанія зосередиться на збільшенні кількості свого персоналу втричі.

Miura-1, яка була названа на честь породи бійцівських биків, має висоту з триповерховий будинок та вантажопідйомність в 100 кг.

Суботній запуск став першим із двох запланованих суборбітальних польотів. Однак, на думку аналітиків, найбільш критичним випробуванням стане відпрацювання орбітальних послуг на більшому апараті Miura-5, запланованому на 2025 рік.
План компанії PLD Space полягає у використанні ракет Miura 5 для запуску на навколоземну орбіту комерційних та наукових супутників масою менше ніж 500 кілограмів з 2025 року.
Як повідомляв Укрінформ, попередня спроба здійснити суборбітальний випробувальний політ наприкінці травня була відкладена через сильний порив вітру. Другу спробу у червні було скасовано після того, як зворотний відлік досяг «нуля» і на стартовому майданчику можна було побачити полум'я та дим біля ракети. Сама ракета-носій залишилася неушкодженою.
Фото: PLD Space