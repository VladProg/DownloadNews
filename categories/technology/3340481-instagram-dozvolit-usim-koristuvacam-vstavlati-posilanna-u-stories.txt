Соціальна мережа Instagram вирішила дозволити всім своїм користувачам вставляти гіперпосилання у Stories.

Про це повідомляє Укрінформ з посиланням на блог компанії.
"Сьогодні ми розширюємо можливість додавати посилання в Stories для всіх облікових записів… обмін посиланнями корисний багато в чому — тому тепер ми надаємо доступ кожному", - йдеться у публікації.

Як зазначається, раніше додавати гіперпосилання у Stories могли лише користувачі з верифікованими акаунтами або ті, хто мали від 10 тисяч підписників.
Для того, щоб додати посилання до своїх історій потрібно використовувати наклейку «Link» (Посилання) на верхній панелі навігації. Коли інші користувачі натиснуть на цю наклейку, вони автоматично перейдуть за вказаним вами посиланням.
"Ми почули від решти учасників нашої спільноти, що вони також хочуть ділитися важливими речами зі своїми друзями та родиною. Чим би ви не займалися, від готування до волонтерства чи покупок, тепер ви можете поділитися цим у Stories - незалежно від розміру вашого облікового запису", - додали у соцмережі.
Як повідомляв Укрінформ, раніше соціальна мережа Instagram анонсувала нову функцію Collabs, що дозволить користувачам виступати співавторами постів.
Фото: ALAMY