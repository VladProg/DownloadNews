Китайські дослідники з Університету Фудань розробили батарею на основі солоної води, що імплантується під шкіру і самозаряджається, вона допомагає вбивати пухлинні клітини, регулюючи саме середовище, що підтримує зростання пухлини.

Як передає Укрінформ, про це повідомляє Xinhua.
У ході досліджень, проведених на мишах, було продемонстровано, що розроблений пристрій активізує протипухлинний ефект тирапазаміну, створюючи умови дефіциту кисню в пухлинах, щоб вибірково вбивати їх гіпоксичні клітини.
При сумісному застосуванні батареї та тирапазаміну обсяг пухлини зменшувався в середньому на 90% упродовж двох тижнів, а у чотирьох із п'яти мишей пухлина зникла зовсім.
Сама ж батарея складається з біосумісного поліаміду на основі карбонілу і металевого цинку.
Крім цього, батарея може формувати цикл розрядки та самозарядки для безперервного споживання кисню в пухлинах миші, регулюючи таким чином вміст кисню в пухлини та рівень pH (водневий показник).
«Ця робота є перехресним дослідженням між технологією батарей та біотерапією, яке не тільки забезпечує новий метод протипухлинної терапії, а й створює прецедент для застосування батарей у медицині», - зазначив професор університету та співавтор статті Ся Юньяо.
Як повідомляв Укрінформ, дослідники з Куньмінського інституту ботаніки Академії наук Китаю створили клей для загоєння ран із равликового слизу.