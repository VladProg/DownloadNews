Google запустив нові інструменти, щоб допомогти користувачам відстежувати та видаляти результати пошуку про себе, зокрема неправдиву інформацію, небажані контактні дані або випадки порушення авторських прав.

Як передає Укрінформ, про це повідомляє видання Forbes.
Новий інструмент Google збиратиме результати пошуку про користувачів на персональній інформаційній панелі, щоб користувачі могли відстежувати, отримувати сповіщення про надходження нової інформації під час пошуку та робити запит на видалення результатів пошуку.
У компанії заявили, що процес видалення особистої інформації тепер є простішим у випадках з неправдивою інформацією, небажаними контактними даними, зокрема адреси чи номер телефону, або порушенням авторських прав.
В інших випадках з неточним або образливим контентом користувачі зможуть зробити запит до Google для видалення вмісту результатів пошуку, йдеться у повідомленні.
Також компанія анонсувала презентацію нового інструменту для батьків, щоб розмивати відверті зображення із результатів пошуку їхніх дітей.
Як повідомляв Укрінформ, Федеральна торгова комісія США (FTC) розпочала розслідування компанії OpenAI, яка розробила чат-бот на основі штучного інтелекту ChatGPT, на предмет можливих порушень закону «Про захист прав споживачів».