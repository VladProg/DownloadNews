Перший гібридний локомотив на водневих паливних елементах був введений в пробну експлуатацію на залізничній лінії з перевезення вугілля в автономному районі Внутрішня Монголія на півночі Китаю.

Як передає Укрінформ, про це повідомляє Сіньхуа.
Порівняно з традиційними дизельними локомотивами, новий гібридний локомотив дасть змогу скоротити обсяг викидів вуглекислого газу приблизно на 96 тис. тонн за рік.

Гібридний локомотив на водневих паливних елементах має розрахункову швидкість 80 км на годину.


При повному завантаженні паливом локомотив може безперервно працювати протягом 24,5 години, а його максимальне тягове навантаження на прямих ділянках шляху перевищить 5 тис. тонн.
Новий локомотив має широкі ринкові перспективи щодо використання на великих заводах і рудниках, а також у портах.
Зазначається, що локомотив, який працює на водневому паливі та викидає тільки воду, забезпечить нульове забруднення навколишнього середовища в ході експлуатації.
Як повідомляв Укрінформ, південнокорейська компанія Hyundai побудує в Китаї свій перший закордонний завод, на якому вироблятимуть системи на водневих паливних елементах.
Фото: News.CN