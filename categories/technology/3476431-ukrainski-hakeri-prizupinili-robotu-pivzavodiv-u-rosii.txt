Збої в роботі Єдиної державної автоматизованої інформаційної системи (ЄДАІС) росії після DDoS-атак почали призводити до зупинки пивоварних підприємств.

Як передає Укрінформ, про це повідомляє «Коммерсант» з посиланням на учасників ринку.
За даними видання, 5 травня припинила випуск продукції Московська пивоварна компанія, яка керує заводом у Митищах потужністю 80 млн дал на рік, де випускає пиво «Жигули Барное», «Хамовники», «Трехгорное», Bavaria, Faxe та ін. Потужність лінії - 90 тис. банок за годину. Річ у тім, що в МПК є гостра нестача вільних складських потужностей, тому компанія і була змушена зупинити виробництво.
Джерело газети вважає, що зупинити виробництво могли й інші великі пивоварні підприємства.
Збої у роботі ЄДАІС учасники алкогольного ринку помітили 3 травня. Наступного дня користувачі системи повідомляли про затримки або повну неможливість фіксації накладних. Причина могла бути в DDoS-атаці, відповідальність за яку взяли на себе українські хакери. Джерело в галузі говорило, що вранці 4 травня оператор ЄДАІС повідомив про припинення атак. "Але ми припускаємо, що в системі ще будуть затримки, поки не опрацюються всі заявки, які зависли з середини вчорашнього дня", - сказав співрозмовник.

За словами співрозмовників видання в галузі, оскільки у низки учасників ринку зберігаються проблеми, потрібно терміново дозволити тимчасово не використовувати ЄДАІС для продовження відвантажень до стабілізації ситуації. Проте є сумніви, що великі рітейли погодяться приймати товар без ЄДАІС. З іншого боку повторення ситуації загрожує й надалі зупинкою виробництва з усіма негативними наслідками.
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Національна гвардія, сили Територіальної оборони та весь український народ ефективно чинять спротив російським військам та завдають їм великих втрат.
Після початку війни росію було піддано масштабним санкціям з боку світової спільноти.