Космічний зонд Euclid Європейського космічного агентства (ESA), який досліджуватиме гіпотетичну темну матерію і темну енергію та їхній впив на формування Всесвіту, зробив перші тестові фотографії.

Про це йдеться у пресрелізі ESA, передає Укрінформ.
«Повністю відкалібрований Euclid спостерігатиме за мільярдами галактик, щоб створити найбільшу в історії 3D-карту неба», — заявив керівник проєкту Euclid Джузеппе Ракка.

Зазначається, що перші тестові знімки зробили два інструменти Euclid. Перший з них, VISible (VIS), у майбутньому робитиме надчіткі знімки мільярдів галактик для визначення їхньої форми.

Інший інструмент, Near-Infrared Spectrometer and Photometer (NISP), виконуватиме подвійну роль: робитиме фото галактик в інфрачервоному світлі та вимірюватиме кількість світла, яке випромінюють галактики на різних довжинах хвиль, що дозволить астрономам визначити, наскільки далеко розташована кожна галактика.
Як повідомляв Укрінформ, компанія SpaceX у 1 липня запустила космічний зонд Euclid.