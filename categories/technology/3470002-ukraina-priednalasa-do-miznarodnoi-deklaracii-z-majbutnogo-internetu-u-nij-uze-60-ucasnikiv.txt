ЄС, США і партнери представили Декларацію щодо майбутнього інтернету, до якої приєдналися загалом 60 учасників, включаючи Україну.

Про це повідомляється на сайті Європейської комісії, передає Укрінформ.
«Сьогодні Європейський Союз, Сполучені Штати та декілька міжнародних партнерів запропонували Декларацію щодо майбутнього інтернету, яка встановлює бачення та принципи для надійного інтернету. Партнери підтримують такий інтернет майбутнього, що буде відкритим, вільним, глобальним, взаємосумісним, надійним та безпечним. Вони підтвердили свої зобов’язання щодо захисту та поваги до прав людини онлайн та в усьому цифровому світі», - йдеться у повідомленні.
Учасники Декларації наголосили, що вільний інтернет має зміцнювати ключові демократичні принципи, фундаментальні свободи та права людини, як це передбачено в Універсальній декларації з прав людини. Всі партнери поділяють переконання, що інтернет має діяти як єдина та децентралізована «мережа мереж», де цифрові технології будуть використовуватися, не допускаючи дискримінації між людьми, забезпечуючи конкурентність онлайн-платформ і чесну конкуренцію між представниками бізнесу.
«Нинішня ситуація в Україні яскраво демонструє ризики серйозного порушення роботи інтернету, переважно у формі повного або часткового відключення. Існує також ризик фрагментації інтернету, оскільки влада росії загрожує повним або частковим від’єднанням від глобальної системи, а також зловживаннями у його використанні для масованих кібернетичних атак, онлайн-цензури та для дезінформації», - йдеться у повідомленні.
Учасники Декларації рішуче засудили спроби авторитарних режимів утискати свободу інтернету, використовувати цифрові засоби для порушення прав людини, кібератак, поширення незаконного контенту, дезінформації. Водночас вони погодилися, що цифрові технології мають потенціал для розвитку взаємопоєднання, демократії, миру, верховенства права.
На цей час Декларацію підтримали 60 партнерів, але документ відкритий для приєднання інших країн, які готові захищати відкритий глобальний інтернет, який стане рушійною силою для економічного та соціального розвитку у світі.
Декларація та її керівні принципи не є зобов’язуючим правовим документом. Водночас вони будуть використовуватися як орієнтир для органів державної влади та громадян, для бізнесу та громадських організацій.
Перша консультативна робоча зустріч в рамках Декларації щодо майбутнього інтернету відбудеться наступного місяця. Як очікується, влітку 2022 року буде проведене масштабний захід за участю всіх зацікавлених сторін для визначення подальших дій із реалізації викладених в Декларації принципів вільного та безпечного глобального інтернету.
Як повідомлялося, цифрова трансформація, поряд із Зеленим курсом ЄС, є основою інноваційного розвитку європейської економіки на найближчу та більш віддалену перспективу.