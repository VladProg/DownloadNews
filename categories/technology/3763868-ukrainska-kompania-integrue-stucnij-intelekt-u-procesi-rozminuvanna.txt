Українська компанія «UADamage» використовує супутникові знімки та штучний інтелект для оцифрування замінованих територій.

Про це розповів засновник компанії «UADamage» Віталій Лопушанський під час робочої поїздки Першого віцепрем’єр-міністра – міністра економіки Юлії Свириденко на Житомирщину, передає кореспондент Укрінформу.
«Ми з початком війни почали займатися оцифруванням пошкоджень із супутникових даних та штучного інтелекту. Ми створили команду, з якою інтегруємо штучний інтелект у процесі розмінування. Нам потрібно пріоритезувати великі заміновані території, тому ми за допомогою супутникових даних оцифровуємо кратери, траншеї та інші елементи, які знаходимо, і накладаємо на карту кадастрового реєстру. Тим самим ми дозволяємо таким органам, як Міністерство оборони, пріоритезувати території для подальшого опрацювання», - зазначив Лопушанський.

За його словами, все починається з оцифрування супутникових даних на предмет кратерів та траншей по всій Україні. Другий рівень даних – це візуальна інспекція за допомогою дрона, який виявляє пластикові, касетні, протитанкові міни на землі. Третій рівень даних – це вибухонебезпечні предмети під землею. Їх шукають з допомогою магнітометра,термокамери, мультиспекторальної камери, хімічних сенсорів і металошукачів.

Всю цю комплексну інформацію передають тим, хто буде розміновувати території.
«Наша перевага в тому, що ми будуємо платформу для всіх. Ми хочемо прискорити розмінування в сотні разів. Тому ми готові надавати свою платформу іншим компаніям, які займаються розмінуванням, зйомкою дронів, в яких є супутникові знімки, і надавати свої нейронні мережі, щоб вони могли самі оцифровувати ці дані», - додав Лопушанський.

Компанія «UA Damage» вже обстежила Херсонську і Харківську області, а зараз працює на Миколаївщині.
Як повідомляв Укрінформ, об’єктивні терміни розмінування всієї території України можна буде спрогнозувати лише після закінчення війни, однак першочергове розмінування, зокрема сільськогосподарських угідь, можна здійснити протягом 5 років.