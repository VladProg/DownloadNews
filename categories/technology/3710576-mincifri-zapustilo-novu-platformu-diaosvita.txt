Міністерство цифрової трансформації запустило едьютеймент-платформу Дія.Освіта, яка повинна стати наступним етапом еволюції проєкту Дія.Цифрова освіта.

Як передає Укрінформ, про це повідомляє Міністерство цифрової трансформації у Телеграмі.
«Через повномасштабну війну мільйони людей втратили роботу чи бізнес і змушені починати життя спочатку. Саме тому проєкт Дія.Цифрова освіта масштабується у платформу Дія.Освіта. Тут можна безоплатно не лише здобути корисні цифрові навички, а й повністю опанувати нову професію», – йдеться у повідомленні.
Зазначається, що на платформі можна буде пройти повний цикл здобуття професії від проходження профорієнтованого тесту до отримання сертифікату та роботи у своєму регіоні.
«Дія.Освіта — це сотні освітніх серіалів едьютейнмент-формату про найзатребуваніші професії на ринку праці, симулятори з реальними задачами, подкасти, вебінари, гайди», – додали в Мінцифрі.
Як повідомлялося, у 2020 році Мінцифри запустило проєкт Дія.Цифрова освіта, який був зосереджений на цифрових навичках та цифровій грамотності.
Фото: Мінцифри