У Міністерстві цифрової трансформації назвали запроваджені світом проти росії за останню добу санкції.

Як передає Укрінформ, про це Мінцифри повідомляє у Телеграмі.
Так, Apple і Google розірвали зв'язки з російськими платіжними картками "Мир". Apple вилучає картки "Мир" як опцію в Apple Pay.
Також назавжди йде з російського та білоруського ринків провідний виробник корпоративного програмного забезпечення Terrasoft.
Повністю припинив діяльність у рф інтернет-сервіс потокового аудіо Spotify, що дозволяє легально і безкоштовно прослуховувати музичні композиції.
Платформа онлайн-оголошень OLX Group виходить із рф.
Американський ювелірний ритейлер Tiffany & Co відмовився від закупівлі продукції з рф.
Крім того, у США заявили, що планують ввести санкції проти російських компаній, які надають послуги і товари розвідслужбам і військовим рф.
Як повідомляв Укрінформ, роботу у росії та білорусі припинила американська компанія для допомоги в написанні текстів англійською мовою Grammarly та американська компанія, яка управляє базами даних. Також припиняє розробку програмного забезпечення в росії німецька телекомунікаційна компанія Deutsche Telekom. Японська телекомунікаційна компанія NEC Group призупинила всі майбутні продажі продуктів та послуг, а також майбутні інвестиції в російський ринок.