Міністерство цифрової трансформації створило ресурс з українськими альтернативами російському програмному забезпеченню.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«Значна частка українського бізнесу користується російськими програми та рішеннями. Наразі це не тільки спонсорування країни-агресора, а ще й небезпека. Дані з систем можна втратити або вони можуть потрапити до рф. Підприємство може зазнати хакерської атаки з використанням софту чи будь-якої миті він може відмовити», - заявив Федоров.
#ReplaceRUwithUA - це ресурс, де зібрані всі українські альтернативи російському програмному забезпеченню.
«Наша мета - закликати максимальну кількість користувачів не тільки з України, а й з усього світу відмовитися від програмного забезпечення російського походження та вибрати натомість українські альтернативи», - зазначив Федоров.
Міністр закликав переходити на українське та розказати своїм закордонним партнерам про якісний український софт.
Як повідомляв Укрінформ, сервіс віддаленого доступу TeamViewer залишає ринок росії та республіки білорусь.