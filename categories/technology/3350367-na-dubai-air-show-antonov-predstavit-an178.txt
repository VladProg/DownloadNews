Державне підприємство "Антонов" візьме участь в аерокосмічному салоні Dubai Air Show-2021 14-18 листопада.

Як передає Укрінформ, про це повідомляє держпідприємство.
"В період з 14 по 18 листопада делегація ДП «Антонов», що входить до складу ДК «Укроборонпром», візьме участь в аерокосмічному салоні Dubai Air Show-2021. На теперішній час цей захід є найголовнішою платформою в світі для демонстрації досягнень в авіаційній галузі, зустрічей та перемовин між виробниками цивільних та військових літальних апаратів з потенційними замовниками, укладення контрактів", - йдеться у повідомленні.
Зазначається, що основний акцент у своїй експозиції "Антонов" відводить програмі транспортного літака Ан-178, який має можливість працювати в різних погодних та кліматичних умовах, зокрема, при високих температурах та вологості; може базуватися на аеродромах з різною якістю покриття злітно-посадкових смуг.
Ан-178 також може ефективно використовуватись у логістичних схемах, де необхідне перевезення пакетованих вантажів, палетів, контейнерів. До того ж, цей новий літак вантажопідйомністю 15-18 т може стати сучасною заміною добре знаним країнам Близького Сходу Ан-12 та С-160.
Крім того, під час Dubai Air Show-2021 запланована низка зустрічей та переговорів, спрямованих на просування вантажного літака Ан-178 та його модифікацій на ринок Близького Сходу та Африки, а також на взаємодію з підприємствами та компаніями регіону за іншими сучасними програмами «Антонова».
У держпідприємстві підкреслюють, що участь у Dubai Airshow-2021 можна розглядати як один з найважливіших маркетингових заходів з просування своєї продукції на ринок країн Близького Сходу.
Як повідомлялося, ДП "Антонов" в рамках програми "Міжнародне рішення стратегічних повітряних перевезень" (Strategic Airlift Interim Solution, SALIS) підписало контракт, відповідно до якого надає країнам НАТО та ЄС право використовувати свої літаки для екстреного доставлення вантажів у кризових ситуаціях на наступні 5 років.