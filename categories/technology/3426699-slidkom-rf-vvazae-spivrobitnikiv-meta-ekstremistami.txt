У слідчому комітеті рф проти співробітників компанії Meta порушено кримінальну справу про екстремізм у зв'язку з їхніми «незаконними діями».

Як передає Укрінформ, про це повідомляє Інтерфакс із посиланням на повідомлення пресслужби СКР.
«У головному слідчому управлінні слідкому росії порушено кримінальну справу у зв'язку з незаконними закликами до насильства щодо громадян росії з боку співробітників американської компанії Meta, яка володіє соціальними мережами Facebook та Instagram», – заявили у відомстві.
Там нагадали, що «прессекретар компанії Енді Стоун у соціальній мережі повідомив про тимчасове зняття компанією Meta на своїх платформах заборони на заклики до насильства щодо російських військових, назвавши це формою політичного самовираження».
«Вказані дії містять ознаки злочинів, передбачених ст.ст.280, 205.1 КК РФ – (публічні заклики до здійснення екстремістської діяльності; сприяння терористичній діяльності)», – йдеться у повідомленні СКР.
Російські слідчі в рамках кримінальної справи «проводять необхідні слідчі заходи, спрямовані на надання правової оцінки діям Енді Стоуна та інших співробітників американської корпорації».
Раніше у п'ятницю стало відомо, що Генпрокуратура рф направила до суду заяву про визнання Meta Platforms Inc. екстремістською організацією. Також прокуратура запропонувала Роскомнагляду обмежити доступ до Instagram. Рішення про блокування Facebook було ухвалено ще 4 березня у зв'язку із дискримінацією російських ЗМІ та інформаційних ресурсів.
З 24 лютого в Україні триває війна проти російських загарбників.