Міністерство цифрової трансформації і об’єднання технологічних компаній України Techosystem підписали меморандум про співробітництво для розвитку ІТ-індустрії.

Про це повідомляє Укрінформ з посиланням на пресслужбу Мінцифри.
«Метою меморандуму є розвиток стартап-екосистеми та інноваційної інфраструктури, а також становлення України як одного із цифрових лідерів Європи. Серед спільних проєктів Techosystem та Мінцифри – представлення українських стартапів на масштабній конференції SelectUSA Summit», - йдеться в повідомленні.
У міністерстві нагадали, що Techosystem — це об’єднання технологічних компаній України, що зміцнюватиме зусилля галузі, а також інтегрує провідні українські продуктові та сервісні компанії, інвестиційні офіси, акселератори та бриджингові організації.
Techosystem створено з ініціативи компаній Brise Capital, Center42, Genesis, Sigma Software, Ukrainian Bridge, Vacuum Deep Tech Acceleration та Міністерства цифрової трансформації України. Партнерами стали Qollabe, Genesis, Sigma Software та Techiia.
Як повідомлялося, Міністерство цифрової трансформації оприлюднило попередній варіант Стратегії розвитку екосистеми інновацій в Україні. За результатами обговорення будуть внесені зміни, які сформують фінальну версію програми технологічних змін у нашій державі.