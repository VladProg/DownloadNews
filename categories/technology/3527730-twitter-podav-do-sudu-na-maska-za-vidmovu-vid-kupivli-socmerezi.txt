Компанія Twitter у вівторок подала до суду на мільярдера Ілона Маска, аби змусити його завершити виконання раніше укладеної угоди з придбання соцмережі за 44 млрд доларів.

Про це передає Укрінформ з посиланням на New York Times.
У квітні Маск погодився купити Twitter, але минулого тижня заявив, що має намір відмовитися від угоди. Twitter подав на нього позов до цивільного суду штату Делавер. Суд має визначити, чи достатньо в Маска аргументів щодо порушення соцмережею умов угоди, аби він міг від неї відмовитися.
«Маск відмовляється виконувати свої зобов'язання перед Twitter та його акціонерами, оскільки угода, яку він підписав, більше не відповідає його особистим інтересам, - ідеться в позові компанії. - Маск, очевидно, вважає, що він, на відміну від будь-якої іншої сторони, на яку поширюється договірне право штату Делавер, вільний змінити свою думку, розорити компанію, порушити її роботу, знищити вартість акцій і піти геть».
Маск стверджує, що Twitter відмовився передати інформацію про зареєстровані в соцмережі спам-ботів, або фальшиві акаунти. За його словами, він не вірить публічним заявам компанії про те, що лише 5% її активних користувачів є ботами. Twitter, на його думку, навмисно вводить громадськість в оману й перешкоджає його спробам отримати більше інформації. Він також звинувачує компанія за те, що не попередила його про звільнення двох ключових керівників.
«Маск хотів утекти, - заявили в компанії. - Але угода про об’єднання залишає йому мало місця (для відмови)».
Погрози Маска можуть змусити Twitter сісти за стіл переговорів, що дасть мільярдерові змогу купити компанію зі знижкою. Якщо Twitter програє, це може мати катастрофічні наслідки для компанії. Її акції вже зараз упали більш як на 35% - нижче запропонованої ним ціни у 54,2 долара за акцію.