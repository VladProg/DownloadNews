Компанія-оператор АЕС «Фукусіма-1» презентувала Комісії з ядерного регулювання Японії план скидання відпрацьованої води у море.

Про це повідомляє NHK, передає Укрінформ.
Ідеться про величезні обсяги води, яка використовується для охолодження розплавленого ядерного палива. Потім вона обробляється з метою видалення більшості радіоактивних матеріалів та поміщається на зберігання у контейнери на території АЕС.

Фото: nhk.or.jp

«Відповідно до політики уряду компанія-оператор АЕС «Токіо Денрьоку» планує розпочати скидання обробленої води в море на початку 2023 року. Воду планується скидати приблизно за кілометр від АЕС. Перед цим компанія планує розбавити оброблену воду, щоб концентрація тритію, який міститься в ній, була нижчою за встановлені державою граничні норми», - йдеться в повідомленні.
Крім того, додає NHK, перед компанією стоїть складне завдання – зменшити занепокоєння місцевих жителів з приводу скидання води.
Як повідомлялося, у березні 2011 року біля північно-східного узбережжя Японії стався землетрус, який спричинив цунамі. Гігантська хвиля накрила АЕС «Фукусіма-1», що призвело до наймасштабнішої аварії з моменту катастрофи на Чорнобильській АЕС у 1986 році.