На українському е-сервісі державних послуг “Дія” знову доступна послуга автоматичної реєстрації ФОПів, яка була вимкнена з 24 лютого у зв'язку з російською агресією.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«З початку війни реєстр був вимкнений, щоб дані українців були в повній безпеці. Зараз Єдиний державний реєстр юридичних осіб, фізичних осіб-підприємців та громадських формувань знову працює, і можна подавати заявку на автоматичну реєстрацію ФОП», - заявив Федоров.
Для того, щоб скористатись сервісом, необхідно авторизуватися на порталі. Заповнити онлайн-форму, перевірити і підтвердити свої дані КЕП.
«Це займає 10 хвилин, і далі ваша заява автоматично надходить у реєстр фізосіб-підприємців, обробка займає менше ніж 2 секунди», - зазначив міністр.
Як повідомляв Укрінформ, кількість користувачів застосунку «Дія» перевищила 16 мільйонів.