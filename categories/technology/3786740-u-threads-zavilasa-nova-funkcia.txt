У Threads, конкурента соцмережі Х (колишній Твіттер), з'явилася нова функція.

Як передає Укрінформ, про це повідомляє Engadget.
Тепер користувачі Threads можуть видаляти свої облікові записи в додатку, не видаляючи також свій Інстаграм.
Зазначається, що користувачі Threads давно вимагали запровадити цю новинку, адже багато користувачів були розчаровані неможливістю видалити свій профіль в Threads, не позбавившись при цьому облікового запису в Instagram.
Оновлення з’явилося невдовзі після того, як Meta представила ще одну зміну налаштувань, яка дозволяє користувачам Threads відмовлятися від рекламування своїх публікацій в основних стрічках Instagram і Facebook.
Попри зміни, Instagram і Threads все ще дуже тісно пов’язані один з одним. Щоб приєднатися до Threads, потрібен обліковий запис в Instagram, і єдина функція обміну повідомленнями в програмі передбачена через папку вхідних повідомлень в Instagram.
Хоча Meta навряд чи повністю відокремить ці дві соцмережі, є підстави сподіватися, що Threads зрештою стане “більш незалежною”.
Як повідомляв Укрінформ, влітку цього року компанія Марка Цукерберга Meta Platforms запустила вебверсію Theards – конкурента соцмережі Х (колишній Твіттер).