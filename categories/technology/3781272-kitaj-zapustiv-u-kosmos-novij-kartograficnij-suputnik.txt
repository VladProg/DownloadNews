Китай вранці 1 листопада успішно вивів у космос новий супутник дистанційного зондування Землі серії «Тяньхуей» (Tianhui), відомої як «картографічні супутники».

Як передає Укрінформ, про це повідомляє Xinhua.
Модифікована версія ракети-носія Long March-6 із супутником «Тяньхуей-5» стартувала з космодрому Тайюань у провінції Шаньсі на півночі Китаю о 6:50 ранку за місцевим часом (0:50 за Києвом) й успішно вивела космічний апарат на задану орбіту.

Супутник планується використовувати для географічного картографування, дослідження земельних ресурсів, проведення наукових експериментів та інших завдань.
Сьогоднішній запуск став 494-ю місією ракет-носіїв серії Long March. Ця рідкопаливна триступенева ракета з максимальним діаметром 3,4 м та довжиною 29 м здатна вивести на навколоземну орбіту до 1 тонни корисного вантажу.

Китай активно розвиває національну космічну програму, розробляючи метеорологічні, телекомунікаційні та навігаційні супутники, а також технології дослідження й освоєння Місяця. Китайські фахівці одночасно реалізують проєкт дослідження астероїдів і Марса.
На орбіті Землі завершено будівництво китайської космічної станції «Тяньгун», яка вже готова долучитись до міжнародного співробітництва в освоєнні космосу.
У 2022 року Китай здійснив 64 запуски, побивши власний рекорд і зайнявши за цим показником друге місце після Сполучених Штатів.
Цього року в рамках різних космічних програм Китай планує здійснити ще більше космічних місій і перевершити минулорічні досягнення.
Як повідомляв Укрінформ, китайські астронавти зі складу пілотованої місії «Шеньчжоу-16» після п’яти місяців роботи в космосі на орбітальній станції «Тяньгун» успішно повернулись на Землю.
Фото: Xinhua