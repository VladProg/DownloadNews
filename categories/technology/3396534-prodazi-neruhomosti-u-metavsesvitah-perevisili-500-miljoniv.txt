Аналітична компанія MetaMetric Solutions заявила, що минулого року ринок віртуальної нерухомості становив 501 мільйон доларів США.

Як передає Укрінформ, про це повідомляє CNBC.
У компанії додали, що продажі віртуальної нерухомості в січні цього року вже перевищили 85 мільйонів доларів. Аналітики прогнозують, що за підсумками 2022 року продажі можуть сягнути 1 мільярда доларів.
Зазначається, що нещодавнє зростання продажів віртуальної нерухомості було викликано оголошенням компанії Facebook від 28 жовтня про ребрендинг компанії на Meta, щоб зосередитися на метавсесвіті.
За даними MetaMetric Solutions, у листопаді продажі цієї нерухомості зросли майже в 9 разів, до 133 мільйонів доларів. А загальний обсяг продажів у січні 2022 року у 10 разів перевищував рівень січня 2021 року.
Компанія Republic Realm заплатила рекордні 4,3 мільйона доларів за землю на найбільшій платформі нерухомості метавсесвіту Sandbox.
Компанія вже створює там 100 віртуальних островів, які називаються Fantasy Islands, з власними віллами та ринком човнів і водних мотоциклів. Дев’яносто островів було продано в перший день за 15 000 доларів кожен, а деякі зараз перепродані за понад 100 000 доларів.
Як повідомляв Укрінформ, американський виробник авіаційної техніки компанія Boeing планує створити новий літак у «метавсесвіті», - віртуальному просторі, який надає можливість користувачам працювати з різних місць над спільними проєктами.