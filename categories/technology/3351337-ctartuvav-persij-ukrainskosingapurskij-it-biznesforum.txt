Українсько-сінгапурський онлайн IT бізнес-форум, присвячений інноваційним підходам в обробці великих даних та розвитку хмарних технологій, розпочався 15 листопада у Сінгапурі.

Як передає Укрінформ, про це повідомляє посольство України в Сінгапурі, яке є організатором заходу разом із Асоціацією IT Ukraine у взаємодії з Сінгапурською бізнес-федерацією.
«Програма заходу передбачає проведення презентації для ознайомлення сінгапурських учасників з основними тенденціями ІТ-індустрії в Україні, обговорення можливих напрямів для співпраці, панельну дискусію, а також проведення компаніями серії зустрічей у форматі “B2B” протягом тижня», - поінформували у диппредставництві.
З вітальними словами на відкритті форуму, в якому беруть участь представники українських та сінгапурських компаній та профільних асоціацій, виступили член комітету GlobalConnect Сінгапурської бізнес-федерації Прасун Мукерджі та посол України в Сінгапурі Катерина Зеленко.
Захід відбувся в рамках міжнародного проєкту IT Export Boost, який реалізовується спільними зусиллями Міністерства закордонних справ України та Асоціації IT Ukraine задля просування експорту IT послуг українських компаній.