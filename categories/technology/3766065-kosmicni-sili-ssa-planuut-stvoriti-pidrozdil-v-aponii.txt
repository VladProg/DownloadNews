Космічні сили Сполучених Штатів планують створення окремого підрозділу в Японії, одним із головних завдань якого стане посилення можливостей стримування Китаю.

Про це, як передає Укрінформ, заявив командувач Космічних військ США генерал Ченс Зальцман під час поїздки до Токіо, повідомляє Kyodo.
За словами командувача, наразі триває стадія планування і визначення функцій та завдань такого формування, виходячи з яких визначатиметься його склад, пункт базування та інші пов’язані з цим питання.
«У нас ще немає графіка створення, але як тільки ми матимемо чіткий план, ми зможемо розуміти, коли це (розгортання підрозділу – ред.) відбудеться», - сказав він.
Зальцман сказав, що поглиблена співпраця з країнами-однодумцями, включаючи Японію, матиме вирішальне значення для відстеження та розуміння діяльності в космічній сфері, стримування Китаю та протидії незаконній діяльності, наприклад, глушінню супутникових сигналів.
«Ми працюватимемо разом з Японією та іншими країнами-однодумцями над встановленням норм відповідальної поведінки і стримуванням конфліктів заради безпеки, безпечності, стабільності та стійкості космічної сфери», - додав генерал.
Космічні сили США, створені в грудні 2019 року, розширюють свою присутність в азіатському регіоні. У листопаді минулого року ними розгорнуто підрозділ у складі Індійсько-Тихоокеанського командування США на Гаваях, а в грудні – у Південній Кореї.
В цьому контексті Зальцман зауважив, що підтримуючи мережу датчиків через коаліцію партнерів, Сполучені Штати та їх союзники зможуть швидше реагувати на безвідповідальну, агресивну поведінку та контролювати ескалацію, щоб запобігти її переростанню в кризу чи збройний конфлікт.
Командувач також розповів, що в Космічних силах обговорюється створення «гарячої лінії» з Китаєм для запобігання кризовим ситуаціям у космосі, проте звернення до китайської сторони з цього приводу ще не було.
Як повідомляв Укрінформ, ВМС Південної Кореї та США розпочали у понеділок, 25 вересня, триденні військові навчання у Східному (Японському морі) на тлі загроз із боку КНДР.