Засновник компанії SpaceX Ілон Маск передав Україні системи збереження енергії Tesla Powerwall.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
"Ілон Маск, окрім Starlink, передав Україні станції Tesla Powerwall. Сьогодні дві амбулаторії в Бородянці та Ірпені отримали сонячні панелі та системи збереження енергії Tesla Powerwall", - написав він.

Федоров додав, що енергетична система Powerwall має високу автономність і забезпечує резервне живлення під час відключень електрики.
"Це надсучасне обладнання допоможе українцям у тих областях, які найбільше постраждали від російської окупації", - зазначив очільник Мінцифри.
Як повідомляв Укрінформ, в Україні 27 квітня було зареєстровано Starlink Ukraine як представництво компанії SpaceX.
Раніше засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового інтернету.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.
Фото: Михайло Федоров