У Мінекономіки розраховують, що штучний інтелект допоможе в гуманітарному розмінуванні території України.

Як передає Укрінформ, про це повідомляє пресслужба Мінекономіки.
"Міністерство економіки вже сформувало цілісну стратегію інформаційного менеджменту гуманітарного розмінування території України, яка базується на data-орієнтовному підході. Допомагатиме втілити задумане американська технологічна компанія Palantir, яка спеціалізується на аналітиці великих даних", - йдеться в повідомленні.
Зазначається, що демо-версію унікального проєкту команда Міністерства економіки представила на Першій Міжнародній донорській конференції з гуманітарного розмінування України, яка відбулася в Загребі 11-12 жовтня 2023 року.

«Завдяки штучному інтелекту ми аналізуватимемо big data, щоб ухвалювати якісні рішення, розставляти пріоритети, достеменно розуміти потреби і те, які ресурси потрібно залучати, щоб швидше розмінувати українські землі. Зокрема система зможе проаналізувати дані щодо потенційно замінованих територій, поєднати їх із даними з додаткових джерел, наприклад, щодо обʼєктів соціальної чи критичної інфраструктури та сформувати варіанти більш пріоритетних шляхів розмінування», - розповіла перша віцепрем’єр-міністерка - міністерка економіки України Юлія Свириденко.
За її словами, впровадження інформаційної системи дозволить оперативно аналізувати рішення та дії в сфері гуманітарного розмінування, корегувати їх, удосконалювати підходи до очищення українських земель, покращувати та прискорювати процеси.
Сформований Мінекономіки стратегічний підхід до інформаційного менеджменту дозволятиме якісніше визначати пріоритети у розмінуванні земель, залучити експертне середовище, яке працює у сфері інновацій, до гуманітарного розмінування. Наявність аналітичного дашборду та інтерактивного помічника, що у реальному часі генерує дані для ухвалення управлінських рішень, допоможе всім дотичним до розмінування структурам працювати в цій сфері більш ефективно.
Як повідомляв Укрінформ, об’єктивні терміни розмінування всієї території України можна буде спрогнозувати лише після закінчення війни, однак першочергове розмінування, зокрема сільськогосподарських угідь, можна здійснити протягом 5 років.