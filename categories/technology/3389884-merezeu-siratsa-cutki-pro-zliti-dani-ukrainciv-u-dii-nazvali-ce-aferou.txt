Оголошення про продаж «злитих» даних українців внаслідок кібератаки є аферою та продовженням гібридної війни.

Про це йдеться у заяві, розміщеній на Телеграм-каналі Дії, передає Укрінформ.
Як наголошується, Україна продовжує захищатися у гібридній війні. Основна мета ворога — підірвати довіру до влади фейками про вразливість критичної інформаційної інфраструктури та «‎злив»‎ даних українців.
"Починаючи з минулих вихідних в інтернеті постійно з’являються оголошення щодо продажу даних, нібито отриманих під час кібератаки, що відбулася з 13 на 14 січня. У тому числі багато оголошень стосується продажу бази даних Дії. Такі оголошення мають на меті не тільки залякати суспільство. А ще й дестабілізувати ситуацію в Україні, зупинивши роботу державного сектора", - йдеться в заяві.
У Дії нагадали, що мобільний застосунок, користувачами якого є 13,5 млн українців, не зберігає персональних даних, а лише відображає інформацію про них у відповідних державних реєстрах.
При цьому звертається увага на те, що відвідувачами порталу Дія є понад 13 млн українців, а не 2 млн, як зазначається в таких оголошеннях.
"Закликаємо українців не піддаватися паніці. Усі персональні дані перебувають під надійним захистом у держреєстрах. А оголошення про можливість купити дані, отримані після зламу 14 січня, є аферою: шахраї продають старі дані, що скомплектовані з багатьох джерел, які були злиті до 2019 року", - наголосили у Дії.
Як повідомляв Укрінформ, у ніч проти 14 січня хакери масово атакували українські урядові сайти, зокрема вебресурси МОН, МЗС, Мінмолодьспорту, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Віцепрем'єр-міністр - міністр цифрової трансформації Михайло Федоров заявив, що серед причин кібернападу на Україну - отримання доступу до адмінправ компанії, яка адмініструє атаковані державні сайти.
Компанія Microsoft заявила про виявлення зловмисного програмного забезпечення у десятках уражених систем в Україні, які охоплюють державні, некомерційні та інформаційно-технологічні організації. За даними компанії, на урядових сайтах знайшли так звані програми-шантажисти, які могли бути активовані згодом.