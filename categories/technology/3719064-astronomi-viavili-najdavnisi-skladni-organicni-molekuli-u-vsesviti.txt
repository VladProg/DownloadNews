Група астрономів із Техаського університету A&M (США) завдяки телескопу «James Webb» виявили найдавніші відомі приклади складних органічних молекул у Всесвіті.

Як передає Укрінформ, про це порталу Space.com заявив головний автор дослідження й астроном Джастін Спілкер.
«Молекули, які ми знайшли, не такі прості речовини, як-то вода чи вуглекислий газ. Ми говоримо про великі гнучкі молекули з десятками чи сотнями атомів усередині», - сказав він.

Фото: J. Spilker / S. Doyle, NASA, ESA, CSA
Зазначається, що завдяки телескопу «James Webb» астрономи виявили ці молекули в галактиці, відомій як SPT0418-47, що знаходиться на відстані у понад 12 мільярдів світлових років від Землі.
«Це дивовижно, що Всесвіт може створювати дійсно великі, складні молекули дуже швидко після Великого вибуху», - додав Спілкер.
Враховуючи надзвичайну відстань до SPT0418-47, світло, яке виявили астрономи, почало свою подорож менш, ніж через 1,5 мільярда років після Великого вибуху (Наразі Всесвіту близько 13,8 мільярдів років).
«Ця знахідка відсуває старий рекорд щодо подібних виявлень приблизно на додатковий мільярд років», — зауважив науковець.
Як повідомляв Укрінформ, міжнародна група дослідників зробила перше в історії зображення чорної діри, на якому видно високотемпературний дископодібний потік газу, який з’єднаний з викидами струменів.