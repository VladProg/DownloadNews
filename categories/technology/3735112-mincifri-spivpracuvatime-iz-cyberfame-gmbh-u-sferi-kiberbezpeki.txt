Міністерство цифрової трансформації і німецька компанія Cyberfame GmbH співпрацюватимуть в сфері цифрової безпеки та кіберзахисту.

Про це повідомляє пресслужба Мінцифри, передає Укрінформ.
«Міністерство цифрової трансформації та німецька компанія Cyberfame GmbH підписали меморандум про співпрацю у сферах цифровізації, цифрової безпеки, створення та функціонування програмного забезпечення, професійного розвитку із цифрової та кібербезпеки», - йдеться в повідомленні.
Наголошується, що меморандум передбачає обмін досвідом, знаннями та напрацюваннями для підвищення цифрової стійкості й кіберзахисту. У межах взаємодії з Cyberfame GmbH планується провести тренінги для технічних спеціалістів і менеджерів державних установ.
В міністерстві підкреслюють, що співпраця з Cyberfame GmbH дозволить значно посилити захищеність вітчизняних вебресурсів, забезпечити стійкість до спроб блокування або неавторизованого отримання доступу до даних.
Як повідомляв Укрінформ, за минулий рік в Україні офіційно зафіксували понад 2 тисячі кібератак з боку рф на реєстри з персональними даними громадян та інформаційні системи МЗС, Міноборони та енергетичного сектору.