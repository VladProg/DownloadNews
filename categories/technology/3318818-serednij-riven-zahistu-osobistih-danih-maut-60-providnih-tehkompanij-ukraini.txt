Згідно з результатами дослідження ГО "Інтерньюз-Україна", середній рівень захищеності персональних даних користувачів демонструють 12 з 20 провідних приватних технологічних компаній України.

Результати відповідного експертного дослідження "Індекс захисту персональних даних" були презентовані в Укрінформі 20 вересня.
"Ми, реалізуючи це дослідження, можливо вперше в Україні піднімаємо питання захисту персональних даних з боку українських технологічних компаній... Технологічні компанії щороку зростають, вони вдосконалюють свою роботу, надаючи більш якісні послуги. Ті 20 компаній, які були відібрані для нашого дослідження, є лідерами ринку", - розповів консультант із цифрових технологій Віталій Мороз під час презентації результатів дослідження.

Він зазначив, що метою дослідження був аналіз політики компаній з дотримання цифрових прав користувачів з акцентом на захисті персональних даних. Для цього юристи та експерти з цифрових технологій проаналізували корпоративні політики компаній у сфері телекомунікацій, наданні послуг з підключення інтернету та онлайн-сервіси відомих компаній. Зокрема, було досліджено як захищають персональні дані такі компанії: Kyivstar, Lifecell, Vodafone, Rozetka, Olx.ua, Nova poshta, Ukr.net, Comfy.ua, Foxtrot.ua, Eldorado.ua, Prom.ua, Citrus.ua, Allo.ua, Kasta.ua, MakeUp.com.ua, Zakaz.ua, Silpo, Triolan, DataGroup, Lanet.
Згідно з результатами дослідження, найвищий рівень захисту персональних даних користувачів з показниками 77,5 та 70 балів зі 100 можливих демонструють Olx.ua та Ukr.net. Загалом, 12 із 20 приватних компаній за критерієм захисту персональних даних отримали щонайменше 50 балів. Експерти оцінюють рівень забезпечення захисту персональних даних користувачів цими компаніями як середній та високий. Йдеться про Foxtrot.ua, Kyivstar.ua, Comfy.ua, Allo.ua, Kasta.ua, Prom.ua, NovaPoshta.ua, Vodafone.ua, Zakaz.ua, Citrus.ua, а також Olx.ua та Ukr.net.
Відповідно, 8 із 20 компаній, обраних для дослідження, набрали менше ніж 50 балів зі 100 максимально можливих, що свідчить про нижчий за середній рівень захисту персональних даних, відображених у корпоративній політиці.
У рамках дослідження експерти сфокусувала свою увагу на вивченні чотирьох ключових аспектів корпоративної політики компаній приватного сектору: дотримання вимог чинного законодавства України про персональні дані; дотримання європейських стандартів щодо персональних даних; технологічні аспекти роботи сайтів компаній; зручність користування сайтамим та інклюзивність. У кожній категорії було сформовано від 4 до 6 запитань, за відповіді на які нараховувалися певні бали. Бали відображали дотримання чи недотримання критерію захисту цифрових прав.
Дослідження базувалося на загальнодоступних документах, що є у відкритому доступі на офіційних сайтах компаній. Доступ до цих документів може отримати будь-який користувач. Також дослідники вивчили технічні аспекти роботи офіційних сайтів компаній. Автори дослідження планують провести закриті робочі зустрічі з представниками приватних компаній для вдосконалення їхніх корпоративних політик із захисту персональних даних користувачів.