За ініціативою громадської спілки "Чисте небо" починаючи з 2017 року до національного «Blacklist» було внесено понад 2 тис. нелегальних ресурсів в інтернеті.

Про це в Укрінформі під час круглого столу на тему: «Практична реалізація законодавчих змін щодо реклами у сфері організації та проведення азартних ігор» сказав керівник ГС «Ініціатива Чисте небо» В’ячеслав Мієнко.
"Якщо говорити про ініціативу «Чисте небо», то вона була започаткована, це фактично вже 10 років тому. За ініціативою найбільших виробників контенту в Україні та медіагруп було створено таку ініціативу, яка мала об'єднати зусилля гравців ринку для того, щоб боротися за очищення від піратства українського ринку і пропагувати ідеї легального контенту. Наразі в ініціативі «Чисте небо» 19 учасників – це не тільки правовласники, це рекламні агенції, це провайдери, які поділяють наші думки і наші принципи", - сказав Мієнко.

Він зазначив, що місія даної громадської спілки полягає в наступному: поширювати культуру легального контенту, звести до мінімуму піратство в Україні, як бізнес-явище та виключити Україну зі "Списку 301" США ("Список 301" країн-порушників інтелектуальної власності - ред.).
"Якщо повертатися до практичних аспектів, то мова йде про нелегальні ресурси в Інтернеті, які ми відслідковуємо, ми їх моніторимо, і у 2017 році саме для рекламного ринку ми створили спеціальний ресурс, який досі підтримуємо - це національний «Blacklist». В ньому наразі більше 2000 ресурсів, але зверніть увагу, що лише 40 з них українські. Тобто з 2017 року по теперішній час нам вдалося суттєво почистити український сегмент інтернету від піратства", - зауважив керівник громадської спілки.
З його слів, що стосується моніторингу реклами, то, на жаль, якщо за перші кілька років після 2017 все ж вдалося почистити ринок від реклами великих та іноземних брендів, то реклама різного роду онлайн-казино все ще лишається.
"Ви не побачите на піратських сервісах рекламу Кока-коли чи ще когось з відомих гравців ринку. Але, на жаль, з року в рік ми бачимо, що 80% всієї реклами, яка розповсюджується на нелегальних ресурсах, це онлайн-казино і беттінг. Відповідно, це не могло не стати нашим пріоритетом боротьби з піратством. Ми використовуємо стратегічно три напрямки. Це технологічний напрямок - блокування і відслідковування, моніторинг всього, що відбувається в інтернеті. Це правовий напрямок - фактично кримінальне переслідування, порушення кримінальних справ, співпраця з кіберполіцією. І третій напрямок – це якраз фінансування піратства. Тут ми робимо все, що так чи інакше зводиться до блокування фінансових потоків нелегальних ресурсів", - зауважив Мієнко.
У свою чергу членкиня КРАІЛ Олена Водолажко додала, що до певного моменту існувала неузгодженість та незрозумілість, хто саме з державних органів має відповідати за розповсюдження реклами у сфері азартних ігор, але нарешті це питання вирішене.

"Закон, який набуде чинності 2 жовтня, вносить певну ясність і це буде КРАІЛ. Наразі для того аби це ефективно запрацювало у жовтні, ми працюємо над певними змінами до нормативно-правових актів, які незабаром будемо анонсувати і які дадуть можливість здійснювати цю функцію. Ми сподіваємось, що ринок буде нам допомогати в цьому, в очищенні від незаконної інформаційної реклами", - зауважила Водолажко.
Як повідомляв Укрінформ, наприкінці травня Верховна Рада ухвалила закон "Про внесення змін до Закону України "Про рекламу" та інших законів України щодо імплементації норм європейського законодавства у національне законодавство України шляхом імплементації окремих положень законодавства Європейського Союзу у сфері аудіовізуальної реклами (Європейської конвенції про транскордонне телебачення, Директиви Європейського парламенту та Ради 2010/13/ЄС про аудіовізуальні медіапослуги від 10 березня 2010 року зі змінами, внесеними Директивою (ЄС) 2018/1808 від 14 листопада 2018 року)". Закон №3136 набрав чинності 02.07.2023 р. та вводиться в дію через три місяці з цієї дати, тобто з 02.10.2023 р. Документ містить ряд важливих нововведень, які будуть мати безпосередній вплив на рекламування азартних ігор та організаторів азартних ігор в мережі Інтернет, а саме на вебресурсах, які систематично порушують авторське право і суміжні права. Безпосередній вплив нововведень на рекламування азартних ігор полягає у запровадженні санкцій (штрафів) за вказані порушення порядку розміщення реклами.