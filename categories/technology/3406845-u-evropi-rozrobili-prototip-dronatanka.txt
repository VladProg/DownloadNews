Польська компанія Dronehub в рамках європейського проєкту розробила прототип дрона Huuver, який також може пересуватися по землі на гусеничній стрічці.

Як передає Укрінформ, про це повідомляє New Atlas.





Довжина Huuver становить 137 см, ширина – 84 см та висота 56 см. Загальна вага апарату - 23 кг.
Зазначається, що коли Huuver рухається по землі, він використовує свою пару гусеничних стрічок. Літієва батарея дозволяє йому виконувати завдання до 10 годин на одній зарядці.
Коли ж Huuver потрібно піднятися у повітря, то він запускає свої вісім горизонтальних пропелерів, які знаходяться між гусеничними стрічками. Апарат має змогу літати до 20 хвилин на одній зарядці.
Оператори дрона можуть керувати апаратом у режимі реального часу, проте він також може здійснювати польоти автономно. Крім того, завдяки встановленим сенсорам безпілотник має можливість виявляти й уникати перешкоди на своєму шляху.