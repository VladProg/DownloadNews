Наукові розробки Інституту термоелектрики НАН та Міністерства освіти і науки України використовують для освоєння Місяця, а також в інших міжнародних програмах та космічних технологіях.

Про це у Фейсбуці повідомила Чернівецька ОВА, передає Укрінформ.
«Розвиток технологій - це завжди поступ вперед. Буковинські науковці беруть участь у престижних міжнародних програмах, зокрема космічних. Заклад залучено до японської програми освоєння Місяця, також він забезпечує космічні програми Євросоюзу термоелектричними приладами, які встановлені вже на більш як 450 космічних об’єктах», - зазначив начальник Чернівецької ОВА Руслан Запаранюк.

Він наголосив, що Інститут термоелектрики Національної академії наук та Міністерства освіти і науки України, який працює у Чернівцях, розробив понад 50 термоелектричних приладів, конструкції та технології, які захищені більш як 200 патентам.
«Це величезна робота й імідж нашої держави в наукових колах. Розглядатимемо можливість підтримки наукових інновацій в обласній програмі розвитку освітньої галузі», - додав голова ОВА.
Як відомо, Інститут термоелектрики – державна науково-дослідна організація Національної академії наук і Міністерства освіти і науки України, яка займається термоелектрикою – одним із пріоритетних напрямків науки і техніки. 11 грудня 1990 року Рада Міністрів Української РСР постановила створити в місті Чернівці Інститут термоелектрики з конструкторським бюро і досвідченим виробництвом подвійного підпорядкування – Академії наук України і Міністерству вищої і середньої спеціальної освіти України. За ініціативою закладу у 1994 році створили Міжнародну термоелектричну академію, яка об’єднала провідних фахівців з термоелектрики світу для концентрації їх потенціалу на вирішенні пріоритетних задач приладобудування та розробляє й виготовляє термоелектричну апаратуру для різних галузей.
Фото: Чернівецька обласна військова адміністрація