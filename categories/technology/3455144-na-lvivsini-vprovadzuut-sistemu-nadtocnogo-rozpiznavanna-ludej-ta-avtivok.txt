У Львівській ОВА відбулася презентація проєкту Vision – системи надточного розпізнавання людей та автомобілів, яка значно розширить функціонал наявної централізованої системи відеоспостереження у Львівській області.

Про це повідомляє пресслужба Львівської ОВА, передає Укрінформ.
«По області, станом на зараз, встановлено 1400 камер відеоспостереження, які допомагають розслідувати кримінальні правопорушення та знаходити злочинців. Проєкт Vision, у межах якого ми розширили функціонал системи відеоспостереження області, забезпечує цифровий аналіз та обробку даних, які надходять через камери області. Дані про транспортні засоби можна буде знайти не просто швидко, а надшвидко! Також тепер доступний пошук транспортних засобів з використанням технологій штучного інтелекту та доповненої реальності. І головне: фахівці, які працюватимуть з інтегрованою системою відеоспостереження Львівської області, зможуть отримувати дані з інших областей. Тобто, якщо нам доведеться мати справу з ДРГ, то їхнє пересування буде як на долоні", – пояснив начальник Львівської ОВА Максим Козицький.
За словами начальника Головного управління Національної поліції у Львівській області Олександра Шляховського, цей проєкт допоможе працівникам поліції пришвидшити процес профілактики, розкриття та недопущення нових злочинів.
«В умовах воєнного стану мешканці особливо потребують відчуття захищеності та безпеки. Саме це програмне забезпечення надасть змогу інтегрувати усі дії поліції в позитивне русло. Розвиток аналітичних даних дозволяє нам іти в унісон з особою злочинця, щоб якнайшвидше притягнути його до відповідальності. Я переконаний, що завдяки впровадженню цієї системи поліція Львівщини зможе ще краще підтримувати безпеку жителів області», – додав Шляховський.
Після презентації начальник Львівської ОВА, начальника ГУ НП у Львівській області та СЕО Львівського ІТ Кластера підписали Угоду про співпрацю.
Львівський ІТ Кластер підтримує проєкт Vision та фінансує закупівлю необхідних компонентів системи. Реалізовуватиме проєкт Головне управління Національної поліції у Львівській області за сприяння Львівської ОВА.