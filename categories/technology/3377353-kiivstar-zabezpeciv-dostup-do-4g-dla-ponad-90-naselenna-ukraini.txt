Національний телеком-оператор «Київстар» наприкінці грудня збільшив територію покриття мережі 4G у 7 областях України, а загалом у 2021 році забезпечив доступ до швидкісного мобільного інтернету уже для понад 90% населення України.

Про це повідомили Укрінформу в пресслужбі оператора.
«Наприкінці грудня 2021 року Київстар збільшив територію радіопокриття мережі у 7 областях України і включив технологію 4G/LTE ще на 26 базових станціях. Як результат, мешканці 49 населених пунктів, де проживає 25 тисяч людей, зможуть користуватись швидкісним мобільним інтернетом», - йдеться у повідомленні.
За інформацією Київстар, це, зокрема, населені пункти Лопатинці, Петрані, Малишівка (Вінницької обл), Будище, Любисток, Шампанія (Черкаської), Красний Кут, Торецьке, Новоандріївка (Донецької), Яблуневе, Тужилів, Дубове (Київської), Затишне, Яковлівка, Ржавець (Харківської). На сьогодні мережа 4G Київстару працює на території 16 тисяч населених пунктів України.
Як повідомив директор з регуляторного забезпечення Київстар Олександр Когут, компанія завершує 2021 рік з високими показниками по охопленню України зв’язком 4G. За його словами, вже понад 90% наших співгромадян можуть користуватись доступом до нових мобільних технологій, а держава – отримувати від цього переваги.
У Київстар зазначили, що телеком-оператор планує продовжити будівництво нових мобільних мереж і зосередиться на покритті 4G-зв’язком автомобільних доріг. У 2021 році компанія прискорила будівництво базових станцій уздовж автотрас Київ – Харків, Київ – Одеса, Київ – Львів, Решетилівка – Дніпро, а це - понад 1800 кілометрів шляху. Задля реалізації цього проєкту Київстар інвестував у будівництво 33 нових базових станцій та в переобладнання ще 50 базових станцій. На сьогодні проєкт з покриття зв’язком 4G ключових автодоріг виконано майже на 90%.
За словами Когута, цифровізація України потребує великих інвестицій. Саме з цією метою, нагадав він, уряд і мобільні оператори у 2019 році на інвестиційному форумі у Маріуполі підписали меморандум, який передбачає встановлення прозорого і передбачуваного регулювання і обмеження фіскального навантаження на мобільних операторів, яке, зокрема, полягає у встановленні мораторію на підвищення ключового галузевого податку – рентної плати за користування радіочастотним ресурсом. «Ми дуже сподіваємося, що у 2022 році відповідний законопроєкт буде внесений урядом та підтриманий парламентом», - сказав Когут.
Як повідомляв Укрінформ, з 2018 року і по сьогодні Київстар інвестував в Україні понад 20 мільярдів гривень у будівництво мереж LTE, придбання ліцензій, покращення якості зв’язку. Завдяки цьому кількість абонентів, які користуються високошвидкісним мобільним інтернетом, збільшилась у 2021 році на 32% – до 12 мільйонів.
Фото: Київстар