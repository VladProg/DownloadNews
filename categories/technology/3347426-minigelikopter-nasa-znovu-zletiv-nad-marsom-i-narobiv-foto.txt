Мінігелікоптер Ingenuity, який прибув на Марс разом із марсоходом Perseverance у межах дослідницької місії NASA, здійснив п’ятнадцятий політ на Червоній планеті.

Про це повідомляє Лабораторія реактивного руху NASA у Твіттері, передає Укрінформ.
«Марсовий гелікоптер успішно завершив свій 15-ий політ на Марсі. Він тривав 128,8 секунди», - йдеться у повідомленні.

За попередньою інформацією, гвинтокрил приземлився у запланованому районі. Під час польоту він зробив декілька фотографій, вони будуть невдовзі передані на Землю.
Попередній політ Ingenuity відбувся 24 жовтня.
Як повідомлялося, марсохід Perseverance доправлений на Марс разом із гелікоптером Ingenuity у межах дослідницької місії NASA 18 лютого 2021 року, після майже 7 місяців польоту.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.