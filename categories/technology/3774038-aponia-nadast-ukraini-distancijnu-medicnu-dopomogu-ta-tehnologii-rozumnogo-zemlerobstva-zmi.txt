Японія має намір надати Україні послуги дистанційного медичного обслуговування та технології розумного землеробства, щоб допомогти відродити її економіку та відновити території, зруйновані російським вторгненням.

Як передає Укрінформ, про це повідомляє Kyodo із посиланням на урядові джерела.
Зазначається, що такі заходи «стануть опорою для співпраці» японських та українських компаній, і будуть оприлюднені у Японії на початку наступного року.
«Надання цифрових медичних послуг дозволить японським лікарям надавати медичну допомогу постраждалим в Україні, надсилаючи їхні УЗД-знімки до Японії», – йдеться у повідомленні.
Окрім цього, Японія сподівається допомогти Україні із забезпеченням врожайності пшениці та соняшнику за допомогою методів землеробства, які використовують датчики та технології штучного інтелекту. Вони забезпечать оптимальну кількість води або добрив на полях.
Серед інших заходів підтримки України, Японія розглядає надання водоочисних та кібертехнологій.
Як повідомляв Укрінформ, 9 вересня міністр закордонних справ Японії Хаяші Йошімаса прибув із візитом в Україну.
Під час зустріч із Прем’єр-міністром України Денисом Шмигалем Йошімаса відзначив, що Японія і надалі буде підтримувати Україну, посилювати антиросійські санкції, допомагати Україні в проходженні зими. Також Японія передасть Україні 24 крани для гуманітарного розмінування.
Японські підприємці, у свою чергу, представили конкретні проєкти співпраці, зокрема, у сферах зв’язку, інфраструктури та медицини.
Фото: Getty Images