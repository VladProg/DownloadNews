Український аерокосмічний стартап Promin Aerospace планує у найближчі місяці провести незалежне статичне вогневе випробування розробленого компанією твердопаливного двигуна для надлегкої ракети, а до кінця року здійснити перший суборбітальний політ.

Про це поінформував на пресконференції співзасновник Promin Aerospace Міша Рудомінський, повідомляє кореспондент Укрінформу.
Рудомінський розповів, що за сім місяців команда Promin Aerospace провела вісім чи дев’ять статичних вогневих випробувань свого твердопаливного двигуна, останнє - наприкінці 2021 року.
«Наші внутрішні статичні вогневі випробування продемонстрували, що двигун, який під час польоту спалює твердий паливний стрижень, працює. Зараз ми працюємо з державними структурами, щоб у наступний місяць чи два провести незалежне статичне вогневе випробування в Україні. Перемовини наразі тривають», - сказав Рудомінський.
За його словами, результати внутрішніх статичних вогневих випробувань є головним показником для компанії, що ракета може полетіти у найближчому майбутньому.
«Наразі ми фіналізуємо останні ітерації щодо розміру двигуна. Наступний крок – побудова ракети. Але це найпростіше завдання на цьому шляху. Найважливіше те, що ми маємо працюючий двигун і технологію і розуміємо, що може піти так, а що не так. Тому ми плануємо перший суборбітальний політ до кінця цього року і початок комерційних суборбітальний польотів наступного року», - зазначив співзасновник Promin Aerospace.
Він додав, що розвиток комерційних суборбітальних польотів дасть компанії змогу більш впевнено робити наступний крок – будувати ракету на такій самій технології для орбітального польоту, а також додасть впевненості інвесторам у спроможності розробників здійснити орбітальний політ у 2024 році
Promin Aerospace - український аерокосмічний стартап, створений 21 січня 2021 року. Засновником компанії є Михайло (Міша) Рудомінський. Компанія працює над розробкою найменшої твердопаливної ракети (робоча назва Zaarbird), здатної виводити корисний вантаж на орбіту. Це забезпечуватиметься унікальним двигуном, що під час польоту спалює твердий паливний стрижень і одночасно є корпусом ракети. Конструкція дозволить знизити масу самої ракети і потенційно збільшити масу корисного навантаження. Двигун створюється за допомогою адитивних технологій, а маса ракети при цьому складе від 100 до 500 кг.
Створенням займається команда інженерів компанії із залученням експертів із головних технічних ВНЗ України. Вартість запуску на суборбіту й орбіту попередньо оцінюються у близько $200 000.
Ключовими замовниками можуть стати міжнародні корпорації, для яких Promin Aerospace планує виводити на орбіту телекомунікаційні супутники, супутники зйомки поверхні Землі. Крім того, двигун може становити інтерес і для дослідників — він знизить навантаження на бюджет наукових інститутів, яким необхідно запускати супутники для підтвердження експериментальних гіпотез.