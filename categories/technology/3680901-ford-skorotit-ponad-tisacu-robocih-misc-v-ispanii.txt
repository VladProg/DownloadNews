Американський автовиробник Ford планує скоротити 1100 робочих місць на заводі у Валенсії на сході Іспанії.

Як передає Укрінформ, про це повідомляє Reuters.
“Ford буде конструктивно працювати зі своїми профспілковими партнерами, щоб зменшити вплив звільнень на працівників, їхні сім’ї та місцеву громаду”, - сказала представниця компанії.
За її словами, звільнення відбуваються через скорочення виробництва автомобілів у Європі. Компанія Ford вирішила припинити збірку мінівенів Galaxy та універсалів S-Max у Валенсії.
Минулого року автовиробник заявив про відкладання інвестицій у виробництво в Іспанії. Водночас було повідомлено, що компанія почне виробництво електромобілів після 2030 року на своєму іспанському заводі.
Як повідомляв Укрінформ, американський автовиробник Ford Motor Company впродовж наступних трьох років оптимізує свій штат на 3 800 працівників на європейському континенті.
Фото: Facebook/Ford