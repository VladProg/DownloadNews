Віцепрем'єр-міністр - міністр цифрової трансформації України Михайло Федоров розповів про технологічні компанії, які припинили співпрацю з росією.

Як передає Укрінформ, перелік компаній він оприлюднив у Телеграмі.
Відтак, Apple і Google розірвали зв'язки з російськими платіжними картками «Мир». Apple вилучає картки «Мир» як опцію в Apple Pay. Очікується, що Apple видалить із сервісу уже наявні карти найближчими днями. Тим часом Google призупинив пілотний план, який дозволить клієнтам використовувати картки «Мир» у Google Pay в росії.
Компанія Terrasoft назавжди йде з ринків рф та білорусі. Компанія вже інвестувала на підтримку української армії та волонтерські проєкти понад 10 млн грн.
Російський інтернет-холдинг VK, в минулому Mail.ru Group, залишився без доступу до серверів Microsoft. Американський гігант закрив доступ, що призвело до проблем у роботі поштового сервісу Mail.ru. Користувачі уже не можуть переглядати файли, які прикріплені до листів.
Російський кіберспортивний клуб Team Spirit (чемпіони світу по Dota 2) переїздить з Москви в Белград. Команда також відмовляється від розширення інфраструктури в Москві.
Стрімінговий Spotify повністю припинив свою діяльність в рф. Раніше він призупиняв продаж підписки Premium в рф через вихід з країни Visa і Mastercard, а тепер залишив ринок.
Компанія OLX Group виходить з рф. Застосунки «ВТБ Онлайн», «Промсвязьбанк», «ФК Открытие» и «Новикомбанк» стали недоступними для завантаження в Play Market. Однак якщо застосунок був завантажений раніше, то він працює без змін.
Компанія Schlumberger призупинила нові інвестиції в росію. Це компанія, яка займається розробкою технологічних і цифрових рішень для енергетичної сфери.
Як повідомляв Укрінформ, ІТ-компанія SAP поступово розпочне зупинку підтримки своїх продуктів у російських банках, оборонних, нафтових та металургійних компаніях країни-агресора.
24 лютого 2022 року путінська росія розпочала новий етап війни проти України, здійснює масовані обстріли та бомбардування мирних українських міст і селищ. На боротьбу із загарбниками піднявся весь народ України, її Збройні сили та Сили територіальної оборони зупинили наступ ворога та завдають йому великих втрат.
Європейський Союз та низка інших країн, зокрема США, Канада, Австралія, запровадили проти росії санкції через війну в Україні. Багато компаній оголосили про припинення роботи в рф та вихід із проєктів із російськими партнерами.