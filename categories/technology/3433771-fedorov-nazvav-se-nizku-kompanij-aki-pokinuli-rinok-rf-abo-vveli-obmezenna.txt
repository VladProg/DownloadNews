Віцепрем'єр - міністр цифрової трансформації Михайло Федоров назвав ще низку компаній, які покинули російський ринок або ввели обмеження щодо росії.

Як передає Укрінформ, про це він повідомив у Телеграмі.
"Хороші новини для нас, але не для РФ. Цифрова блокада росіян та країни-агресора триває. Хто ще з техкомпаній покинув ринок РФ чи ввів санкції?", - наголосив Федоров.
Зокрема, мова йде про:

компанію Schneider Electric, яка призупинила нові інвестиції і поставки в рамках нових проєктів у рф та білорусь. Вона одна зі світових лідерів в наданні цифрових рішень в сфері управління електроенергією та автоматизації;
китайського виробника професійної техніки і електроніки (камери відеоспостереження і тд.) Dahua, що припиняє всі поставки в рф;
американську технологічну IT-компанію Docker, яка зупинила підписки в рф та білорусі;
Figma, яка перестала приймати оплату російськими картами.

Також Федорові наголосив, що легенди світового футболу Реал, ПСЖ та Мілан відмовились від співпраці з букмекерською компанією Fonbet.
Крім цього, у всіх офіційних тренерів MikroTik в рф призупинено дію тренерських сертифікатів. Зокрема, офіційні тренінги MikroTik в росії більше не проводяться.

Як повідомлялось, 24 лютого російський президент володимир путін оголосив про початок вторгнення до України. Російські руйнують міста, вбивають мирне населення, обстрілюють та знищують ключові об'єкти інфраструктури, житлові будинки.
Європейський Союз та низка інших країн, зокрема США, Канада, Австралія, Велика Британія, запровадили проти росії санкції через війну в Україні.
Станом на ранок 14 березня 209 західних компаній повністю вийшли з російського ринку та припинили взаємодію з російськими партнерами, 378 - обмежили роботу частково.