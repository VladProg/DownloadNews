Починаючи з п'ятниці, Google почне видаляти акаунти, якими не користувались щонайменше два роки.

Про це повідомляє CNN, передає Укрінформ.
У рамках поетапного підходу першими будуть видалені акаунти, які були створені і більше ніколи не переглядалися користувачем, повідомили в Google.
Акаунти Google включають в себе все - від Gmail до Документів, Диска і Фотографій, що означає, що весь неактивний контент ризикує бути видаленим. Проте є кілька винятків: акаунти з каналами YouTube, акаунти з залишками коштів на подарункових картках, акаунти, які використовувалися для придбання цифрових товарів, таких як книги або фільми, а також акаунти, які опублікували додатки, активні на таких платформах, як Google Play.
Щоб зберегти свій обліковий запис, все, що потрібно зробити, - це заходити в свій обліковий запис Google або будь-який сервіс Google принаймні раз на два роки.
Як повідомляв Укрінформ, у браузері Google Chrome з'явився новий швидкий спосіб перевірки обсягу споживання оперативної пам'яті кожної відкритої вкладки.
Фото: Olly Curtis/Future via Getty Images