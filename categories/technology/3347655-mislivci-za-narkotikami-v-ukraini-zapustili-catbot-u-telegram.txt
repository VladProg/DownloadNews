У Телеграмі запрацював чат-бот, який викриватиме збут наркотиків по всій країні.

Як передає Укрінформ, про це Патрульна поліція України повідомляє у Телеграмі.
DrugHunters (мисливці за наркотиками) - офіційний чат-бот від патрульної поліції у месенджері Telegram.
«З його допомогою можна анонімно та в декілька кліків повідомити патрульних про виявлення як наркотичних речовин, так і самих закладників. Скористатись чат-ботом можуть усі громадяни у тих містах, де працює патрульна поліція», - ідеться в повідомленні.
Щоб залишити заявку про можливе місце закладки чи закладника, достатньо відкрити програму у своєму Телеграмі і розпочати діалог.
Після старту розмови потрібно вказати населений пункт, адресу, за якою побачили потенційного зловмисника та опис місця, де на думку заявника може бути закладка (труби, клумба, лавочка тощо).
А для того, щоб правоохоронці швидше виявили закладку, можна надіслати геолокацію й додати фото/відеоматеріали.
Після отримання повідомлення про знахідку або ймовірного закладника, патрульні виїжджатимуть на місце і перевірятимуть інформацію.
У поліції нагадали, що за правопорушення, пов’язані з незаконним обігом наркотичних засобів та психотропних речовин є відповідальність, яка у залежності від обсягів збуту може бути як адміністративна, так і кримінальна.
Як повідомляв Укрінформ, 3 листопада у Дніпропетровській області поліцейські затримали учасників злочинної групи, які щомісяця заробляли на збуті наркотиків до 1,5 млн грн.