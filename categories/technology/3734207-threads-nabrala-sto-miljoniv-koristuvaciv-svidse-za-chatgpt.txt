Соціальна мережа Threads, яка є безпосереднім конкурентом Twitter, набрала вже 100 мільйонів користувачів, зробивши це швидше, ніж популярний чат-бот на основі штучного інтелекту ChatGPT.

Як передає Укрінформ, про це повідомляє Reuters.
Згідно з аналізом UBS, та швидкість, з якою Threads набрала 100 млн користувачів, була набагато динамічнішою, ніж ChatGPT, що належить OpenAI, яка стала найшвидше зростаючою споживчою програмою в історії в січні приблизно через два місяці після свого запуску.
Зазначається, що станом на липень минулого року Twitter мав майже 240 мільйонів щоденних активних користувачів.
Крім цього, новий генеральний директор Twitter Лінда Яккаріно написала в соцмережі в понеділок, що платформа минулого тижня мала «найбільший день використання» з лютого, при цьому не надавши більше подробиць.
Хоча Threads не є першою соцмережею, яка кинула виклик Twitter, інші конкуренти, що розвиваються, такі як Mastodon, Bluesky, Truth Social і T2, на цей час залишаються відносно невеликими.
Mastodon має близько 7,7 мільйона користувачів.
Як повідомляв Укрінформ, 6 липня компанія Meta запустила текстовий сервіс Threads, створений для обміну текстом, який, як очікується, має стати конкурентом Twitter.