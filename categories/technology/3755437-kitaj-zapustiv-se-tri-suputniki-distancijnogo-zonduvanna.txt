Китай за допомогою ракети-носія «Чанчжен-2D» (Long March-2D) у четвер вивів на навколоземну орбіту три супутники дистанційного зондування Землі.

Про це повідомляє Сіньхуа, передає Укрінформ.
Ракета-носій із групою супутників сімейства Yaogan-39 стартувала з космодрому Січан у південно-західній провінції Сичуань о 15:36 за місцевим часом (10:36 за Києвом).
За даними китайської сторони, супутники Yaogan призначені для проведення наукових експериментів, моніторингу стихійних лих і дослідження земельних ресурсів та сільськогосподарського виробництва.

Проте західні аналітики вважають, що ці космічні апарати мають подвійне призначення і використовуються як для цивільних, так і військових потреб. Зокрема, здійснюють в інтересах армії Китаю оптичну, радіолокаційну та електронну розвідку.
Ця місія стала 485-м польотом ракет-носіїв серії Long March.
Як повідомляв Укрінформ, китайська комерційна компанія Galactic Energy 25 серпня запустила на орбіту ракету-носій CERES-1 із супутником дистанційного зондування Землі.