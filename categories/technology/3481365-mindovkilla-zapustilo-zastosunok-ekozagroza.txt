Міністерство захисту довкілля та природних ресурсів запустило офіційний ресурс та мобільний додаток ЕкоЗагроза із даними про загрози довкіллю та запрошує українців вступати до екологічного батальйону.

Як передає Укрінформ, про це розповів міністр захисту довкілля та природних ресурсів Руслан Стрілець, повідомляє пресслужба міністерства.
«В умовах активних бойових дій на території України та інформаційної війни, ми розуміємо, що українцям важливо мати у смартфоні єдине офіційне джерело перевіреної інформації. Тому ми створили вебресурс і мобільний додаток Міндовкілля – ЕкоЗагроза», - зазначив він.
За словами міністра, у застосунку на інтерактивній мапі України можна подивитися дані моніторингових систем щодо якості повітря та рівня радіаційного забруднення по всій Україні, а також актуальні факти екологічних загроз, спричинених російськими окупантами.
Українці також можуть повідомляти про всі факти екологічних злочинів проти довкілля, свідками яких вони стали. Наприклад, про горіння військової техніки; пожежі в лісі; розлив нафтопродуктів чи отруйних речовин у ґрунт або водойму; викид отруйних речовин у повітря тощо. Посилання на вебресурс ЕкоЗагроза, завантажити додаток можна в GooglePlay і AppStore.
Як повідомлялося, Міністерство захисту довкілля та природних ресурсів запустило на платформі «ЕкоСистема» три нові адміністративні екологічні онлайн-послуги.