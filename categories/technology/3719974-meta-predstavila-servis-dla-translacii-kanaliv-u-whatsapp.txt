Корпорація Meta Platforms представила у WhatsApp функцію Channels. Завдяки їй адміністратори зможуть створювати канали та надсилати туди тексти, фотографії, відео, наклейки та опитування.

Як передає Укрінформ, про це повідомляє Reuters.
Першими доступ до каналів отримають користувачі в Колумбії та Сінгапурі. Протягом найближчих місяців Meta розширить кількість країн, де буде доступний сервіс.
У компанії заявили, що користувачі зможуть стежити за контентом, присвяченим їхнім хобі, спортивним командам, новинами від місцевих чиновників тощо.
Фотографії профілю та контактна інформація адміністраторів каналу не будуть видимими для підписників.
Як зазначає видання, глобальними партнерами із запуску сервісу стануть Всесвітня організація охорони здоров'я, футбольні клуби "Барселона" та "Манчестер Сіті".
Як повідомляв Укрінформ, компанія Meta Platforms Inc американського мільярдера Марка Цукерберга 1 червня презентувала новий шолом із віртуальною реальністю Quest 3.