Посол німецького Міністерства закордонних справ з питань кібербезпеки відвідає Київ 23-24 лютого.

Про це повідомив речник МЗС ФРН Крістофер Бургер на брифінгу в Берлін, повідомляє кореспондент Укрінформу.
«Посол Німеччини з питань політики кібербезпеки Регіне Грінбергер (Regine Grienberger) планує з 23 по 24 лютого здійснити візит у Київ. У рамках цього візиту планується підготувати міжвідомчі кіберконсультації між Німеччиною та Україною», - сказав дипломат.
Берлін запропонував Києву допомогу в питанні кіберзахисту. Пропозицію оголосила міністр закордонних справ ФРН Анналена Бербок під час свого візиту в Київ 7 лютого.
Берлін, зокрема, вніс пропозицію підтримати Україну при розслідуванні кібератак, які вже сталися, до чого готові долучитися експерти Федерального відомства Німеччини з безпеки у сфері інформаційної техніки (BSI) та інші, а також надати підтримку в посиленні кіберстійкості.
Бургер констатував, що на рівні МЗС започатковано та існує кібердіалог з Україною.
Як повідомлялося, як Україна, так і Німеччина неодноразово ставали ціллю кібератак з боку Росії.