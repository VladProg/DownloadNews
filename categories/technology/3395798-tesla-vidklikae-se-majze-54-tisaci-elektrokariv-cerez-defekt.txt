Компанія Tesla Ілона Маска вирішила відкликати у США майже 54 тисячі електричних автомобілів через дефект із програмним забезпеченням щодо автопілота.

Як передає Укрінформ, про це повідомляє AP.
За даними Національної адміністрації безпеки дорожнього руху США (NHTSA), програмне забезпечення Tesla для повного автопілота (Full Self-Driving), яке нині деякі автомобілісти тестують у бета-версії, дозволяє електрокарам проїжджати знаки зупинки, не зупиняючись повністю.
Регулятор також додав, що Tesla вимкне цю функцію, за допомогою оновлення програмного забезпечення через Інтернет.
Відкликання охоплює седани Model S і позашляховики X з 2016 по 2022 років випуску, а також седани Model 3 2017-2022 років випуску й позашляховики Model Y 2020-2022 років випуску.
Як повідомляв Укрінформ, у грудні компанія Tesla Ілона Маска вирішила відкликати понад 475 тисяч електрокарів у США у зв'язку з технічними неполадками, які можуть збільшити ризик аварій на дорозі.
Того ж місяця Tesla відкликала у Китаю майже 200 тисяч електрокарів через проблеми з багажником і переднім капотом, які підвищують ризик зіткнення на дорозі.