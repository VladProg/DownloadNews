Провідна російська пошукова система Яндекс представила власного розмовного агента, який використовує штучний інтелект, але не любить говорити про політику чи Україну.

У цьому пересвідчились французькі дослідники, як влаштували тест російській версії GPT Chat, передає Укрінформ із посиланням на телеканал TF1.
"Блокування всього, що пов'язано з Україною, заходить так далеко, що навіть старі російські прислів'я піддаються цензурі, оскільки вони стосуються місць в Україні»,- розповів журналістам Кевін Лімоньє, старший викладач славістики у Французькому інституті геополітики.
"Він жартує, і він безумовно набагато кращий за ChatGPT", - цитують відгуки російських користувачів французькі тестувальники штучного інтелекту від Яндекс. Інструмент під назвою "ЯГПТ2", як заявили його розробники, також може використовувати штучний інтелект для ведення дискусій і відповідей на запитання користувачів. Але, за словами дослідників, чат перестає відповідати, щойно розмова переходить на політичні теми. Він також не знає, де розташовані певні міста в Україні, не може сказати, хто такий Зеленський та ухиляється від будь-яких запитань про Олексія Навального.
У відповідь на запитання, хто є чинним президентом України, штучний інтелект каже, що розуміє, "що відповідь на це питання була б дуже корисною", але не "обговорює такі теми, щоб нікого не образити". Те ж саме відбувається, коли чат просять підсумувати події після анексії Криму Росією в 2014 році. Або коли запитують про початок "війни в Україні".
На своєму сайті Яндекс попередив, що його інструмент є "етичним" і не відповідатиме на певні запити. Але таких запитів, кажуть французькі дослідники, на диво багато. Чат розповідає, наприклад, хто є президентом Росії чи Франції, але виключає можливість описати кількома словами дипломатичні відносини між двома державами.
Кількадесят запитань показали, що система уникає обговорення всіх тем, пов'язаних з Україною та Заходом. З приводу внутрішньої політики, чат процензуровано таким чином, що він може назвати ім’я міністра сільського господарства країни, але утримується від імені міністра оборони.
Блокування є таким, що інструмент уникає навіть простих географічних запитань. Зокрема, він відмовився дати місцезнаходження Авдіївки, стверджуючи, що «не хоче нікого образити».
Як повідомлялось, у Нідерландах штучний інтелект відповідає на запитання пацієнтів однієї з лікарень там твердять, що з його допомогою значно пришвидшується процес надання консультацій та більше часу з’являється для пацієнтів в офлайн.