Дохід національного телеком-оператора Vega, який входить до групи Vodafone Україна, за 2022 рік склав 428,4 млн грн.

Про це повідомляє Укрінформ.
Показник на 14 % нижчий ніж за попередній звітний період, та головним стратегічним завданням року стало забезпечити стабільним зв’язком країну в екстремальних реаліях війни, пояснили у компанії.
Основними джерелами надходжень залишаються послуги широкосмугового доступу до мережі Інтернет за оптичними технологіями, IP-телефонія для клієнтів бізнес-сегменту й дохід від продажів телеком-послуг іншим операторам/провайдерам.
Дохід від послуг, наданих клієнтам B2B та B2C за сучасними оптоволоконними мережами, у 2022 році склав 252 млн грн. Частка доходів ритейлу від надання інтернет-сервісів й передачі даних у 2022 році склала 51%.
Завдяки підтримці Vodafone Україна компанія продовжила інвестувати в розширення і модернізацію мереж, навіть попри виклики російської агресії. Капітальні інвестиції Vega збільшилися на 32% у порівняні з 2021 роком і склали 103,1 млн грн.
«Після початку російського вторгнення Vega однією з перших відновила будівництво GPON у Києві, Одесі, Дніпрі, Львові, Харкові, й саме ця надійна та високоякісна технологія виявилася рятувальною під час війни, тому що не тільки дозволяє забезпечувати безперервний зв’язок кінцевому користувачу без наявності електроживлення, але й стійкіша до аварій. Всього за минулий рік побудовано 1 072 нових зони, що відкрило доступ до енергоефективного інтернету майже для 150 тис. домогосподарств», — відзначив Генеральний директор національного телеком-оператора Vega Сергій Скрипніков.
У 2022 році за оптичними технологіями включили понад 16 тис. абонентів — це на 60% більше ніж у 2021-му, й навіть на 15% перевищило довоєнні плани. Основним драйвером зростання бази стали підключення до високоякісної мережі GPON (Gigabit Passive Optic Network), доступ до якої був дуже затребуваним в умовах тривалих відключень. Кількість нових клієнтів у жовтні минулого року зросла в 3 рази, а у грудні оператор підключив вже у 7 разів більше нових абонентів порівняно з початком 2022 року.
«Правильна маркетингова стратегія з вчасними комунікаціями сприяла не просто збільшенню кількості клієнтів гігабітного інтернету Gigabit by Vega, а й допомогла тисячам людей залишатися на зв’язку, навіть, якщо в будинку було відсутнє енергопостачання», - пояснив Сергій Скрипніков.
За первісною оцінкою розмір прямих збитків, завданих в результаті збройної агресії російської федерації, без урахування пошкоджень на досі окупованих територіях складає вже понад 40 млн грн.
З 24 лютого Vega розбудовує і відновлює мережу, включає нових абонентів, підтримує стабільну роботу сервісів та допомагає забезпечувати зв’язком критичну інфраструктуру держави й підрозділи ЗСУ. Ще у перші місяці оператор організував Wi-Fi у 102 укриттях та бомбосховищах в більшості регіонів України, у яких українці й нині мають можливість безоплатно користуватися інтернетом під час повітряних тривог. Загалом компанія допомогла країні на суму 1,9 млн грн. Додаткові витрати на придбання та забезпечення роботи альтернативних джерел живлення компанія оцінює у 8,6 млн грн.
За чотири квартали 2022 року ПрАТ «Фарлеп-Інвест» перерахувало 105,7 млн грн податків і зборів до бюджетів усіх рівнів.