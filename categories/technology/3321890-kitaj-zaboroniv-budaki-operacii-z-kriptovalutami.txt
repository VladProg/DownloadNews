За рішенням центрального банку Китаю, торгівлю біткоїнами та іншими криптовалютами вважатимуть злочином.

Як передає Укрінформ, про це повідомляє BBC.
«Бізнес, пов'язаний із віртуальними валютами, вважається незаконною фінансовою діяльністю», - заявили у Народному банку Китаю.
Там вважають, що криптовалюти "піддають небезпеці" активи населення країни.
При цьому Китай є одним із найбільших ринків криптовалют у світі, так само як і одним з найбільших їх «видобувачів».
Відтак, зміни на китайському ринку неодмінно впливають на світовий ринок віртуальних валют. Так сталося і після оголошення про те, що віднині біткоїн є поза законом в Китаї. Одразу після оголошення китайського центробанку його вартість впала на понад 2 тис. доларів.
Це останній, але далеко не перший крок китайської влади, яка намагається приборкати процеси, які, як вважають, в кращому разі пов'язані зі спекулятивними інвестиціями, а в гіршому - із відмиванням брудних грошей.
Загалом, торгівля криптовалютами була офіційно заборонена в Китаї ще у 2019, але фактично вона тривала онлайн через закордонні торговельні майданчики, але цього року сталися певні серйозні зміни.
У травні китайські урядові інституції попередили громадян, що не захищатимуть їх, якщо вони і надалі торгуватимуть біткоїнами та іншими валютами онлайн, а у червні уряд наказав банкам та біржам не надавати послуг з операцій, пов'язаних із криптовалютами, а також заборонив "видобування" - "майнінгу" таких валют.
Нинішнє ж рішення є однозначним свідченням того, що китайська влада має намір припинити усі операції з криптовалютами у будь-якій формі. Також цілком зрозуміло, що усіх, хто буде причетний до "незаконної фінансової діяльності", визнають злочинцями, і їх буде покарано. Під це визначення потрапляють і іноземні інтернет-ресурси, які допомагатимуть китайським громадянам з операціями з криптовалютами.
Нагадаємо: технологія, яка лежить в основі більшості криптовалют, включно із біткоїном, полягає у тому, що багато комп'ютерів перевіряють та підтверджують транзакції з ним у гігантській базі даних, з якої вибудовується блокчейн.
"Винагородою" тим, хто бере участь у цьому процесі, який називають "криптомайнінгом", є нові "монети". Китай зі своїми відносно низькими цінами на електрику та комп'ютерне обладнання, досить довго був одним зі світових центрів "видобування" криптовалют.