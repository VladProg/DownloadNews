Міністерство цифрової трансформації працює над запуском проєкту TechBridge, який допоможе IT-компаніям та інноваційним підприємцям залучати фінансування з Великобританії.

Про це повідомив заступник міністра цифрової трансформації з питань розвитку IT Олександр Борняков у Фейсбуці, передає Укрінформ.
«Цей проєкт має допомогти українським IT-компаніям та інноваційним підприємцям залучати фінансування від британських корпоративних та венчурних інвесторів. Також серед цілей — підвищити участь МСБ у цифровій торгівлі», - зазначив він.
Борняков наголосив, що TechBridge – це міст між технологічними екосистемами України та Великобританії. Повноцінно проєкт стартує в жовтні 2023 року.
Як повідомлялось, Сполучені Штати Америки анонсували виділення 37 мільйонів доларів на посилення кіберстійкості України, а також захист критично важливих мереж і цифрової інфраструктури.