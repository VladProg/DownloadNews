Сервіс графічного дизайну Canva повністю пішов з російської федерації.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
«У разі спроби зайти на сайт російські користувачі одразу бачать повідомлення, що компанія «категорично засуджує незаконну війну в Україні» і у відповідь на вторгнення рф блокує доступ до сервісу в росії», - зазначив Федоров.
Окрім того, за його словами, 31 травня став останнім днем роботи онлайн-сервісу для замовлення таксі Gett.
«Цифрова блокада рф продовжується», - заявив Федоров.
Як повідомлялося, 24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із спільних проєктів.
Фото: canva.com