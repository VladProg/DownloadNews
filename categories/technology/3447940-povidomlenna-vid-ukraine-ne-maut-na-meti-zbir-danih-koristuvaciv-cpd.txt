Центр протидії дезінформації при РНБО повідомляє, що залякування про те, що повідомлення від "Ukraine" створене з метою отримання даних, не відповідають дійсності.

Як передає Укрінформ, про це повідомляє ЦПД при РНБО у Телеграмі.
«Центр протидії дезінформації при РНБО України повідомляє про безпечність такого повідомлення від Ukraine із посиланням на mywar.mkip.gov.ua, яке сьогодні отримали українці»,- йдеться в повідомленні.
У ЦПД зазначають, що mywar.mkip.gov.ua - це сайт, створений Міністерством культури та інформаційної політики України, щоб громадяни розповідали свої історії війни для всього світу. Акаунт, з якого було здійснено розсилку повідомлення під назвою "Ukraine", належить Держспецзв'язку.
«Водночас, сьогодні після надходження зазначеного повідомлення в мережі масово почали з'являтися повідомлення з наступним текстом: "Не відкривати, видаляти, це з метою отримання даних". Попереджаємо, що ці залякування не відповідають дійсності»,- зауважили в ЦПД.

При цьому в ЦПД закликали українців не втрачати пильності при отриманні будь-яких повідомлень, що містять будь-які посилання, особливо з файлами-додатками у форматі xlsx, exe, zip. Та в жодному разі не переходити за такими посиланнями.
Як повідомляв Укрінформ, Міністерство культури та інформаційної політики закликає долучатися до проєкту «Моя війна» і запевняє, що розсилка на мобільні телефони із запрошенням до участі – не спам.