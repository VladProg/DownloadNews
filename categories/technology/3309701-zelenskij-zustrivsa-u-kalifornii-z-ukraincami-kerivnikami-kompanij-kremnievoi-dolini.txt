Президент України Володимир Зеленський у Каліфорнії провів зустріч з українцями, які є засновниками стартапів та обіймають керівні посади у великих технологічних компаніях Кремнієвої долини.

Як передає Укрінформ, про це повідомляє Офіс Президента.
Глава держави розповів про свій продуктивний візит до США, зустрічі на найвищому рівні та презентацію Плану трансформації України.
“Бачу, що є інтерес. Зараз усі хочуть знати деталі. А нам потрібні такі люди, як ви. Я дуже радий, що ви маєте успіх у США. Хотілося б, щоб ви мали успіх і в Україні”, – звернувся Зеленський до учасників зустрічі.

За словами Президента, в Україні відбувається діджиталізація, і "це бачать усі, навіть за межами нашої країни".
На його переконання, наразі держава робить багато речей, щоб стартаперам було цікаво, зручно та вигідно працювати в Україні. Зокрема ухвалено закон про спеціальний правовий режим “Дія City” для тих, хто працює в IT-галузі.

“Ми готові створювати умови та допомагати. Ми створюємо цифрову інфраструктуру, запроваджуємо цифрове резидентство та взагалі у багатьох напрямках впровадження цифрових технологій випереджаємо інші країни”, – запевнив Президент.

Як повідомлялося, Зеленський разом з дружиною перебуває з робочим візитом у США.
1 вересня відбулися переговори Президентів України та Сполучених Штатів Америки, 2 вересня українська делегація перебувала в Каліфорнії, де Зеленський виступив у Стенфордському університету.
Завершення візиту заплановане на неділю, 5 вересня.
Фото: ОП