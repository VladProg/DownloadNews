Компанія OpenAI анонсувала запуск нової функції, що дозволить додатку штучного інтелекту ChatGPT відповідати на голосові запитання та команди користувачів п’ятьма різними голосами.

Як передає Укрінформ, про це повідомляє Bloomberg.
Починаючи з наступних двох тижнів, користувачі зможуть обирати голос у додатку чат-бота від OpenAI. Всього доступних голосів буде п’ять. В OpenAI зазначили, що до створення моделі штучного інтелекту, яка б перетворювала текст на людську мову, були залучені актори озвучування.
ChatGPT також створюватиме аудіоверсію згенерованого за запитом тексту, озвучуючи його обраним голосом. Водночас попри вміння ChatGPT вигадувати тексти до пісень, співати чат-бот відмовляється, йдеться у матеріалі.
Нова функція буде доступна власникам щомісячної підписки ChatGPT Plus, яка коштує 20 доларів США на місяць, а також корпоративним користувачам.
Як зазначає Bloomberg, запуск функції озвучення відповідей ChatGPT може створити відчуття, що користувачі ведуть із чат-ботом «більш людяну» розмову. Окрім цього, за допомогою нової функції чат-бот зможе конкурувати із голосовими асистентами відомих компаній, наприклад, Google (Google Assistant), Apple (Siri) або Amazon (Alexa).
Як повідомляв Укрінформ, 21 вересня американська компанія Amazon презентувала оновлену версію свого голосового помічника Alexa.