Росія поширює пропаганду щодо війни проти України у популярних відеоіграх та дискусійних групах.

Як передає Укрінформ, про це повідомляє The New York Times з посиланням на дослідників.
«Світ ігор насправді є платформою, яка може впливати на громадську думку, охоплювати аудиторію, особливо молодь», – сказала Таня Беккер, дослідниця ActiveFence, компанії із кібербезпеки, яка досліджувала російську пропаганду в Minecraft для NYT.
Дослідники ідентифікували понад десяток випадків прокремлівської пропаганди в іграх Minecraft, Roblox, російських версіях World of Tanks та World of Warships, Fly Corp, Armored Warfare та War Thunder.
Майже всі перелічені відеоігри вихваляли перемогу СРСР над нацистською Німеччиною, тоді як деякі мали чіткий зв'язок із політичними партіями чи держустановами РФ, йдеться у матеріалі.
У грі Minecraft від корпорації Microsoft російські гравці відтворили битву за українське місто Соледар, яке було захоплене окупантами у січні. Відео з відповідною битвою було поширене у популярній в Росії соціальній мережі «Вконтакте».
Канал російської версії гри World of Tanks у травні відтворив парад радянських танків у Москві в 1945 році з нагоди 78-ї річниці поразки нацистської Німеччини, тоді як на популярній ігровій платформі Roblox користувач у червні створив масив військ МВС для святкування Дня Росії.
«Ці ігри та суміжні дискусійні сайти, такі як Discord i Steam, стають онлайн-платформами для російської агітаційної пропаганди, поширюючи серед нової, переважно молодшої, аудиторії, потоки пропаганди, якими Кремль намагався виправдати війну в Україні», – пише видання.
Керівник групи аналізу загроз Microsoft Клінт Воттс заявив, що «вагнерівці» просували «зловмисні наративи» на сайтах Discord i Steam для підтримки поглядів Кремля. Він припустив, що таким чином ПВК «Вагнер» заохочувала гравців до призову.
Як повідомляв Укрінформ, користувачі соціальної мережі Twitter із синіми галочками поширюють фейки про російсько-українську війну.