США ще в перші дні війни попередили деякі американські компанії, що москва може використовувати програмне забезпечення російської компанії «Касперський» для заподіяння їм шкоди.

Про це повідомляє Укрінформ із посиланням на ексклюзивну інформацію Reuters.
"Розрахунок ризиків змінився через конфлікт в Україні. Вони зросли", - сказав американський посадовець про програмне забезпечення Касперського.
Штаб-квартира компанії «Касперський», одного з найпопулярніших виробників антивірусного програмного забезпечення, розташована в Москві та була заснована Євгеном Касперським, якого американські посадовці називають колишнім співробітником російської розвідки.
Вважається, що співробітники компанії у рф можуть бути змушені надавати допомогу в налаштуванні віддаленого доступу до комп’ютерів своїх клієнтів.
Євген Касперський, як зазначено на сайті його компанії, закінчив Інститут криптографії, телекомунікацій та обчислювальної техніки, яким раніше опікувався КДБ СРСР. Його компанія, що має офіс у США, на своєму сайті вказує на партнерські відносини з Microsoft, Intel та IBM.
25 березня Федеральна комісія зв’язку США додала Касперського до переліку постачальників комунікаційного обладнання й послуг, які становлять загрозу національній безпеці США.