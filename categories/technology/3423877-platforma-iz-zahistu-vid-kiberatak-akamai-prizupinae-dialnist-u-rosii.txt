Інтелектуальна платформа Akamai призупиняє діяльність у російській федерації.

Як передає Укрінформ, про це віцепрем’єр-міністр - міністр цифрової трансформації Михайло Федоров повідомив у Телеграмі.
За словами очільника Мінцифри, Akamai відреагувала на звернення України і призупинила свою діяльність у країні-агресорі.
"Akamai з народом України. Оскільки наступ на Україну триває, нас надихають мужні громадяни, які захищають свій суверенітет",- ідеться в заяві компанії.
Akamai надає широкий спектр вебпослуг, зокрема захист від DDoS-атак, CDN (продуктивність додатків та сайтів), хмарні обчислення тощо.
Призупинення діяльності компанії є ще одним ударом по технологічності ринку російської федерації, заявив Федоров.
Як повідомлялося, Європейський Союз та низка інших країн, зокрема США, Канада, Австралія, запровадили проти росії санкції через війну в Україні. Багато компаній оголосили про припинення роботи в рф та вихід із проєктів з російськими партнерами. Зокрема серед тих, хто оголосив про зупинення роботи в росії: Volkswagen Group, General Motors, BMW, Renault, Hyundai, Toyota та Mercedes-Benz.