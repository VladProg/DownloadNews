Мережі операторів та провайдерів працюють стабільно, за винятком вразливих зон, де тривають бойові дії.

Як передає Укрінформ, про це Держспецзвʼязку повідомляє у Телеграмі.
У небезпечних зонах Держспецзвʼязку організувала доступ аварійно-ремонтних бригад операторів до критично важливих обʼєктів телекомунікаційної інфраструктури з метою її відновлення.
Також Держспецзвʼязку через мобільних операторів проводить регулярне інформування громадян України, які вимушено виїхали за кордон у звʼязку із збройним вторгненням росії в Україну, про роботу дипломатичних установ нашої держави.
З метою надання населенню можливості дізнаватися новини і спілкуватися зі своїми рідними, за рішенням Національного центру оперативно-технічного управління мережами телекомунікацій, оператори організували доступ абонентів до інтернету у бомбосховищах.
У звʼязку із проведенням інтенсивних бойових дій здійснено резервування та відновлення пошкоджених каналів звʼязку в Сумській, Чернігівській, Херсонській та Харківській областях. У Харкові відновлено цифрове телевізійне мовлення.
У Сумській області відновлено роботу екстрених номерів, зокрема організовано маршрутизацію дзвінків на багатоканальний фіксований номер оперативно-диспетчерської служби Державної служби з надзвичайних ситуацій.
АТ “Укртелеком” зняло обмеження швидкості доступу до інтернету в усіх областях, за винятком Сумської, Львівської, Івано-Франківської та Закарпатської. У Чернігівській області провайдером послуги тимчасово не надаються через пошкодження інфраструктури під час бойових дій. Загалом 75% регіональних вузлів звʼязку Укртелекому працюють та надають послуги користувачам.
Системи оперативно-технічного управління комунікаційними мережами продовжують функціонувати у режимі управління під час воєнного стану, яке здійснює Національний центр оперативно-технічного управління мережами телекомунікацій при Державній службі спеціального звʼязку та захисту інформації України.
Як повідомляв Укрінформ, Національний банк врегулював питання використання банками України хмарних послуг у своїй діяльності, що розширить можливості забезпечення стабільного функціонування банківської системи України в період дії воєнного стану.