Космічна компанія Privateer Space, яку створив співзасновник компанії Apple Стів Возняк, планує запустити сотні супутників для дослідження космічного сміття.

Як передає Укрінформ, про це повідомляє Space.
«Думаю, що запустимо кілька сотень супутників. Ми не будемо запускати всі декілька сотень одразу, ми це зробимо поступово», - сказав головний науковий радник компанії Моріба Джа.
Зазначається, що супутники будуть досліджувати космічне сміття. Завдяки цьому інші компанії при запуску ракет зможуть вираховувати потенційні ризики, пов’язані зі сторонніми об’єктами у космосі.
За оцінкою Європейського космічного агентства (ESA), нині у космосі знаходиться щонайменше 36 500 частинок сміття з розміром понад 10 см, ще понад 1 млн частинок сміття має розмір від 1 до 10 см і понад 330 млн частин є меншими за 1 см, проте більшими за 1 мм.
Навіть найменші такі частини космічного сміття можуть знищити або серйозно пошкодити супутник, враховуючи величезну швидкість, з якою вони рухаються.
Як повідомляв Укрінформ, у вересні співзасновник компанії Apple Стів Возняк оголосив про створення приватної космічної компанії Privateer Space.
Стів Возняк - американець українського походження, розробник комп’ютерних технологій, інженер-електронщик і програміст, конструктор одного з перших персональних комп’ютерів у світі. У 1976 році Возняк разом із Стівом Джобсом і Рональдом Вейном заснував корпорацію Apple.
Фото: SCIENCE PHOTO LIBRARY