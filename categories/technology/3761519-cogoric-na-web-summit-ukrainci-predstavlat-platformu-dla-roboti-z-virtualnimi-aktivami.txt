Компанія International Trade Group представить на найбільшій технологічній події року - Web Summit 2023, що пройде в Лісабоні з 13 до 16 листопада, - інноваційну платформу для інвесторів Epicurus. Платформа дозволяє інвестувати у віртуальні активи та інтегрується із секторами фондового ринку.

Про це заявив генеральний директор International Trade Group Максим Рибін під час пресконференції в Укрінформі.
«Ми пропонуємо продукт, який зацікавить класичних інвесторів, які хочуть мати можливість легально й просто інвестувати у віртуальні активи. Epicurus дозволяє інвестувати «в один клік» у віртуальні активи, при цьому дозволяє їх також продавати на фондовому ринку та сплачувати прозоро усі податки. Загалом платформа містить рішення для інвестування, роботизовану торгівлю активами та власну навчальну академію», - сказав Рибін.
При цьому, за його словами, кібербезпека та захист персональних даних забезпечується модульною хмарною системою, яка унеможливлює кіберзлом звичним шляхом, через несанкціонований доступ до серверів.
Співвласник, керуючий партнер компанії International Trade Group Ігор Порох розраховує, що продукт одразу знайде свого споживача.
«Ми проаналізували ринок і бачимо, що є потреба в такому продукті. Оскільки ринок досить молодий і ще розвивається, на ньому поки відсутні інструменти, які б були інтегровані одночасно і в фондовий ринок, тому конкуренція тут є меншою», - сказав Порох.
Як повідомлялося, компанія International Trade Group існує з 2018 року, є розробником інноваційних фінансових та управлінських рішень, спеціалізується на технологіях web2.0 та web3.0.
У Web Summit-2023 у столиці Португалії братимуть участь 24 українські IT-компанії.