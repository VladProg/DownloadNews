Компанія Volvo Trucks заявила про початок тестування вантажівок, які заправляються паливними елементами, котрі живляться за допомогою водню.

Як передає Укрінформ, про це повідомляє CNBC.

У компанії стверджують, що нова технологія дозволить збільшити вантажівкам дальність проїзду після однієї заправки до 1 000 км. При цьому сама заправка транспортного засобу триватиме до 15 хвилин.
Пілотні проєкти для клієнтів мають розпочатися вже в найближчі кілька років, а комерціалізація вантажівок із водневими паливними елементами запланована наприкінці цього десятиліття.
Паливні елементи для автомобілів Volvo Trucks забезпечуватиме компанія cellcentric, спільне підприємство з Daimler Truck, яке було створено ще в березні 2021 року.
«Електричні вантажівки на паливних елементах з водневим двигуном будуть особливо придатними для долання далеких відстаней і виконання важких, енерговитратних завдань», – сказав президент Volvo Trucks Роджер Алм.
Як повідомляв Укрінформ, НАЕК «Енергоатом» та «Укргазбанк» домовились розпочати спільний проєкт зі створення національної мережі електричних зарядних станцій в Україні.