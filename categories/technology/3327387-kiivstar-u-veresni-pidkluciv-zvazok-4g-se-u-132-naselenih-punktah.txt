Національний телеком-оператор «Київстар» у вересні розширив мережу 4G ще у 132 населених пунктах, надавши можливість доступу до нових мобільних технологій ще 83 тисячам жителів України.

Про це повідомили Укрінформу в пресслужбі оператора.
«У вересні 2021 року Київстар активував технологію 4G на 75 базових станціях. Як результат, можливість доступу до швидкісного мобільного інтернету отримали ще 83 тисячі мешканців України у 132 населених пунктах в 11 областях України. Зокрема, це населені пункти Верхній Лужок, Ясениця-Замкова, Хатки (Львівської області), Точилово, Новогеоргієвка, Топали (Одеської області), Шевченкове, Кийлов, Сомкова Долина (Київської області), Любар, Стрижевка, Іванківці (Житомирська області)», - йдеться у повідомленні.
За інформацією Київстар, у ІІ кварталі цього року компанія інвестувала в розвиток нових технологій зв’язку близько 1,5 млрд грн, що дозволило суттєво збільшити територію мережі 4G. Завдяки цьому кількість абонентів, які скористались швидкісним мобільним інтернетом, збільшилась у за цей час на 32,3%. Використання мегабайтів на одного абонента зросло на 23,6%.
На сьогодні зв’язком 4G у мережі Київстар, за даними оператора, користується 10,3 мільйона абонентів.
Як повідомляв Укрінформ, у мережі Київстар технологія LTE активована на майже 18 тисячах базових станцій. Відтак 89% населення України можуть користуватись доступом до послуг 4G. Телеком-оператор продовжує будівництво мереж нового покоління, щоб до 2022 року доступ до 4G був у 90% населення.
Нові мобільні технології дають абонентам більше можливостей для бізнесу, освіти, дистанційних медичних консультацій, доступу до адміністративних послуг тощо.
Фото: Київстар