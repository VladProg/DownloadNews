В Анкарі стартував найбільший технологічний фестиваль Туреччини TEKNOFEST, який цьогоріч, з нагоди святкування 100-річчя Турецької Республіки, проводиться в трьох найбільших містах країни - Стамбулі, Анкарі та Ізмірі.

Про це повідомляє кореспондент Укрінформу.
“Світ змінюється, людство прокладає новий шлях. Технології штучного інтелекту, які розвиваються сьогодні, у майбутньому займуть більше місця в нашому житті. Хоча найближчим часом багато професій зникнуть, з’являться нові галузі та нові професії. Дивлячись у завтра, ми повинні підготуватися зараз”, - сказав на відкритті фестивалю голова правління та технічний директор компанії Baykar Сельчук Байрактар.
За його словами, заявки на участь у технічних змаганнях фестивалю подало більше 1 млн студентів, що стало рекордним показником. Організатори повідомили, що попередня реєстрація учасників змагань на фестиваль в Анкарі вже перевищує цей показник у Стамбулі в 5-6 разів та може стати рекордною за весь час проведення фестивалю.






В Анкарі стартував найбільший технологічний фестиваль Туреччини TEKNOFEST / Фото: Ольга Будник, Укріфнорм








































Фестиваль, який пройшов у кінці квітня на початку травня цього року в Стамбулі, став рекордним за відвідуваністю і прийняв 2,5 млн відвідувачів. Фестиваль в Анкарі триватиме до 3 вересня, в Ізмірі - з 27 вересня по 1 жовтня.
Як повідомляв Укрінформ, цьогорічний фестиваль у Стамбулі відвідав міністр стратегічних галузей промисловості України Олександр Камишін. Також у рамках TEKNOFEST у Стамбулі було підписано низку важливих контрактів у сфері оборонно-промислового комплексу.