Наукове дослідження, проведене в США, щодо особливостей варіанту Омікрон підтвердило його підвищену трансмітивність, але водночас і можливість захиститися від нового штаму дотриманням наявної противірусної профілактики.

Результати дослідження опубліковані на сайті Центрів контролю та профілактики захворювань (CDC) Сполучених Штатів, передає Укрінформ.
«Варіант SARS-CoV-2 B.1.1.529 (Омікрон), про появу якого вперше повідомила ВООЗ 24 листопада 2021 року, був визнаний варіантом, який викликає занепокоєння. Мутації Омікрону можуть посилити його трансмітивність (підвищити зараженість – ред.), забезпечити його стійкість до терапевтичних засобів або частково обійти імунітет після хвороби або вакцинації», - зауважується в повідомленні.
При цьому зазначається, що були досліджені 43 випадки захворювання новим варіантом у 22 американських штатах. Серед них 34 людини пройшли вакцинацію. Переважна більшість із загальної кількості захворювань супроводжувалась відсутністю важких симптомів – лише одна людина була госпіталізована, й не було зареєстровано жодних летальних випадків.
У CDC підкреслили, що захист від поширення нового варіанту існує та охоплює вже існуючі методи, що запроваджуються в період пандемії COVID-19. Для цього рекомендується «впроваджувати супутні стратегії, включно з вакцинацію, носінням масок, покращенням вентиляції, проведенням тестування, а також карантином та ізоляцією».
Як повідомлялося, новий варіант COVID-19 Омікрон виявлений у близько 60 країнах світу.