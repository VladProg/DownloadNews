Великий німецький розробник програмного забезпечення SAP, серед клієнтів якого Газпром, Лукойл, російська залізниця, оголосив, що на тлі війни в Україні, яка триває, повністю припинить роботу в росії.

Як повідомляє Укрінформ, про це повідомляється на сайті компанії.
SAP має намір відмовитися від обслуговування та підтримки локальних продуктів у росії. Крім того, компанія заявила, що закриває усі хмарні операції у країні. Російським користувачам хмарних сервісів, які не під санкціями, в SAP запропонували вивантажити дані, видалити або перенести їх на іноземні сервери. При цьому навіть якщо клієнти виберуть останній варіант, компанія припинить роботу з ними після закінчення терміну передплати.
SAP розробляє програмні продукти, призначені насамперед для великих корпоративних замовників. Серед великих клієнтів SAP у росії «Газпром», «Лукойл», російська залізниця та «росатом».
Паралельно проводиться кампанія щодо продовження гуманітарної допомоги Україні. Було оголошено про додатковий внесок у розмірі 700 тис. євро для підтримки біженців. У результаті загальний внесок становив 3,7 мільйона євро.
Раніше компанія призупинила продажі своїх продуктів у росії та білорусі.
Після вторгнення росії в Україну понад 750 іноземних компаній оголосили про призупинення або повне припинення роботи на російському ринку.