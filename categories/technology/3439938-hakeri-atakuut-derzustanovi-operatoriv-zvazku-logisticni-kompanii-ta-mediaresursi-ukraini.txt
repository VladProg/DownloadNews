У період від 15 по 22 березня хакери атакували переважно державні установи, операторів зв'язку, місцеві органи влади, логістичні компанії та медіаресурси України.

Такі дані урядової команди реагування на комп'ютерні надзвичайні події CERT-UA оприлюднила Державна служба спеціального зв’язку та захисту інформації у Телеграмі, передає Укрінформ.
«Особливо неприємними є напади на логістику. Постачання їжі, палива, гуманітарної допомоги до окупованих міст, які перебувають під постійними обстрілами та бомбардуванням, є вирішальними для запобігання гуманітарній катастрофі», – зазначив заступник голови Держспецзв'язку Віктор Жора.

У службі нагадали, що спільно з колективами найкращих українських компаній з кібербезпеки та провідними світовими виробниками рішень запровадила ешелонований кіберзахист для держави та бізнесу.
Будь-яка компанія в Україні може звернутись до CERT-UA і отримати адресну допомогу у захисті від DDoS-атак, моніторингу безпеки, міграції в хмарні середовища, розгортанні сучасних систем захисту від кіберзагроз ваших робочих станцій і серверів тощо.

Як повідомляв Укрінформ, за тиждень 15-22 березня Держспецзв'язку зафіксувала 60 кібератак на критичну інформаційну інфраструктуру.