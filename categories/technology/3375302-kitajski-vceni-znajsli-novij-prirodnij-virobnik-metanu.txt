Дослідники з Інституту метану при Міністерстві сільського господарства та сільських справ КНР виявили одноклітинні мікроорганізми, які здобувають енергію за рахунок окислення воскоподібних вуглеводнів.

Як передає Укрінформ, про це повідомляє Сіньхуа.
Вчені довели, що раніше невідома науці група метаногенних архей «Ca. Methanoliparum» здатна самостійно генерувати метан за рахунок окиснення воскоподібних вуглеводнів.
Ці мікроорганізми - метаногенні археї або метаногени - належать до прокаріотів (одноклітинні живі організми, що не мають оформленого клітинного ядра та інших внутрішніх мембранних органоїдів) і є однією з найдавніших на нашій планеті форм одноклітинних живих організмів.
Кінцевим продуктом їхньої життєдіяльності є метан. Метаногени завершують у природі розкладання органічних залишків і утворюють більшість метану, що надходить до атмосфери.
Вважається, що саме група архей відіграє ключову роль у процесі метанового бродіння.
Як зазначається, досягнення китайських дослідників не лише сприяють дослідженням біогеохімічного циклу вуглецю, а й слугуватимуть науковою базою для біогазифікації залишкової нафти у виснажених нафтогазоконденсатних родовищах.
Як повідомляв Укрінформ, близько 90 країн приєдналися до Глобальної ініціативи щодо скорочення викидів метану на 30% до 2030 року з рівня 2020 року.
Метаногени – одноклітинні організми, які утворюють метан як побічний продукт метаболізму у безкисневих умовах. Широко поширені у заболочених територіях, де утворюють болотний газ, а також у кишківниках жуйних ссавців та людини, відповідальні за метеоризм.