Єврокомісія направила запити до інтернет-платформ Meta та TikTok щодо відповідності їх діяльності законодавству ЄС у сфері медіа, так званого Акту про цифрові послуги (DSA), який зобов’язує «дуже великі» мультимедійні платформи вживати заходи проти поширення дезінформації, шкідливого або агресивного контенту.

Як передає Укрінформ, про це повідомляється на сайті Єврокомісії.
«Європейська комісія сьогодні формально надіслала Meta запит на інформацію відповідно до Акту про цифрові послуги. Єврокомісія запросила Meta надати більше інформації про заходи, вжиті для виконання зобов’язань щодо оцінки ризиків, попереджувальні заходи для захисту виборів та за наслідками атак ХАМАС проти Ізраїлю, зокрема, щодо поширення та нарощування протиправного контенту і дезінформації», - йдеться у повідомленні.
Meta повинна надати цю інформацію Єврокомісії до 25 жовтня 2023 року у частині, що стосується реагування на кризи, і до 8 листопада 2023 року – щодо заходів із захисту виборів. У відповідності до положень Акту про цифрові послуги, Єврокомісія має право накласти на компанію стягнення за невірну, неповну або хибну інформацію у відповідь на такий запит. Якщо Meta не зможе надати відповідь на цей запит або зробить це невчасно, такий розвиток може потягнути за собою запровадження періодичних штрафних санкцій проти цієї компанії.
Подібний запит із такими ж вимогами та часовими рамками Єврокомісія сьогодні відправила до мережі TikTok.
Як повідомлялося, у серпні в ЄС набув чинності Акт про цифрові послуги (DSA), який регулює діяльність на території Європейського Союзу «дуже великих інтернет-платформ», зокрема, зобов’язує їх виконувати заходи із боротьби з дезінформацією та інформаційними маніпуляціями, виявляти та вилучати протиправний контент, пов'язаний із поширенням шкідливої або хибної інформації, мови ненависті або інших даних, що можуть мати негативний вплив на дотримання базових прав та свобод людини.