У Південній Кореї 21 червня здійснили успішний запуск першої ракети-носія власного виробництва "Нуріхо" (KSLV-II).

Про це повідомляє KBS World, передає Укрінформ.
Зазначається, що запуск здійснили о 16:00 за місцевим часом з космодрому Наро у провінції Чолла-Намдо.
Відокремлення першого ступеня, як і планувалося, відбулося за 127 секунд після старту на висоті 59 км. Другий ступінь відокремився через 274 секунди після старту на висоті 258 кілометрів.

На висоті 700 км від ракети відокремився супутник для перевірки її характеристик масою 162,5 кг, потім — чотири супутники, розроблені для дослідницьких цілей, а також макет корисного навантаження вагою 1 300 кг.

Агентство Yonhap зазначає, що в жовтні минулого року "Нуріхо" успішно піднялася на задану висоту в 700 кілометрів, але не змогла вивести на орбіту перевіряльний супутник, оскільки двигун третього ступеня ракети згорів раніше, ніж очікувалося.
Південна Корея стала сьомою країною у світі - після США, Франції, Китаю, Японії, Індії та рф - яка розробила ракету-носій, здатну нести супутник масою більш як 1 тонни.
Як повідомляв Укрінформ, компанія SpaceX 17 червня здійснила успішний запуск ракети-носія з більш як півсотнею супутників мобільного інтернету Starlink.
Фото: Yonhap