Україна працює над експортом цифрових рішень не лише до європейських країн, а й до країн Латинської Америки та Африки.

Як передає Укрінформ, про це під час відеозвернення заявив Президент України Володимир Зеленський.

Відео: Офіс Президента
«Ми розвиваємо нашу співпрацю з Естонією й експортом рішень – наших цифрових рішень. Раніше саме з Естонії українці брали приклад у розвитку цифрових рішень. А зараз ми вийшли на такий рівень, коли вже на базі нашої української «Дії» буде створено державний застосунок в Естонії. Те, що зручно й корисно для мільйонів українців, очевидно буде зручним і корисним для інших народів. І це ще один компонент нашого лідерства, українського лідерства. Ми обговорили з паном Президентом Естонії подальшу співпрацю, зокрема в цифровізації», - заявив Зеленський.
Глава держави також відзначив, що застосунок «Дія» допоможе розвинути державні сервіси не лише у європейських країнах, а також у Латинській Америці та Африці.
Як повідомляв Укрінформ, Президент України Володимир Зеленський зустрівся в Києві з Президентом Естонії Аларом Карісом. Раніше повідомлялось, що військова допомога, яку Естонія надала Україні з початку повномасштабного вторгнення росії, становить близько 400 мільйонів євро, що перевищує одну третину річного оборонного бюджету країни.
Фото: ОП