Співпраця України й Туреччини у військово-технічній сфері – це паритетні відносини, які охоплюють різні сфери та проєкти, від постачання готової продукції до спільного виробництва.

Про це в коментарі Укрінформу сказав генеральний директор ДК «Укрспецекспорт» Вадим Ноздря в ході міжнародної оборонної та аерокосмічної виставки SAHA Eхpo.

«У нас визначено стратегічні напрямки, за якими ми плануємо і вже співпрацюємо з Турецькою Республікою. Це відбулося і завдяки тому, що під час візиту Президента Зеленського до Стамбула і зустрічі з Президентом Ердоганом була підписана стратегічна угода, що й визначає напрямки, за якими ми співпрацюємо. Це постачання двигунів для всіх авіаційних платформ, і тут задіяна переважна більшість успішних українських підприємств у цій галузі. Ми імпортуємо БПЛА Bayraktar і постачаємо двигуни для великого БПЛА Akıncı. Така співпраця дає підстави до розширення», - сказав Ноздря.
За словами гендиректора Укрспецекспорту, цінність участі в цьогорічній SAHA Eхpo полягає в тому, що це і фізична, інтерактивна виставка з віртуальною складовою. Враховуючи карантинні обмеження, це корисний досвід.
«Щасливий, бо наші підприємства настільки динамічно розвиваються, що їм є що запропонувати сучасному світу. Ми обговорюємо також постачання наших дронів, проєкт будівництва корветів турецькою суднобудівною компанією для потреб ЗС України. Ми пропонуємо наші двигуни, щоб вони були інтегровані в ті проєкти, які Туреччина розробляє на інших ринках. Так стимулюємо розвиток нашого спільного експорту й уже беремо участь з нашим двигуном і морською платформою, яка має турецьке походження, у тендерах в третіх країнах», - розповів очільник Укрспецекспорту.
За його словами, перспективною є співпраця у виробництві високоточної зброї.
«Наприклад, у протитанковій ракетній системі «Скіф» є компонент турецького походження – термальний тепловізор компанії ASELSAN, всі інші елементи – вітчизняного виробництва. Ми успішно виконали перший контракт, і турецька сторона підтвердила зацікавленість у локалізації подальшого виробництва цієї системи на своїй території у випадку серйозного замовлення ЗС Туреччини», - сказав Ноздря.
Також він відзначив зацікавлення турецької сторони у постачанні танкових дизельних двигунів для бронетанкових платформ, зокрема «Фиртина», «Алтай», та перспективах співпраці в авіабудуванні.
«Тут говоримо про потужності ДП «Антонов» – середній літак Ан-178, Ан-225 «Мрія», яка може бути добудована спільними зусиллями. Це також зазначено в підписаному, в присутності президентів, документі", - додав гендиректор.
За його словами, Укрспецекспорт розглядає й придбання нових продуктів для потреб збройних сил, зокрема систем протидії безпілотникам, які виробляє компанія ROKETSAN.
Виставка SAHA Eхpo відбувається 10-13 листопада в Стамбулі. Організатор - Стамбульська асоціація компаній оборонної, авіаційної та космічної промисловості (SAHA) – найбільший у Туреччині та другий за розміром у Європі оборонно-аерокосмічний кластер. На заході представлена високотехнологічна продукція понад 300 оборонних і космічних підприємств з Європи, Азії та Африки.
Україна представлена об’єднаною експозицію ДК «Укрспецекспорт», стендами компаній «Мотор Січ», «ФЕД», «Івченко-прогрес», «Радіонікс», ТОВ «Оборонні технології», асоціації «Укравіапром», Харківського національного університету імені В. Н. Каразіна, Харківського національного авіаційного університету.
До 13 листопада захід відбуватиметься в офлайн-форматі, а з 15 листопада 2021 року до 15 лютого 2022 року – в режимі онлайн. Для цього створили спеціальний застосунок, який дає доступ до віртуальної виставки.