Турецький надводний безпілотний катер-камікадзе, який здатен нести до 200 кг корисного навантаження, було представлено на міжнародній оборонній виставці IDEF-2023, яка проходить у Стамбулі.

Про це повідомляє власкор Укрінформу.
“Ми свідомі того, наскільки важливим є безпілотний військово-морський корабель ULAQ Kama для захисту нашої країни, прав та інтересів на морі. Ми спостерігаємо, як сьогодні, так і в минулому, як подібні проєкти дають потенціал на зміну ходу операцій та навіть війни. Ми пропонуємо морський безпілотник ULAQ KAMA як до застосування в нашій країні, так і нашим союзникам, поєднуючи найбільш передові дослідження та наш досвід”, - повідомили розробники та виробники морського дрона-камікадзе.

Катер-камікадзе ULAQ KAMA було створено компаніями ARES Shipyard та Meteksan Defense.

Як розповіли Укрінформу на стенді компаній, після представлення дрону-камікадзе ULAQ KAMA, катер завдовжки 6,3 м та завширшки 1,2 м має унікальну форму, що дозволяє йому залишатися невидимим для радарів та електричної оптики. Він може розвивати швидкість до 40 км на годину, має запас ходу 360 км та може виконувати задачі при хвилюванні моря до чотирьох балів. Його вага 1,3 т. ULAQ KAMA здатен нести до 200 кг корисного навантаження. Цей безпілотник може виконувати завдання як під керівництвом оператора, так і повністю автономно. Окрім знищення об'єктів, призначений для ведення спостереження та розвідки.

Як повідомляв Укрінформ, українські компанії та підприємства оборонної галузі представляють свою продукцію на Міжнародній оборонній виставці IDEF-2023, яка відкрилася 25 липня у Стамбулі.
Міжнародна оборонна виставка IDEF - це відомий у світі та потужний міжнародний майданчик представлення продукції оборонно-технічної сфери, який охоплює більше 1,5 тисячі компаній із виробництва техніки та озброєння з більш як 50 країн світу.