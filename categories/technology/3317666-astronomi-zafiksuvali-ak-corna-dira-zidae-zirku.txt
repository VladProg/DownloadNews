Вчені побачили чорну діру середньої ваги в момент поїдання зірки: хаос, що утворився під час цього процесу, допоміг астрономам зробити важливе відкриття.

Як передає Укрінформ, про це повідомляє Science Alert.
Так, науковці виявили, що пожирала цю зірку чорна діра дуже рідкісного типу – проміжної маси. Більше того, такі об'єкти вважають своєрідною «загубленою ланкою еволюції» чорних дір.
Такі діри знаходяться між легкими, вагою із зірку, і надмасивними чорними дірами. Вчені вважають, що такі об'єкти можуть бути поширені у Всесвіті, але з якихось причин їм вдається уникати прямого спостереження.
Межі між чорними дірами проміжної маси і надмасивними чорними дірами на даний момент визначені не дуже точно. Разом з тим, вважається, що чорні діри проміжної маси більші, ніж звичайна зірка і чорна діра зоряної маси (до 100 сонячних мас), але менші, ніж надмасивні чорні діри (в мільйони і мільярди разів більші за Сонце).
«Той факт, що нам вдалося зловити цю чорну діру, коли вона пожирала зірку, дає чудову можливість спостерігати те, що інакше було б цілком непомітним», - сказала астроном Енн Заблудофф із Університету Арізони.
На даний момент вченим вдалося виявити лише кілька подібних об'єктів, але, ймовірно, що їх набагато більше. Зазвичай чорні діри невидимі, але вони видають себе, коли до них наближається об'єкт на зразок зірки.