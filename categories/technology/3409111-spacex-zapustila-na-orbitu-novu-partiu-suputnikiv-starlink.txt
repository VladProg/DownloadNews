Ракета Falcon 9 компанії SpaceX Ілона Маска, яка стартувала з космічного центру NASA імені Кеннеді на узбережжі Флориди, вивела на орбіту 46 супутників Starlink.

Як передає Укрінформ, про це повідомляє SpaceNews.
Запуск ракети-носія з 46 супутниками на борту був здійснений у понеділок, 21 лютого. Вже через 20 хвилин після запуску супутники були виведені на заплановану орбіту.
Зазначається, що з початку цього року це вже був сьомий запуск місії з Falcon 9. Загалом компанія Маска планує цьогоріч здійснити близько пів сотні запусків.
При цьому запуск супутників Starlink був для компанії вже четвертим в цьому році. Інші місії включали запуск ракети з італійським супутником CSG-2, місію Transporter-3 та запуск із вантажем Національного управління військово-космічної розвідки США.
Наступний запуск партії супутників Starlink запланований на 25 лютого.
Як повідомляв Укрінформ, на початку лютого ракета Falcon 9 компанії SpaceX, яка стартувала з космічного центру NASA імені Кеннеді на узбережжі Флориди, вивела на орбіту 49 супутників Starlink. Проте через кілька днів у компанії Ілона Маска заявили про втрату близько 40 супутників Starlink у зв’язку з геомагнітною бурею в космосі.