Шейх Катару Мансур бін Халіфа Аль Тані заявляє, що його вразило прогресивне українське мислення та впровадження цифрових інструментів у державі.

Як передає Укрінформ, про це повідомляє Мінцифри.
Віцепрем'єр-міністр - міністр цифрової трансформації Михайло Федоров та міністр розвитку громад і територій Олексій Чернишов обговорили перспективи співпраці України та Катару з шейхом цієї держави.

Серед ключових питань розмови були цифрова трансформація країни, розбудова індустріальних парків та регіональна цифровізація.
За словами Федорова, у Мінцифри працюють над тим, щоб перетворити Україну на найпотужніший IT-хаб Східної Європи. За його словами, саме тому створюються комфортні умови для кожного.
Як повідомив очільник Мінцифри, у цьому допомагають наступні проєкти: спеціальний податковий режим Дія Сity, e-Резидентство та закон про віртуальні активи. Завдяки цьому IT-галузь отримає змогу користуватися ефективними інструментами для побудови прозорої корпоративної структури компанії та залучення іноземних інвестицій, а Україна — ріст ВВП.
Також Федоров презентував ідею створення в Україні Фонду Фондів, коли держава не просто інвестуватиме у стартапи, а й спрямовуватиме кошти в найкращі світові венчурні фонди для реінвестування саме в українські стартапи. Так в Україні з’явиться найкраще середовище для розвитку стартап-екосистеми та IT-сектору в цілому, зауважив Федоров.
Як сказав шейх Катару, активне впровадження цифровізації у різних сферах демонструє, що Україна є інноваційною державою.
«Україна вражає своїм прогресивним мисленням. Це демонструють актуальні результати, зокрема у впровадженні цифрових інструментів на кожному рівні держави. Приємно усвідомлювати, що центральна влада будує якісний фундамент для економічного зростання України», —наголосив шейх.

На зустрічі обговорили цифрову трансформацію регіонів. Федоров повідомив, що за два роки роботи Мінцифри в кожному органі центральної влади почали працювати CDTO — заступники з цифрової трансформації. Поступово вони з'являються і на місцевому рівні.
Міністр розвитку громад і територій заявив, що посилення спроможності регіонів — ключове завдання Мінрегіону. Завдяки реформі децентралізації громади отримали повноваження та фінансові ресурси для ініціатив на місцях. На черзі — завершення реформи містобудівної галузі, збільшення обсягу Державного фонду регіонального розвитку та впровадження масштабних заходів з енергоефективності у громадах. "Також завдяки спільній роботі з Мінцифрою ми комплексно працюємо над цифровою трансформацією громад та регіонів", - сказав Чернишов.
Як повідомляв Укрінформ, 3 вересня Президент Володимир Зеленський у Сан-Франциско зустрівся з провідними інвесторами, представниками венчурних фондів та акселераторів Кремнієвої долини.
Фото: thedigital.gov.ua