Найбільший корейський виробник автомобілів Hyundai Motor Company та саудівський Фонд державних інвестицій (PIF) оголосили про підписання угоди про спільне будівництво заводу з виробництва автомобілів у Саудівській Аравії.

Як передає Укрінформ, про це компанія повідомляє на своєму вебсайті.
Нове підприємство стане першим автомобільним заводом Hyundai на Близькому Сході.
Частка PIF у ньому становитиме 70% акцій, а Hyundai належатиме решта 30%. Hyundai також виступатиме як стратегічний технологічний партнер, надаючи технічну та комерційну допомогу.
Будучи третім за величиною автовиробником у світі за обсягом продажів, Hyundai має намір надати сучасні технічні рішення і досвід для проєктування, розробки та експлуатації автозаводу в Саудівській Аравії.
Загальний обсяг інвестицій у проєкт оцінюється в понад $500 мільйонів.
Спільне підприємство планує виробляти до 50 тисяч транспортних засобів на рік, включаючи авто з двигунами внутрішнього згоряння та електромобілі.
Старт будівництва заводу запланований на наступний рік, а почати складання автомобілів передбачається вже за два роки, в 2026-му.
У повідомленні зазначається, що це партнерство є останньою ініціативою PIF, спрямованою на те, щоб підняти Саудівську Аравію як світового гравця в автомобільній індустрії. Серед основних інвестицій PIF у цей сектор - нещодавній запуск Національної інвесткомпанії Tasaru, в рамках якої планується локалізувати на території країни ланцюги постачання та виробничі потужності національної автомобільної промисловості.
Як повідомляв Укрінформ, південнокорейська компанія Hyundai Motor Co. заявила про інвестування 109,4 трильйона вон ($85,4 мільярда) до 2032 року, щоб забезпечити лідируючу позицію на світовому ринку електрокарів.