Японська компанія Honda представила першу у світі технологію на основі штучного інтелекту, яка допомагатиме водієві під час керування автомобілем.

Як передає Укрінформ, про це повідомляє Kyodo News.
Технологія перевіряє рух і здоров’я водія за допомогою встановлених камер моніторингу та сенсорів, попереджає про ризики на дорозі.
Система автоматичного затягування ременів безпеки попередить водія про появу пішоходів перед автомобілем.

В іншій ситуації, коли водій намагатиметься змінити смугу руху, а інший транспортний засіб наближається ззаду, пролунає звукове сповіщення з динаміків автомобіля.
Серед інших функцій безпеки - сидіння, які вібрують, щоб водій не задрімав.
У компанії заявили, що планують встановлювати асистента водія на основі штучного інтелекту в автомобілях вже у другій половині цього десятиріччя.
Як повідомляв Укрінформ, японська компанія Panasonic заявила про розробку системи, яка захищатиме автомобілі від кібератак на тлі випуску більшої кількості транспортних засобів, в яких програмне забезпечення оновлюється через Інтернет.
Фото: Kyodo