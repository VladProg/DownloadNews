Чотири астронавти, які напередодні відправились у космос на кораблі Crew Dragon Endurance, успішно зістикувалися з Міжнародною космічною станцією.

Про це офіційно повідомили у четвер у NASA, передає Укрінформ.
«Астронавти NASA Раджа Чарі, Том Маршберн, Кайла Беррон, а також астронавт Європейського космічного агентства Маттіас Маурер дісталися Міжнародної космічної станції о 18:32 за східноамериканським часом у четвер, 11 листопада», - зазначається в повідомленні.
Crew Dragon Endurance пристикувався до орбітального комплексу на висоті понад 400 кілометрів над Карибським морем, уточнили в американському космічному агентстві.
Як повідомляв Укрінформ, місія NASA SpaceX Crew-3 стартувала в середу о 21:03. Корабель був виведений у космос ракетоносієм SpaceX Falcon 9. Попередня команда з чотирьох астронавтів успішно приземлилася в Мексиканській затоці в іншій капсулі Crew Dragon.