Українським військовим передали захищені ноутбуки, які використовують для урядового звʼязку.

Як передає Укрінформ, про це Державна служба спеціального зв’язку та захисту інформації України повідомляє в Телеграмі.
“Військовослужбовці отримають захищені ноутбуки Terra. 79 ноутбуків на потреби військових, які захищають нашу країну, передали завдяки співпраці Волонтерського хабу Держспецзвʼязку та громадської організації “ВГО "Поруч” за фінансової підтримки німецької ініціативи Verein der deutsch-ukrainisch Zusammenarbeit e.V”, - ідеться в повідомленні.
У Держспецзв'язку заявили, що подібні ноутбуки вже використовуються у Збройних силах України, Держспецзв'язку та інших складових сектору безпеки та оборони. Так, військовослужбовці Держспецзв'язку використовують захищені ноутбуки на польових вузлах урядового звʼязку.
Ноутбуки мають захист від пилу, вологи та ударів. Деякі мають додатковий захист від негативного електромагнітного випромінювання, що дозволяє працювати з інформацією з обмеженим доступом.
У Держспецзв'язку подякували за підтримку усім, хто допоміг із придбанням та доставленням такої техніки.
Як повідомляв Укрінформ, за даними Microsoft, за останні місяці, зокрема безпосередньо перед широкомасштабним вторгненням росії в Україну, щонайменше шість хакерських угруповань, пов'язаних з рф, здійснили 237 кібератак проти українських підприємств і державних установ.