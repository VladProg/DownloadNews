Після успішного запуску місії для вивчення Марсу два роки тому еміратське космічне агентство планує відправити корабель до поясу астероїдів між Марсом і Юпітером, який вважається одним із найбільш інтригуючих космічних об’єктів Сонячної системи.

Про це повідомляє в понеділок The New York Times передає Укрінформ.
«Місія поясу астероїдів була достатньо складним викликом. Цікаве дослідження, актуальне для наукової спільноти, гарні можливості для співпраці»,- розповіла у цьому зв’язку голова Космічного агентства Об’єднаних Арабських Еміратів Сара аль-Амірі.
Космічний корабель планується запустити до поясу астероїдів в 2028 році. Він матиме назву MBR Explorer – на честь шейха Мохаммеда бін Рашида аль-Мактума, правителя Дубая та прем’єр-міністра ОАЕ. За планом, у лютому 2030 року апарат досягне астероїда Вестервальд, який має діаметр понад два кілометри та рухається зі швидкістю понад 30 тисяч кілометрів на годину. Після цього корабель досягне ще шість об’єктів у поясі астероїдів між Марсом і Юпітером, у тому числі порівняно великий астероїд Юстиція, який завширшки сягає майже 50 кілометрів.
За словами вчених, це дасть змогу краще розгледіти поверхню астероїдів, зрозуміти їхню внутрішню щільність і структуру, а також підтвердити теорії щодо їх походження.
Як повідомлялося, ОАЕ в липні 2020 року запустили космічний зонд «Аль-Амаль» («Надія» – ред.) для дослідження Марса. Основне завдання зонда – вивчати добові зміни клімату через сезонні цикли, погодні явища у нижніх шарах атмосфери, такі як шторми, а також зміну погоди в різних місцевостях планети.
Ці дослідження мають наблизити вчених до відповіді, чому атмосфера Марса втрачає водень і кисень, а також що спричиняє різкі зміни клімату планети.