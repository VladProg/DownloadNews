Міністерство цифрової трансформації розробило «Кіберграм» - онлайн-тест для перевірки рівня кіберграмотності.

Про це повідомила пресслужба міністерства у Телеграмі, передає Укрінформ.
«Війна триває і в інформаційному просторі, тому важливо навчитися захищатися від кіберзагроз. Презентуємо «Кіберграм» — онлайн-тест, який допоможе визначити, наскільки ви розумієтеся на правилах безпечної поведінки в інтернеті», - йдеться в повідомленні.
Тест містить 15 запитань із п’яти тем:

Захист пристроїв та безпечне підключення до мережі інтернет;
Захист персональних даних і приватності. Безпека в інтернеті;
Захист особистих прав споживача від шахрайства та зловживань;
Захист здоров’я і благополуччя;
Захист навколишнього середовища.

Всі охочі можуть перевірити власний рівень кіберграмотності і після проходження тестування отримати сертифікат.
Тест створено з ініціативи Мінцифри для платформи «Дія.Освіта» за підтримки Проєкту USAID «Кібербезпека критично важливої інфраструктури України».
Як повідомлялося, на платформі "Дія.Освіта" запустили модуль «Оновлена інформатика — ІТ-студії», який містить сучасні інструменти для викладання та вивчення інформатики в школах.
Фото: Getty Images