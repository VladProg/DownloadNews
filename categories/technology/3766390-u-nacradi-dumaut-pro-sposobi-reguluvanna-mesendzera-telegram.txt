Національна рада з питань телебачення і радіомовлення разом із профільними відомствами активно пропрацьовує питання стосовно регулювання Телеграму, який росіяни та нині заборонені в Україні медіа активно використовують для поширення своїх наративів.

Про це голова Нацради з питань телебачення і радіомовлення Ольга Герасим’юк сказала під час публічного обговорення в Укрінформі щодо запобігання в медіа проявам мови ворожнечі й дискримінації за етнічною, національною та релігійною ознаками.
«Зараз вони вже не смішать нас своїм гугл перекладом з української мови. Вони навчилися спілкуватися гарною питомою лексикою. Їх дуже людям важко виділити серед насправді проукраїнських каналів. Це окрема тема, над якою ми б'ємося разом з Міністерством цифрової трансформації та іншими», - сказала Герасим’юк.

За її словами, заблоковані і за проросійську діяльність медіа нині активно працюють на цій платформі. «Розцвіли буйним цвітом саме там, у Телеграмі. Телеграм – це справді дуже непроста тема, над якою ми у Національній раді щодня працюємо. Зараз настільки поширилося це явище, чим далі, тим важче буде із ним працювати. А ворог із ним працює дуже успішно», - сказала Герасим’юк.
Як повідомлялося, у Міністерстві культури та інформаційної політики заявили, що вважають за необхідне регулювати роботу месенджера Telegram в Україні.