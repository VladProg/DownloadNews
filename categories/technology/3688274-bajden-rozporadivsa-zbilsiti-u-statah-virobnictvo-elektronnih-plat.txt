Президент США застосував закон про оборонне виробництво, виділивши $50 мільйонів на випуск електронних плат, які використовуються, зокрема, в сучасних системах озброєння.

Про це повідомляє Reuters, передає Укрінформ.
«Друковані плати використовуються в ракетах і радарах, а також в електроніці, яка застосовується у сферах енергетики й охороні здоров'я», - пояснює агентство.
У відповідному меморандумі, виданому президентом США, зазначається, що такий крок націлений на запобігання дефіциту промислових ресурсів і критично важливих для національної безпеки технологічних елементів.
Юрист компанії McCarter & English Франклін Тернер, який займається державними контрактами, зауважив, що такі дії пришвидшать процес виробництва й закупівлі критично важливих технологій, «які використовуються на різних театрах воєнних дій по всьому світу, в тому числі в нинішньому конфлікті в Україні».
Як повідомлялося, промислові групи в США закликали адміністрацію до такого кроку ще минулого року. Вони наголошували на необхідності підтримки виробництва електроніки у Сполучених Штатах.
Фото: twitter.com/POTUS