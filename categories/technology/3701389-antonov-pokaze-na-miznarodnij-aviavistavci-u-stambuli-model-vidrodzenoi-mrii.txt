На міжнародній виставці авіаційної та аерокосмічної техніки «TeknoFest 2023» державне підприємство «Антонов» покаже модель відродження легендарної «Мрії».

Як передає Укрінформ, про це повідомляє пресслужба компанії у Фейсбуці.
«У тісній співпраці з Генеральним консульством України в Стамбулі у період з 27 квітня по 1 травня 2023 року ДП «Антонов» уперше після початку повномаштабного вторгнення рашистів візьме участь у міжнародній виставці», - йдеться в повідомленні.
Як наголошують в компанії, своєю участю у міжнародній виставці авіаційної та аерокосмічної техніки «TeknoFest 2023» держпідприємство має за мету привернути увагу до руйнівних наслідків перебування "руського миру" та повідомити про готовність відбудовувати знищене та реалізувати нові перспективні проєкти, працюючи в широкій міжнародній кооперації.

Зокрема, буде проведено демонстрацію відродження Ан-225 та втілення Ан-2 у цифровому форматі командою Microsoft Flight Simulator.
Виставка проходить в аеропорту Ататюрк, Стамбул. Експозиція ДП «Антонов» буде представлена у блоці «К-5».
Як повідомлялося, один із найбільших і найпотужніших літаків у світі українського виробництва Ан-225 «Мрія» згорів наприкінці лютого минулого року внаслідок повітряної атаки російських військ на аеропорт Гостомель під Києвом.