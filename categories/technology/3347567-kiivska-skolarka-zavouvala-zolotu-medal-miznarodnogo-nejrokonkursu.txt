Учениця київської школи №125 Вікторія Виджак стала переможницею міжнародного конкурсу з нейронаук International Brain Bee, а також володаркою спеціального призу.

Про це повідомляє пресслужба Інституту фізіології ім.О.Богомольця, передає Укрінформ.
"Вікторія Виджак, учениця 125 школи м. Києва, стала кращим мозкознавцем світу, виборовши перше місце у міжнародному змаганні школярів з нейронаук International Brain Bee, що відбулося в рамках віртуальної конференції Американського товариства нейронаук (Society for Neuroscience)", - йдеться у повідомленні.
Як зазначили в Інституті, це найкращий результат України за 10 років участі в конкурсі.
Через пандемію коронавірусу змагання відбувалося онлайн. Цьогоріч у ньому взяли участь національні чемпіони як 2020, так і 2021 років. Україну представляли переможці національного Нейроконкурсу Остап Шийка (2020 рік, студент 1 курсу Івано-Франківського національного медичного університету) та Вікторія Виджак (2021 рік, учениця 11 класу школи № 125 м. Київ). Вони змагалися із кращими мозкознавцями з 31 країни.
"Учасники відповідали на складні теоретичні питання, визначали структури на зображеннях препаратів мозку, встановлювали діагнози пацієнтів за відеозаписами та історією хвороб. Нарешті, фінальним етапом були відповіді на запитання перед журі з провідних науковців світу, де наші чемпіони дісталися до п’ятірки кращих", - поінформували в Інституті.
У цьому складному марафоні Вікторія показала найкращий результат. Її також відзначили спеціальним призом за найвищий результат в нейроанатомії та нейрогістології.
Друге і третє місця вибороли Ентонв Клоновскі (Канада) і Ахмед Адам Бін Разман (Малайзія).

Конкурс International Brain Bee заснований у США професором Університету Меріленда (США) Норбертом Мислінським. На його думку, переможці конкурсу в майбутньому зможуть знайти шляхи лікування більш ніж 1000 неврологічних та психічних розладів, від яких страждають люди. Змагання підтримується найбільшими світовими організаціями — Міжнародним товариством вивчення мозку (IBRO), Федерацією європейських товариств нейронаук (FENS), Американською психологічною асоціацією (APA), Американським товариством нейронаук (SfN), Альянсом DANA та Асоціацією вивчення хвороби Альцгеймера (Alzheimer's Association). Організаторами змагання в Україні є Українське товариство нейронаук, ГО "Ноосфера" та Національний центр "Мала академія наук України". Національний етап відбувся завдяки фінансовій підтримці Наукового товариства Шевченка (США).
Фото школи №125 (uosvitydnr.gov.ua)