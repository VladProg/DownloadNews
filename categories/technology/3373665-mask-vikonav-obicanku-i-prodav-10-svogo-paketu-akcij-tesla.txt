Підприємець і винахідник Ілон Маск заявив, що продав «достатньо акцій» компанії Tesla, щоб досягти обіцяної мети — реалізації 10% свого пакета.

Як передає Укрінформ, про це повідомляє Reuters.
«Я продав достатньо акцій, щоб дійти до 10% мети з урахуванням реалізації опціонів, і тут я намагався бути гранично точним», – сказав він в інтерв’ю сайту Babylon Bee.
У вівторок Маск продав ще 583 611 акцій. Загалом, починаючи з 8 листопада, американський мільярдер продав 13,5 мільйона акцій. З них 8,06 млн було продано для сплати податків, пов'язаних із виконанням його опціонів, термін дії яких спливає у 2022 році.
Маск написав у неділю у Твіттері, що цього року він заплатить понад $11 млрд податків. Також він звинуватив Каліфорнію в надмірному оподаткуванні.
Як повідомляв Укрінформ, 6 листопада Маск запропонував користувачам Твіттеру вирішити, чи варто йому продавати 10% своїх акцій Tesla, заявивши, що діятиме згідно з результатами опитування.
У голосуванні взяли участь понад 3,5 млн користувачів, майже 58% висловилися за продаж.
Ринок відреагував на дії керівника Tesla Inc. зниженням ціни акцій компанії. За підрахунками Bloomberg, через це Маск втратив більшу частину статку, ніж засновник Amazon Джеф Безос на розлученні з дружиною.
Фото: Getty Images