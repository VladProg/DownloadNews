Учені Національного технічного університету «Харківський політехнічний інститут» представили на Science & Business — GIST Pitch Days інноваційний пристрій для ранньої діагностики хвороб серцево-судинної системи і отримали грант на розвиток стартапу.

Про це повідомляє пресслужба навчального закладу, передає Укрінформ.
«Проєкт “ХПІ” представляє інноваційний пристрій, який забезпечує лікарям легкий і доступний спосіб діагностики хвороб серцево-судинної системи, надаючи точну медичну інформацію. Зокрема, це технологія вимірювання кровотоку та кров’яного тиску, що дозволяє стежити за своїм здоров’ям, розрахувати показники для ранньої діагностики захворювання. Пристрій доступний і компактний, здійснює швидке обстеження. Отриманих результатів достатньо для ранньої діагностики кров’яного тиску, стану судин, здоров’я серця, виявлення дефектів та тромбів. Прилад може бути використаний як у медичних закладах, так і в домашніх умовах», - ідеться в повідомленні.

Фото: Національний технічний університет «Харківський політехнічний iнститут»

Зазначається, що в основі проєкту — безконтактні діагностичні методи. За підсумками пітчингу харківські вчені виграли грант у розмірі 5000 доларів для подальшого розвитку.
«За фінансової підтримки, отриманої від GIST, ми продовжити розробку свого інноваційного діагностичного пристрою», — зазначили автори стартапу.
Science&Business — GIST Pitch Days — серія заходів для вчених та підприємців із готовими наукомісткими рішеннями. GIST (Ініціатива «Глобальні інновації через науку та технології» — Global Innovation through Science and Technology initiative) — проєкт Державного департаменту США, який розширює можливості новаторів у галузі науки та технологій у більш ніж 130 країнах з економікою, що розвивається.