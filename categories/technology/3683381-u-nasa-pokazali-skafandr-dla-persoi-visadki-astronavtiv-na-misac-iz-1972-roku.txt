Американське космічне агентство NASA представило нові скафандри для астронавтів місії Artemis III. Одяг розробила компанія Axiom Space.

Як передає Укрінформ, про це повідомляється на сайтах NASA та компанії Axiom Space.
Скафандр, розроблений американською компанією Axiom Space, презентували в Космічному центрі Г’юстона.

Відомо, що до роботи над скафандром була залучена дизайнерка костюмів Естер Маркіз, яка працювала над науково-фантастичним серіалом Apple TV+ «Заради всього людства». Прототип більш еластичний, ніж еквівалент епохи Apollo, і створений у темно-сірому та помаранчевому кольорах — проте в реальному застосуванні скафандр буде білим, щоб відбивати сонячне світло та запобігти перегріву астронавтів.

У компанії стверджують, що серед переваг нового скафандра — підвищена гнучкість, кращий захист та розширений інструментарій для виконання дослідницьких робіт.
Скафандри або засоби поза корабельної мобільності (EMU) - це, по суті, автономні космічні апарати, що постачаються в комплекті з усіма системами, необхідними для збереження життя астронавтів у жорсткому, насиченому радіацією середовищі, що панує за межами атмосфери Землі.

У NASA додали, що скафандр підійде принаймні 90% населення США — як чоловікам, так і жінкам.
«Скафандри нового покоління Axiom не тільки дозволять першій жінці ступити на Місяць, але й відкриють можливості для більшої кількості людей досліджувати та проводити наукові дослідження на Місяці, ніж будь-коли раніше», — заявив адміністратор NASA Білл Нельсон.

Повний комплект тренувальних скафандрів нового покоління доставлять у NASA до кінця літа цього року.
Як повідомлялось, NASA планувало повернути людей на поверхню Місяця в рамках місії Artemis III - першої висадки людей на Місяць з часів Apollo і першої експедиції за участю астронавта-жінки в 2025-2026 роках, проте існує велика ймовірність перенесення експедиції через технологічні складнощі та нестачу фінансування.
Основне фото: NASA
Фото по тексту: axiom.space, Instagram