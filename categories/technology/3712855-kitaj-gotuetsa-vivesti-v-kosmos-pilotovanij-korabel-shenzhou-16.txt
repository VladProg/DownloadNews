На космодромі Цзюцюань на півночі Китаю звершується підготовка до виведення на навколоземну орбіту пілотованого космічного корабля Shenzhou 16. Ракету-носій «Long March-2F» зі встановленим на неї кораблем доставили в зону запуску.

Про це повідомляє Державне управління пілотованої космонавтики Китаю (CMSА), передає Укрінформ із посиланням на Xinhua.
«Об’єкти та обладнання на стартовому майданчику знаходяться в робочому стані. Всі передпускові функціональні перевірки та випробування будуть проведені відповідно до плану», - йдеться в повідомленні відомства.

Запуск космічного корабля на навколоземну орбіту має відбутися найближчим часом.

Shenzhou 16 є одинадцятим пілотованим космічним кораблем Китаю серії Шеньчжоу. Він здійснить п’яту експедицію на китайську космічну станцію Тяньгун і доставить на неї трьох тайконавтів, які працюватимуть на орбіті близько шести місяців.

Екіпаж місії Shenzhou 15, який перебуває в космосі з 29 листопада минулого року, повернеться на Землю.

Наступні космічні кораблі, Shenzhou 17 і Shenzhou 18, вже будуються й випробовуються космічним агентством.
Як повідомляв Укрінформ, Китай у неділю успішно вивів на орбіту нові супутники для космічних досліджень, включаючи перший у Спеціальному адміністративному районі Аомень супутник для дослідження космічного простору «Аоменьська наука-1» («Macao Science 1»).
Фото: Xinhua