У питанні санкцій проти Російської Федерації попереду ще багато роботи, адже Москва пристосовується до існуючих обмежень та вишукує лазівки для подальшого імпорту західних компонентів для виробництва зброї, у тому числі використовуючи треті країни.

Про це в інтерв’ю Укрінформу заявив американський експерт з питань міжнародного права Євген Віндман.
«Росіяни знаходять лазівки у санкційному режимі, отримуючи компоненти через треті країни, зокрема у Центральній Азії. Я, до речі, особисто бачив у криміналістичних лабораторіях, як на мікросхемах, що містилися в російській зброї, була горда позначка «зроблено в США», – заявив Віндман.
Ці компоненти використовуються росіянами у виробництві зброї, яка «вбиває українців», додав експерт.
Попри безпрецедентний рівень санкцій, впроваджений проти агресора західними партнерами України, «вони недостатні для того, щоб зупинити Росію», вважає Віндман.
Санкції треба адаптувати і розглядати їх як «постійну кампанію, точно так, як і військову, щоб зупинити росіян і запобігти їхнім руйнівним діям у майбутньому».
Це також передбачає недопущення імпорту західних технологій у Росію.
«Необхідні цілеспрямовані заходи, спрямовані проти російської нафтогазової промисловості та сфери високих технологій. Як аналітик, я бачу критичні вузли російської економіки та військової машини, і саме ці вузли і мають ставати мішенню санкцій, щоб змусити військову машину зазнати краху», – підсумував Віндман.
Як повідомлялося, керівник Офісу Президента Андрій Єрмак наголошує на необхідності запровадження санкцій проти російської енергетики, ВПК і технологій.
Член Міжнародної експертної групи із санкцій Олександр Лисенко вважає, що алмазна промисловість є для РФ одним із значних джерел отримання фінансів, тому важливо, щоб Євросоюз у 12-му пакеті санкцій запровадив заборону імпорту російських алмазів.
Військово-морський експерт, оглядач журналу Defense Express, науковий співробітник Національного військово-історичного музею України Володимир Заблоцький раніше заявляв, що Росія продовжує будувати кораблі та вертольотоносці попри запроваджені проти неї санкції.