Google вдосконалив курс з основ штучного інтелекту, яким можуть скористатися українці, що бажають розвинути свій бізнес за допомогою АІ.

Про це повідомляє пресслужба Міністерства цифрової трансформації України у Телеграмі, передає Укрінформ.
«Вдосконалені «Основи АІ» вже доступні для перегляду. Отримайте ще більше практичної інформації про штучний інтелект в оновленому курсі від Google», - йдеться в повідомленні.
До уваги користувачів пропонується 36 відео середньою тривалістю 5 хвилин, які допоможуть опанувати знання з практичного використання сучасних технологій.
Наголошується, що після завершення курсу буде виданий сертифікат від Projector Institute за підтримки Google.
Курс «Основи АІ» створено Google за підтримки Міністерства цифрової трансформації України, Офісу з розвитку підприємництва та експорту, національного проєкту із розвитку підприємництва Дія.Бізнес і Projector Institute.
Як повідомлялося, Міністерство економіки України уклало меморандум з освітньою платформою Projector Institute щодо підтримки ветеранів. Projector Foundation проводитиме тренінги для ветеранів про те, як правильно почати власну справу, як написати бізнес-план або створити бізнес-модель, і надаватиме менторські консультації у Creative&Tech індустріях.