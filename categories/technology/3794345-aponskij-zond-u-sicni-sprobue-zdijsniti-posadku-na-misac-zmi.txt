Японське агентство аерокосмічних досліджень (JAXA) планує вже 20 січня здійснити першу в історії країни посадку на Місяць безпілотного зонда «SLIM».

Як передає Укрінформ, про це повідомляє NHK.
Успішна посадка зонда на Місяць зробить Японію п'ятою країною, яка зробила це, після Радянського Союзу, США, Китаю та Індії.
Зазначається, що JAXA запустило SLIM із космодрому у південно-західній префектурі Кагосіма у вересні цього року.
Джерела повідомляють, що JAXA планує вивести зонд на орбіту Місяця 25 грудня, перш ніж внести корективи у висоту його польоту та траєкторію.
Агентство планує розпочати спуск зонда на поверхню Місяця близько півночі 20 січня і посадити його приблизно за 20 хвилин.
JAXA прагне продемонструвати технологію високоточної посадки зонда, який має сісти на Місяць у радіусі 100 метрів від запланованого місця. Після завершення посадки зонд використовуватиме багатодіапазонну камеру для дослідження складу місячних порід.
Дані, отримані в ході місії SLIM, будуть використані в очолюваній США програмі Artemis, мета якої - нова відправка астронавтів на Місяць.
Як повідомляв Укрінформ, Агентство аерокосмічних досліджень Японії (JAXA) заявило, що хакери отримали доступ до його комп’ютерної системи. Там побоюються можливого витоку персональних даних співробітників та інших осіб.