Королівський госпіталь Papworth у Кембриджі є одним із перших у Великій Британії, який використовує робота Versius для хірургії легенів і грудної клітки.

Як передає Укрінформ, про це повідомляє BBC.
Зазначається, що робот, який імітує людські суглоби рук і має більше обертів зап’ястя, може робити невеликі точні розрізи, поки хірург керує ним з джойстика.
Хірург Адам Періт, який почав використовувати цю технологію, заявив, що вона повністю відрізняється від старомодних операцій, які робилися в минулому.
За його словами, на цей час робот використовується лише на деяких пацієнтах, але він сподівається, що в майбутньому майже всі торакальні операції виконуватимуться за допомогою робота.
«Після років оперування пацієнтів за власною методикою доводиться повністю переходити на щось нове. Однак плюс у роботі роботизованої хірургії полягає в тому, що їй досить легко навчитися, і ви можете дуже швидко адаптуватися», - додав Періт.
Торакальна хірургія – це галузь медицини, яка займається діагностикою та оперативним лікуванням захворювань органів грудної клітини.
Як повідомляв Укрінформ, дослідники з Кембриджського університету (Велика Британія) створили надруковану на 3D-принтері «роботизовану» руку, здатну утримувати предмети.
Фото: MARTIN GILES/BBC