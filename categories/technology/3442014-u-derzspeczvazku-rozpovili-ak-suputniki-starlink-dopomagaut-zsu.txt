Ворог намагається зробити все, щоб пошкодити зв’язок та інформаційні комунікації, проте наші телекомунікації не так просто знищити.

Про це під час пресбрифінгу в медіацентрі «Україна» повідомив голова Державної служби спеціального зв’язку та захисту інформації України Юрій Щиголь, передає кореспондент Укрінформу.
«Для окупанта це найперша ціль - забезпечити відсутність донесення інформації, особливо на окуповані території, тому знищуються телевежі, відбуваються атаки на медіа та інформаційні ресурси. Ми маємо кілька міст, які зараз знаходяться без мобільного зв’язку, зокрема з учорашнього дня ми втратили Бердянськ і Мелітополь. При цьому постійно вживаємо заходів щодо відновлення функціонування там мобільних мереж та інтернету. На сьогодні маємо п’ятеро людей, які відновлювали зв’язок і загинули під час виконання своїх обов’язків. Але завдяки нашій злагодженій роботі в цій сфері ми утримуємо стале функціонування зв’язку», - сказав Щиголь.
Він наголосив, що Україна зараз має одні з найпрогресивніших телекомунікаційних компаній, які забезпечують передові світові технології. А оптоволоконна мережа зв’язку в державі побудована таким чином, що її неможливо просто знищити одним чи двома ударами.
«Наші мобільні оператори вклали великі кошти, щоб зарезервувати зв’язок і щоб лінії можна було швидко відновлювати. І на сьогодні завдяки їм і волонтерам, які працюють під кулями, зв’язок в Україні підтримується», - додав голова Держспецзв’язку.
Він зазначив, що завдяки панелям супутникового інтернету Starlink вдалося забезпечити зв’язком військові підрозділи та критичну інфраструктуру країни.
«Адже всі розуміємо, що в нас країна покрита мобільними мережами на 90%, а коли підрозділи розгортаються десь у полі, ми швидко не можемо доставити до них сигналу. Тому з використанням супутникового зв’язку виходимо на значно вищий рівень. Навіть попри атаки хакерів він зараз є достатньо сталим і дозволяє забезпечити гарантований зв’язок», - акцентував Щиголь.
З 24 лютого в Україні триває боротьба з російським агресором.