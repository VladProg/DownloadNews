BepiColombo, спільна автоматична космічна місія Європейської космічної агенції (ESA) і Японського агентства аерокосмічних досліджень (JAXA), зробила нову світлину планети Меркурій.

Як передає Укрінформ, про це йдеться у пресрелізі ESA.
«Місія ESA/JAXA BepiColombo зняла цей чудовий вид геологічного ландшафту Меркурія 23 червня 2022 року, коли космічний корабель пролітав повз планету для здійснення гравітаційного маневру», - йдеться у повідомленні.

Зазначається, що світлина зроблена о 12:49:22 за київським часом камерою Mercury Transfer Module’s Monitoring Camera 2, коли космічний зонд перебував приблизно за 920 км від поверхні Меркурія.
За кілька хвилин до цього зонд зміг максимально наблизитися до Меркурія на відстань в 200 км.
Як повідомляв Укрінформ, дослідники з Інституту Карнегі (США) зафіксували у космосі найшвидший астероїд 2021 PH27, який ближче обертається навколо Сонця, ніж планета Меркурій.