Компанія Ілона Маска SpaceX планує провести перші льотні випробовування повністю інтегрованого корабля Starship і надважкої ракети вже у четвер, 20 квітня.

Як передає Укрінформ, про це повідомляється на сайті компанії.
Здійснення запуску відбудеться у Техасі. 62-хвилинне вікно запуску відкриється о 8:28 і закриється о 9:30 за місцевим часом.
«Пряма вебтрансляція тестового польоту розпочнеться приблизно за 45 хвилин до старту», – заявили у SpaceX.
Як повідомлялося, SpaceX перенесла перший випробувальний політ ракети-корабля Starship, який був запланований на понеділок, 17 квітня. Компанія зупинила лічильник за 40 секунд до запуску ракети. Причиною перенесення польоту стала проблема з пальним.
Starship – це велика нова ракета, створена для того, щоб доставляти людей, у тому числі астронавтів NASA, у глибокий космос. Вона також має служити відносно недорогою платформою для запуску супутників та інших вантажів на орбіту.
Уся система Starship має висоту 120 м, що робить її потужнішою за будь-який попередній космічний корабель з екіпажем. Ракета призначена для багаторазового використання, що, за прогнозами SpaceX, зменшить витрати.