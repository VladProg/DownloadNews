У Єгипті оголосили конкурс на назву нової «розумної» столиці, яку планують відкрити до кінця 2021 року.

Про це повідомляє Укрінформ з посиланням на місцеве видання Ahram.
Як зазначається, запропонувати назву для нової столиці єгиптяни зможуть до 18 листопада на спеціальному сайті. Також громадян країни просять надіслати свої пропозиції щодо логотипу, гасла та візуальної айдентики.
Запропонована концепція повинна відображати ідею суспільного прогресу за допомогою науки, інновацій, сталого розвитку та сучасних технологій.
Заявки розгляне комітет з експертів, інтелектуалів і письменників.
Нову столицю Єгипту почали будувати у 2015 році через перевантаженість Каїра, де живе 22 мільйони осіб, і це число продовжує зростати.
У новому місті, розташованому за 50 кілометрів на схід від нинішньої столиці, сконцентрують головні держустанови, серед яких парламент, уряд, міністерства, а також побудують житлові приміщення. Місто площею понад 700 кв. км буде розраховане на проживання близько 6,5 мільйона людей.
Як повідомляв Укрінформ, у новій «розумній» адміністративній столиці Єгипту, будівництво якої триває, використовуватимуть високі технології.
Зокрема у новому місті жителі використовуватимуть смарткарти й додатки, щоб відчиняти двері та здійснювати платежі. Також вони користуватимуться інтернетом через загальнодоступний Wi-Fi, який поширюватимуть ліхтарні стовпи. Для мешканців створять єдиний мобільний додаток, за допомогою якого вони зможуть оплачувати рахунки за комунальні послуги, повідомляти про скарги й проблеми в різні служби тощо.
На кожній вулиці за допомогою щонайменше 6 тисяч камер влада міста відстежуватиме скупчення людей і затори на дорогах, виявлятиме випадки крадіжок, спостерігатиме за підозрілими особами або об’єктами і запускатиме автоматичні сигнали тривоги під час надзвичайних ситуацій.