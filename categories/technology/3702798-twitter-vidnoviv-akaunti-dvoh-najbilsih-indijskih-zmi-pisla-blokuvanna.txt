Облікові записи однієї з найбільших в Індії телекомпанії NDTV та інформаційного агентства ANI у Твіттері були заблоковані, однак відновлені того ж дня після їхніх заяв.

Про це повідомляє Reuters, передає Укрінформ.
Причина тимчасового блокування NDTV й ANI наразі невідома. Жодна з цих індійських компаній не отримує фінансування від уряду.
На початку квітня кілька міжнародних ЗМІ, у тому числі американське Національне громадське радіо та Канадська телерадіомовна корпорація (CBC), припинили розміщувати публікації у своїх акаунтах у Твіттері після того, як соцмережа встановила їм ярлики про те, що вони «фінансовані урядом». Згодом ці ярлики були видалені.
У січні компанія Twitter заявила, що облікові записи будуть призупинятися лише за серйозні або постійні та неодноразові порушення політики платформи, однак залишила можливість оскаржити це рішення.
Як повідомляв Укрінформ, чимало акаунтів медіа у Твіттері позбулися позначок, які засвідчують їхню приналежність або джерела фінансування.