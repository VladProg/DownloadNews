Міністерство цифрової трансформації розповіло про найефективніші технології, які допоможуть забезпечити доступ до інтернету під час відключень електроенергії.

Як передає Укрінформ, відповідну інформацію міністерство оприлюднило в Телеграмі.
«Дізналися у провайдерів про найефективніші способи, що допоможуть забезпечити інтернет під час відключень. Він підійде українцям з різним типом інтернету в будинку та дасть змогу залишатися на звʼязку від 4 до 72 годин», - йдеться у повідомленні.
Щоб мати змогу працювати, спілкуватися в період ймовірних блекаутів, фахівці радять скористатися однією із провідних технологій підключення до інтернету: xPON, FTTx, DOCSIS або xDSL.

Найдовше на зв’язку – до 72 годин роботи без електрики - дозволить залишатися xPON. Це оптоволоконне підключення, проте його можливості доступні наразі лише для половини (52,2%) користувачів. В той час як переважна більшість українців, 71,4%, мають змогу залишатися в мережі, вихід до якої забезпечений через телефонний кабель. Проте час підтримки роботи в цьому випадку суттєво менший – до 8 годин.
У Мінцифри радять завчасно поцікавитися у провайдера, яка технологія підійде індивідуально домогосподарству.
Як повідомлялося, станом на середину листопада по всій Україні вже діяли 10 945 "пунктів незламності", і ще 2 356 пунктів створені та готові до відкриття. Вони мають бути забезпечені генераторами та додатковими засобами опалення, підключенням до фіксованого інтернет-доступу, мати достатніх запаси паливно-мастильних матеріалів для безперебійної роботи генераторів.