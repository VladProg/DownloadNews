Естонський морський інститут Тартуського університету представив у Талліннському порту судно-робот під назвою HELI.

Як передає Укрінформ, про це повідомляє ERR.
Перше в Естонії безпілотне науково-дослідне судно може переміщатися самостійно заздалегідь визначеним маршрутом. Дальність автономного плавання морського дрона становить 300 кілометрів.
Судно було розроблено насамперед для вивчення активності риб, і вже восени використовуватиметься для обстеження території, де у майбутньому з'являться вітропарки.
Крім того, морський дрон почне стежити за популяцією оселедця.
За словами вчених, схоже програмне забезпечення в майбутньому можна буде використовувати на суднах більшого розміру та для інших цілей.



«Перше – це гідроакустичне дослідження оселедця та кільки. Потім ми плануємо картографування дна, відбір проби води, відбір проби фітопланктону. Наступна частина – це проби води, можливо, хімічний склад води, який для нас поки що недоступний», - сказав директор Морського інституту Маркус Ветема.
Як повідомляв Укрінформ, група дослідників із Хайфського університету (Ізраїль) розробила автономного підводного робота для пошуку риби.