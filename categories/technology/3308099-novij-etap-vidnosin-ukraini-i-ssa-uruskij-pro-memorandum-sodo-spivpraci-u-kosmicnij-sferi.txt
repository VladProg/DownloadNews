Віцепрем'єр-міністр - міністр з питань стратегічних галузей промисловості Олег Уруський переконаний, що підписаний із США меморандум про співпрацю у використанні космічного простору принесе позитивні результати для України.

Про це він написав у Фейсбуці, коментуючи відповідний документ.
«Переконаний, це новий етап відносин між нашими країнами, який, безумовно, принесе позитивні результати для нашої країни», - наголосив Уруський.
Віцепрем'єр зазначив, що меморандум передбачає посилення двосторонньої взаємодії з обміну інформацією між Державним космічним агентством України та Космічним командуванням США. Документ, зокрема, регламентує обмін інформацією з метою вирішення нештатних ситуацій, що можуть виникнути з космічними апаратами під час їх виведення на орбіту, сходження з орбіти, входження до атмосфери, утилізації та багато іншого.
Меморандум, за словами Уруського, створює сприятливі умови для отримання від Космічного командування США інформації та послуг з космічної ситуаційної обізнаності, поточний стан космічної діяльності країн світу за чисельністю їх космічних об’єктів і кількістю космічних запусків.
Важливим також є те, що ця співпраця дозволить ідентифікувати діючі космічні апарати у всіх доступних відкритих ресурсах і моделювати їх орбітальний політ, формувати вітчизняний каталог космічних об’єктів, а також отримувати конкретну системну інформацію у сфері космічної ситуаційної обізнаності для органів державного та військового управління, військового командування та інших складових сектору безпеки та оборони України, підкреслив віцепрем'єр-міністр.

Як повідомлялося, 31 серпня в ході офіційного візиту Президента України Володимира Зеленського до США був підписаний Меморандум між Державним космічним агентством України (ДКАУ) та Міністерством оборони США про співпрацю у сфері безпеки космічних польотів і надання послуг та інформації з космічної ситуаційної обізнаності.