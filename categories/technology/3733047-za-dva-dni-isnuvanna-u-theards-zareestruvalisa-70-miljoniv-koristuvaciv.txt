У новій соціальній мережі Theards від компанії Meta за два дні після запуску зареєструвалися 70 мільйонів користувачів.

Про це повідомив керівник компанії Meta Марк Цукерберг, передає Укрінформ із посиланням на Bloomberg.
«70 мільйонів реєстрацій на Threads станом на сьогоднішній ранок. Набагато вище наших очікувань», – написав Цукерберг.
Threads було запущено в середу як альтернативу Twitter Ілона Маска, який мав 237,8 мільйона користувачів станом на липень 2022 року.
Threads має інформаційну панель, подібну до тієї, що є у Twitter. На платформі користувачі можуть публікувати тексти обсягом до 500 символів, фотографії та відео тривалістю до 5 хвилин. Також публікацією Threads можна поділитися у своїй історії в Інстаграмі. Програма доступна для завантаження в магазинах App Store та Google Play.
Зараз Threads займає перше місце серед безкоштовних програм у App Store у США.
Як повідомляв Укрінформ, у перший день появи у Threads зареєструвалися 30 млн користувачів.
Компанія Twitter Ілона Маска пригрозила подати до суду на Meta Platforms через запущену платформу Threads. Юрист Twitter Алекс Спіро у листі, надісланому главі Meta Марку Цукербергу, звинуватив Meta в тому, що вона найняла колишніх співробітників Twitter, які нібито мали і продовжують мати доступ до комерційних таємниць Twitter та іншої конфіденційної інформації.