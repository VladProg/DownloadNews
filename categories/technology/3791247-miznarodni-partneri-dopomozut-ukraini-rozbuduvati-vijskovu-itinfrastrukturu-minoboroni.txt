Міжнародні партнери допоможуть Україні розбудувати оборонну IT-інфраструктуру, яка може змінити хід війни.

Як передає Укрінформ, про це в Телеграмі повідомляє пресслужба Міноборони за підсумками 15-го щорічного оборонного форуму Halifax International Security Forum у канадському Галіфаксі.
«Форум зібрав представників дипломатичних та оборонних відомств, провідних міжнародних ЗМІ та експертів, а також компанії з багатьох країн світу, більшість яких вже є союзниками України. Однією з головних тем форуму була війна в Україні, інструменти для підвищення ефективності українського війська, технології, що можуть змінити хід війни. Українська делегація поділилася успішними технологічними рішеннями на полі бою та заохотила партнерів долучитися до співпраці у галузі IT та інновацій», - йдеться в повідомленні.
Як зазначається, заступниця міністра оборони Катерина Черногоренко під час виступу на форумі наголосила, що в Збройних силах багато талановитих та кваліфікованих людей, які вдаються до неординарних рішень для досягнення переваги над ворогом.
“Нам дуже пощастило, що в наших Збройних силах є стільки талановитих та кваліфікованих людей, які пропонують різноманітні рішення – використання дешевих безпілотників, що завдають мільйонних збитків армії окупантів. Або 3D-принтери для виробництва запчастин. Більше того, у нас часто не вистачає часу чи ресурсів, і, як наслідок, швидкі, але розумні внутрішні рішення стають важливими для досягнення переваги над нашим ворогом”, – сказала Черногоренко.
За інформацією пресслужби, під час форуму українська делегація провела низку зустрічей: зі спеціальним представником США з питань економічного відновлення України, заступником помічника Генерального секретаря НАТО, Міністром оборони Естонії та представниками оборонного сектору Канади.
Як повідомляв Укрінформ, до системи ситуаційної обізнаності DELTА додано модуль колективної онлайн-дешифровки і стрімінгу, що дозволить зручніше управляти боєм. Таким чином, виявляти цілі в онлайн-стрімах із БПЛА й поширювати інформацію про сили та засоби ворога буде зручніше, а також прискорюється координація між підрозділами.
Фото: пресслужба Міноборони