Нова Зеландія забороняє використовувати китайський додаток «TikTok» на пристроях із доступом до парламентської мережі через проблеми з кібербезпекою.

Про це повідомляє Reuters, передає Укрінформ.
Зазначається, що заборону буде впроваджено до кінця березня.
Керівник парламентської служби Рафаель Гонсалес-Монтеро заявив, що рішення прийнято після порад експертів з кібербезпеки та обговорень в уряді та з іншими країнами.
«На підставі цієї інформації Служба визначила, що ризики є неприйнятними», — сказав він.
За його словами, для тих, кому цей додаток потрібен для роботи, можуть застосувати спеціальні дозволи.
Сили оборони та Міністерство закордонних справ і торгівлі Нової Зеландії вже заборонили TikTok на робочих пристроях.
Як повідомляв Укрінформ, 7 березня міністерство оборони Данії, яка є членом НАТО, у зв’язку з посиленням заходу безпеки в кіберпросторі заборонило своїм працівникам використовувати застосунок для обміну відео «TikTok» на робочих телефонах.
16 березня у Великій Британії заборонили використання застосунку «TikTok» на робочих телефонах міністрів і державних службовців.