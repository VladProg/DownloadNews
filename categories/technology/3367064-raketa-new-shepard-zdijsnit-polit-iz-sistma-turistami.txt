Американська ракета New Shepard у суботу, 11 грудня, стартує у комерційний суборбітальний політ із шістьма туристами на борту.

Як передає Укрінформ, про це повідомляє аерокосмічна компанія-розробник Blue Origin.
Запуск багаторазової ракети New Shepard у рамках місії NS-19 планується здійснити о 09:45 за часом Східного узбережжя США зі стартового майданчика Corn Ranch біля міста Ван-Хорн на заході штату Техас.
До складу екіпажу входять два запрошені компанією пасажири - старша донька першого американця, який здійснив космічний політ, Алана Шепарда - Лора Шепард Чарчлі і ведучий телешоу Good Morning America на каналі ABC Майкл Страхан, а також чотири платні туристи - філантроп Ділан Тейлор, інвестор Еван, підприємець Лейн Бесс та його дружина Кемерон Бесс.
Це буде вже третій комерційний політ ракети з туристами, які почали здійснюватися компанією цього року. У ході перших двох польотів екіпаж складався із чотирьох людей.
Вартість польоту для космічних туристів на New Shepard зараз оцінюється в $500 тисяч.