Компанія Rocket Lab за допомогою ракети Electron запустила два комерційні супутники радіолокаційної зйомки Землі Capella-9 і Capella-10.

Про це повідомляє Space.com, передає Укрінформ.
Запуск, який отримав назву Stronger Together ("Разом сильніше"), було здійснено з космодрому NASA Воллопс у Вірджинії о 18:38 у четвер за часом Східного узбережжя США (00:38 у п'ятницю за київським часом).

Відео: Rocket Lab
Трохи менше ніж через годину після старту були розгорнуті на круговій орбіті приблизно за 600 кілометрів над Землею два супутники для отримання радіолокаційних зображень для компанії Capella Space із Сан-Франциско.

Вони приєдналися до групи SAR (радар із синтезованою апертурою) Capella Space, яка надає клієнтам детальні зображення Землі вдень і вночі за будь-яких погодних умов.
На сьогодні Rocket Lab запустила 34 орбітальні місії з двоступеневою ракетою Electron.
Як повідомляв Укрінформ, попередній запуск компанії був здійснений 24 січня. Тоді Rocket Lab здійснила запуск трьох американських супутників подвійного призначення для компанії HawkEye 360.
Фото: NASA Wallops