Американська транснаціональна корпорація Google запускає новий безоплатний курс про розділ штучного інтелекту Machine learning.

Про це повідомляє Укрінформ з посиланням на Міністерство цифрової трансформації.
«Новий безоплатний курс про Machine Learning Bootcamp від Google – це частина глобальної ініціативи для підтримки українських розробників. Мета – допомогти девелоперам здобути теоретичні та практичні знання з машинного навчання для полегшення пошуку роботи. Машинне навчання (machine learning) – це розділ штучного інтелекту, який навчає комп’ютер самостійно виконувати різні завдання», - йдеться в повідомленні.
Зазначається, що курс триватиме 2 місяці – з 6 липня до 6 вересня 2023 року. Програма спрямована на спеціалістів, які цікавляться ML, знають Python та володіють англійською мовою на середньому рівні чи вище. Більшість навчальних модулів – англійською мовою, проте деякі доступні й українською.
Під час курсу учасники вивчатимуть TensorFlow – один з найпопулярніших фреймворків глибинного навчання (deep learning) з відкритим кодом.
Після реєстрації (доступна до 3 липня) учасники отримають доступ до платформи з необхідною інформацією про лекції, воркшопи та консультації. Кількість місць обмежена – 2 000 осіб.
Як повідомлялось, на початку травня Google за підтримки Міністерства цифрової трансформації запустив безоплатний курс «Основи AI», щоб допомогти українцям розвинути практичні навички використання штучного інтелекту.