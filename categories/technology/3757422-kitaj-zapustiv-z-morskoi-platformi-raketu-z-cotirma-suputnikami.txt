Китайська приватна компанія Galactic Energy здійснила успішний морський запуск космічної ракети-носія CERES-1 із чотирма комерційними супутниками.

Як передає Укрінформ, про це повідомляє Xinhua.
CERES-1 стартувала у вівторок, 5 вересня, о 17:34 за місцевим часом (12:34 за Києвом) із морської стартової платформи у Східно-Китайському морі неподалік міста Хайян провінції Шаньдун на сході Китаю.

Повідомляється, що ракета успішно вивела супутники на заплановану орбіту.
Ця місія стала дев’ятим польотом ракет серії CERES-1.

CERES-1 – це приватна одноразова твердопаливна ракета-носій, створена китайською компанією Galactic Energy. Названа на честь відкритого в 1801 році першого астероїда (або малої планети), який отримав ім’я давньоримської богині родючості Церери.
У 2014 році влада Китаю дозволила комерційним компаніям займатися космічною діяльністю. Раніше ця галузь була закрита для приватного капіталу. В результаті було створено низку компаній, які стали вести ракетно-космічні розробки (створення ракет-носіїв, двигунів для них та іншої техніки). Серед них, зокрема, і Galactic Energy, заснована в лютому 2018 року в Пекіні.
Як повідомляв Укрінформ, Китай за допомогою ракети-носія «Чанчжен-2D» (Long March-2D) у четвер, 31 серпня, вивів на навколоземну орбіту три супутники дистанційного зондування Землі сімейства Yaogan-39.
Фото: Сіньхуа