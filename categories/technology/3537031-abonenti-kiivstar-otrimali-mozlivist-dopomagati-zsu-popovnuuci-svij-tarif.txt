Компанія «Київстар» передбачила для своїх клієнтів можливість допомогти Збройним силам України шляхом підключення Суперсили «Допомога ЗСУ» в тарифах Love UA та Все разом Love UA.

Про це Укрінформу повідомили у пресслужбі національного мобільного оператора.
“Відчуваючи вдячність та повагу до наших героїв, що боронять Україну на передовій, Київстар запускає нову Суперсилу «Допомога ЗСУ» у тарифах передплати Love UA та Все разом Love UA. Завдяки їй частина оплати за пакет послуг буде системно надходити на благодійний рахунок фонду компетентної допомоги армії «Повернись живим»”, - йдеться у повідомленні.
За умови підключення Суперсили «Допомога ЗСУ» до 50 гривень з оплати за тариф абонента буде перераховано до благодійного фонду «Повернись живим», який вже 8 років забезпечує військових, найперше, сучасною технікою, а також проводить спеціальні тренінги, які допомагають захищати Україну, пояснили в Київстар.
«Ми вдячні всім абонентам, які активно долучаються до допомоги країні. Загалом вже понад 2,5 мільйони гривень перераховано на підтримку української армії через короткі номери та СМАРТ-гроші. Тому ми розширюємо можливості допомагати та створили Суперсилу «Допомога ЗСУ», яка дозволяє регулярно підтримувати військових», – прокоментувала нову ініціативу директорка з корпоративних комунікацій Київстар Анна Захараш.
Щоб підключити Суперсилу, достатньо відправити SMS на номер 88032 з будь-яким текстом. Підключення послуги безкоштовне на території України. Після активації Суперсили кошти будуть перераховуватися автоматично до благодійного фонду після кожної успішної оплати за тарифний план (пакет послуг на 4 тижні/місяць), зазначили в компанії.
Як повідомлялося, від початку російського повномасштабного вторгнення Київстар виділив вже понад 33 мільйони для гуманітарної допомоги військовим, лікарням, літнім людям та постраждалим від війни. Зокрема, ще наприкінці лютого компанія перерахувала 10 мільйонів гривень до БО «Повернись живим».
Київстар – найбільший український оператор електронних комунікацій, що станом на кінець 2021 року обслуговував 26,2 млн абонентів мобільного зв’язку і понад 1 млн абонентів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G. На сьогодні понад 90% населення України проживає у зоні мережі LTE. Київстар.