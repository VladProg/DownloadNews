Компанія Tesla опублікувала звіт про виробництво та доставки електричних автомобілів за третій квартал 2023 року.

Як передає Укрінформ, про це повідомляє CNBC.
За даними компанії, загальна кількість доставок електромобілів у третьому кварталі становить 435 059 одиниць, а загальний обсяг виробництва за третій квартал – 430 488 одиниць.
Зазначається, що упродовж попереднього кварталу Tesla повідомила про загальні доставки в 466 140 автомобілів і загальне виробництво на рівні 479 700 автомобілів.
«Послідовне зниження обсягів було спричинено запланованими простоями для модернізації заводу... Наш цільовий обсяг виробництва на 2023 рік у близько 1,8 млн автомобілів залишається незмінним», — заявили в компанії.
Аналітики очікували, що доставки електромобілів Tesla за третій квартал цього року становитимуть 461 640 одиниць.
Попри повідомлення про скорочення доставок електричних автомобілів майже на 7% порівняно з попереднім кварталом, у понеділок акції Tesla майже не змінилися в ціні (251,6 дол.).
Як повідомляв Укрінформ, компанія Tesla представила у США дві дешевші версії свого седана Model S і позашляховика Model X, проте з меншим запасом ходу, таким чином продовжуючи зосереджуватися на зниженні витрат заради збільшення продажів.