Перший безпілотний військовий літак Туреччини, який розробила компанія Baykar Makina, здатен повністю змінити парадигму сучасного бою, спричинити революційні зміни в підходах до повітряного бою.

Як повідомляє Укрінформ, про це технічний директор компанії Baykar Сельчук Байрактар сказав в інтерв'ю профільному виданню SavunmaSanayiST.
«KIZILELMA уособлює «майбутнє авіаційного бою» . У певному сенсі це виражає нову парадигму трансформації авіації, нову дорожню карту. Можна з упевненістю сказати, що він може зробити революцію в авіаційному бою», - сказав Сельчук Байрактар.
За його словами, найціннішим у цьому літаку є програмне забезпечення та комп'ютеризована система управління.
«Коли я оцінюю його з точки зору фюзеляжу, то KIZILELMA не є літаком з дуже високими характеристиками, як і AKINCI і TB2. Що дійсно робить їх важливими та цінними, так це сотні тисяч або навіть мільйони рядків програмного забезпечення та десятки обладнань та комп’ютерів, розроблених і виготовлених нами. У KIZILELMA більше як сотня комп'ютерів, їх 40 у Bayraktar TB2», - сказав Сельчук Байрактар.
Окрім цього, перевагою KIZILELMA буде те, що літак може здійснювати зліт і посадку на кораблях із короткими злітно-посадковими смугами, зокрема таких як TCG Anadolu.
Конструкція KIZILELMA була розроблена для забезпечення низької радіолокаційної видимості та оснащений удосконаленими алгоритмами штучного інтелекту з високим рівнем автономності, що дає йому змогу автоматично виявляти літаки противника та діяти в повітряному бою.
Перший турецький безпілотний винищувач має злітну вагу 6 тонн, може використовувати всі боєприпаси турецького виробництва. Системи озброєння можуть розміщуватися як зовні літака, так і всередині, зокрема останнє знижує його видимість.
Як повідомляв Укрінформ, у кінці березня безпілотний винищувач Bayraktar KIZILELMA успішно пройшов нові випробування, зокрема перевірку ідентифікаційної системи на середній висоті.
Фото: savunmasanayist-com