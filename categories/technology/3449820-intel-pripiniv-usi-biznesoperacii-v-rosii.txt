Найбільший у світі виробник мікропроцесорів компанія Intel повністю припинила бізнес-операції в росії через її вторгнення в Україну.

Про це повідомляє Укрінформ із посиланням на заяву компанії.
«Intel продовжує приєднуватися до світової спільноти, засуджуючи війну росії проти України та закликаючи до швидкого повернення до миру. Ми негайно призупинили всі бізнес-операції в росії. Це пов’язано з нашим попереднім рішенням призупинити всі поставки клієнтам у росії та білорусі», – йдеться у повідомленні.
У росії працюють 1200 працівників компанії, яких Intel планує підтримати.
«Наші думки з усіма, хто постраждав від цієї війни, особливо з народом України та сусідніх країн та з усіма тими, хто по всьому світу з родиною, друзями та близькими в регіоні», – заявили в компанії.
Як повідомляв Укрінформ, на початку березня Intel призупинила постачання до росії та білорусі.
24 лютого президент рф володимир путін оголосив про повномасштабне вторгнення в Україну. російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
Європейський Союз, США, інші країни світу застосували потужні санкції проти росії як країни-агресора.