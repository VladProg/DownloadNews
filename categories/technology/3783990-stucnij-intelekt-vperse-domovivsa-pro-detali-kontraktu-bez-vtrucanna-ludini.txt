У Лондоні презентували здатність штучного інтелекту автономно укладати контракт з іншим ШІ без участі людини.

Як передає Укрінформ, про це повідомляє CNBC.
Британська фірма Luminance розробила ШІ-систему на основі власної великої мовної моделі (LLM) для автоматичного аналізу та внесення змін до контрактів.
LLM – це тип алгоритму штучного інтелекту, який може досягти обробки та генерації мови загального призначення.
У лондонській штаб-квартирі Luminance компанія продемонструвала, як її ШІ-система Autopilot уклала угоду про нерозголошення за лічені хвилини.
«Просто штучний інтелект веде переговори зі штучним інтелектом, починаючи від відкриття контракту в Word і закінчуючи узгодженням умов і надсиланням його у вебсервіс DocuSign», — зазначила керуючий директор Luminance Джегер Глюсіна.
Вона додала, що Autopilot «веде повсякденні переговори, звільняючи юристів від роботи, щоб вони могли використовувати свій творчий потенціал».
Як повідомляв Укрінформ, компанія OpenAI заявила, що створила сервіс, який дозволяє налаштувати індивідуальні версії свого онлайн-чат-бота ChatGPT і ділитися ними в інтернеті.