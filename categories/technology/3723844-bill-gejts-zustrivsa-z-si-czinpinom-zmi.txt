Співзасновник компанії Microsoft Білл Гейтс у п’ятницю зустрівся з президентом Китаю Сі Цзіньпіном у Пекіні. Для китайського лідера ця зустріч з іноземним підприємцем стала першою за багато років.

Як передає Укрінформ, про це повідомляє Reuters.
Під час зустрічі Сі назвав Гейтса «старим другом» і висловив надію, що вони зможуть вести спільну діяльність, яка буде корисною як для Китаю, так і для США.
Зустріч відбулась у державному пансіонаті Дяоютай у Пекіні. Сі назвав Гейтса першим американським другом, якого він зустрів цього року.
«Я часто кажу, що основа американсько-китайських відносин лежить на їхньому народі. Я покладаю свої надії на американський народ», – сказав глава КНР.
Своєю чергою Гейтс сказав Сі, що для нього честь мати можливість зустрітися. «Сьогодні у нас буде багато важливих тем для обговорення», – зазначив він.
Остання зустріч між Сі та Гейтсом відбулася у 2015 році у рамках форуму Боао у провінції Хайнань.
Зазначається, що під час зустрічі Сі заявив, що Китай готовий працювати зі світом над технологічними інноваціями та глобальними викликами, включаючи запобігання пандемії.
На зустрічі також були присутні головний дипломат Китаю Ван І та міністр закордонних справ Цінь Ган.
Як повідомлялося, співзасновник компанії Microsoft Білл Гейтс вперше з 2019 року прибув до Китаю і 16 червня мав зустрітися в Пекіні з головою КНР Сі Цзіньпіном.
Фото: Вloomberg