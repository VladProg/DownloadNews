Діти та підлітки в американському штаті Юта не матимуть доступу до соцмереж без дозволу батьків.

Про це повідомляє Укрінформ із посиланням на AP.
Два закони, підписані губернатором-республіканцем Спенсером Коксом, забороняють особам до 18 років користуватися соціальними мережами з 22:30 до 6:30 ранку, вимагають перевірки віку для всіх, хто хоче користуватися ними в штаті, і відкривають двері для судових позовів від імені дітей щодо шкоди від соціальних медіа.
Також закони обмежують рекламу й мають на меті запобігати залученню неповнолітніх до додатків, які викликають залежність.
Батьки повинні мати доступ до облікових записів своїх дітей.
Очікується, що компанії оскаржать нові закони до того, як вони набудуть чинності у березні наступного року.
Законодавці інших штатів, де влада належить республіканцям, включаючи Арканзас, Техас, Огайо та Луїзіану, а також демократичних, зокрема Нью-Джерсі, – просувають подібні пропозиції.