Компанія Virgin Galactic, яка займається космічним туризмом, сьогодні планує здійснити перший за майже два роки політ.

Про це повідомляє Reuters, передає Укрінформ.
Передбачається, що літак-носій VSS Eve злетить зі злітно-посадкової смуги в Нью-Мексико з суборбітальним кораблем VSS Unity.
У разі успіху тестового польоту Virgin Galactic сподівається здійснити першу комерційну місію наприкінці червня. Компанія планує здійснювати місії приблизно щомісяця.
Пілоти Virgin Galactic Джаміль Джанджуа і Нікола Песіле будуть керувати VMS Eve і від'єднають космічний корабель на висоті близько 15 кілометрів.
Після цього космічний апарат запустить ракетний двигун і підніметься в умовах мікрогравітації на висоту близько 80 км.
Випробувальна місія триватиме близько 90 хвилин від зльоту до приземлення космічного корабля після трьох хвилин перебування в мікрогравітації. Такі польоти Virgin Galactic має намір запропонувати клієнтам, яких уже близько 800 осіб. Більшість із них сплатили за квиток від $250 тис. до $450 тис.
Як повідомляв Укрінформ, у травні минулого року компанія Virgin Galactic, яку підтримує мільярдер Річард Бренсон, відклала початок комерційних польотів до першого кварталу 2023 року через кризу в ланцюжку поставок і дефіцит робочої сили.