Телескоп Hubble після збою успішно відновив роботу камери Advanced Camera for Surveys та продовжив спостереження.

Про це повідомляє Укрінформ з посиланням на сайт NASA.
Як зазначається, наприкінці жовтня наукові прилади телескопа були переведені у «безпечний режим» після виникнення проблеми із синхронізацією внутрішніх повідомлень. Весь цей час команда Hubble займалася розслідуванням причин та усуненням неполадок.
Інженери в першу чергу взялися за Advanced Camera for Surveys, оскільки у разі подібної поломки її найлегше відремонтувати.
Інші наукові прилади космічного телескопа все ще знаходяться в «безпечному режимі», і інженери працюють над тим, щоб якнайшвидше повернути їх до роботи.
Як повідомляв Укрінформ, телескоп Hubble зробив фотографію спіральної галактики NGC 6984, яка знаходиться у сузір'ї Індіанець.
Hubble - американський оптичний телескоп, розташований на навколоземній орбіті з 1990 року. Спільний проєкт NASA і Європейського космічного агентства (ЄКА). Телескоп названо на честь Едвіна Габбла.
Телескоп є унікальною багатоцільовою орбітальною обсерваторією, найбільшою серед запущених у космос у XX сторіччі. Попри невдалий початок роботи (телескоп було запущено на орбіту із дефектом головного дзеркала) зусиллями космічної експедиції дефект вдалося майже повністю компенсувати, що надало змогу наблизитися до розрахункових характеристик. Подальші експедиції вдосконалили телескоп і за його допомогою здійснено багато важливих спостережень.
Його наступник James Webb Space Telescope (JWST) розробниками планувався до запуску в 2007 році. Після декількох перенесень NASA оголосило нову дату запуску - 18 грудня 2021 року.