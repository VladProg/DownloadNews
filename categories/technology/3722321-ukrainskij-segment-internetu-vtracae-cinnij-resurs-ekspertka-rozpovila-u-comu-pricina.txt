Нейтралітет, якого дотримується європейський інтернет-реєстратор RIPE NCC, призводить до значних втрат українських IP-ресурсів. Тоді як запровадження обмеження трансферів сприяло б їх збереженню.

На цьому під час брифінгу "Захист і збереження вітчизняного сегмента інтернету" в Медіацентрі Україна – Укрінформ наголосила Олена Кушнір, радник заступника міністра цифрової трансформації, директор ТОВ «ВЕБ ПРО».
«З 2014 року на тимчасово окупованих територіях Криму, так званих ДНР та ЛНР оператори та інтернет-провайдери вимушені були перереєстровувати компанії та IP-ресурс на юридичних осіб, які діяли за місцевими законами. Фактично трансфери IP-адрес почали здійснюватися на території, які не визнані жодною країною світу. На жаль, європейський реєстратор RIPE NCC, який здійснює розподіл інтернет-ресурсів у країнах Європи, Близького Сходу та Центральної Азії, згідно з положеннями своєї діяльності, має тримати нейтралітет. Тому він приймає документи від компаній, зареєстрованих на тимчасово окупованих територіях України», - розповіла Кушнір.
За її словами, такі юридичні відносини продовжуються навіть і сьогодні. Відтак, український сегмент інтернету втрачає велику кількість цінного ресурсу. А українці на захоплених територіях вимушено отримують російський трафік. Це своєю чергою призводить не лише до повної їхньої інформаційної ізоляції, а й піддає їх обробці пропагандистською машиною, на яку інтернет перетворився в самій росії і на окупованих нею територіях.
«Оператори зв'язку є критичною інфраструктурою, яку росіяни намагаються захопити в першу чергу для своєї пропагандистської роботи. І на окупованих територіях інтернет став абсолютно реальним інструментом ведення не тільки гібридної, але й прямої війни. Люди, накачані пропагандою, залучаються до незаконних збройних формувань і йдуть воювати», - зазначила експерт.
Крім того, вона зауважила, що якби RIPE NCC вдався до превентивних заходів ще на початку російської агресії у 2014 році і «заморозив» трансфери IP-адрес з території України за її межі, або хоча б запровадив перевірку документів, що подають на реєстрацію оператори та інтернет-провайдери з тимчасово окупованих територій, це б сприяло збереженню великої кількості IP-ресурсів в Україні сьогодні і недопущенню обмеження інтернету з боку окупаційної російської влади на тимчасово окупованих територіях.
Як повідомлялося, Європейський Союз має намір прокласти підводний інтернет-кабель через Чорне море, щоб поліпшити зв'язок з Грузією і зменшити залежність від комунікаційної інфраструктури, яка проходить через росію.