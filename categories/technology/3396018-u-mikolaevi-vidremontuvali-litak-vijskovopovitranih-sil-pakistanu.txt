Фахівці державного підприємства "Миколаївський авіаремонтний завод "НАРП", що входить до складу ДК «Укроборонпром», завершили капітальний ремонт та модернізацію літака-паливозаправника Іл-78 ВПС Пакистану.

Як передає Укрінформ, про це повідомляє державна компанія «Укрспецекспорт».
Зазначається, що роботи виконувалися в рамках контракту, укладеного між Укрспецекспортом та Управлінням закупівель Військово-повітряних сил Ісламської республіки Пакистан у червні 2020 року. Тоді ДК «Укрспецекспорт» було оголошено переможцем тендеру на ремонт пакистанського «повітряного танкера» з опціоном на укладання надалі додаткових контрактів.
Днями відновлений та модернізований літак був переданий екіпажу ВПС Пакистану і відправився до місця базування.
«Успішне виконання цього контракту є ще одним підтвердженням високого рівня взаємодії між Україною та Пакистаном у сфері військово-технічної співпраці. Завершуючи його, ми не ставимо крапку, адже попереду в нас ще багато спільних проєктів. І не лише в авіаційній галузі», - заявив заступник генерального директора ДК «Укрспецекспорт» Артур Максімов.
За його словами, тільки в бронетанковій галузі наразі опрацьовується понад десять експортних контрактів на загальну суму понад $150 млн.
«Подальше поглиблення українсько-пакистанської співпраці за військово-технічним напрямом сприяє зміцненню не лише обороноздатності наших країн, а й братерських відносин між Україною та Пакистаном», - зазначив Максімов.
Як повідомляв Укрінформ, у червні 2021 року державна компанія «Укрспецекспорт» підписала перший контракт в межах роботи XVII Міжнародної спеціалізованої виставки «Зброя та безпека - 2021» - на модернізацію та ремонт літака Військово-повітряних сил Пакистану.
Фото: use.ua