Віцепрем'єр-міністр - міністр цифрової трансформації Михайло Федоров оприлюднив нові санкції, які міжнародні технологічні компанії застосували проти росії.

Як передає Укрінформ, про це очільник Мінцифри повідомив у Телеграмі.
Зокрема, розробник програм і баз даних 1C Entertainment почала скорочувати працівників російських студій, які працюють над King's Bounty II і Soul Dance Party. За інформацією Федорова, деяким співробітникам пропонували зберегти посади, але для цього потрібно виїхати з рф.
Шведська телекомунікаційна компанія Tele2 AB не продовжуватиме ліцензію російського оператора Tele2 на бренд після закінчення терміну контракту. Зазначається, що контракт передбачає співпрацю до березня 2023 року, але компанія шукає можливість більш раннього припинення ліцензії.
Крім того, програмістів із рф та білорусі не допустять до всесвітнього конкурсу програмістів Google Summer of Code (GSoC). Google також видалила з пошукової видачі сайти міноборони рф та госзакупок.
Ресурс для бронювання житла Airbnb заборонив російським та білоруським громадянам бронювати житло по всьому світу.
Розробник Acronis International GmbH зупинив діяльність у росії. Федоров зазначив, що компанія спеціалізується на системних рішеннях для корпоративних та домашніх користувачів щодо роботи із жорсткими дисками, на резервному копіюванні даних, управлінні завантаженням операційних систем, редагуванні дисків, знищенні даних та інших системних засобах.
Федоров також повідомив, що засновник чеської пошукової системи Seznam.cz Іво Лукачович пожертвував 100 млн чеських крон зі своїх особистих коштів на потреби української армії. Бізнесмен пояснив, що був шокований жахливим терором у Бучі.
Як повідомлялося, з перших днів вторгнення російської федерації в Україну США, союзники та партнери запровадили жорсткі для російської економіки пакети санкцій. Багато компаній оголосили про припинення роботи в рф та вихід із проєктів з російськими партнерами.