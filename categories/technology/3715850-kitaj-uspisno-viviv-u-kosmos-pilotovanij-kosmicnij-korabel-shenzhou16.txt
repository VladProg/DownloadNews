Китай у вівторок, 30 травня, вранці провів успішний запуск на навколоземну орбіту пілотованого космічного корабля Shenzhou 16 із космодрому Цзюцюань на північному заході країни.

Про це повідомляє Xinhua з посиланням на Державне управління пілотованої космонавтики Китаю (CMSА), передає кореспондент Укрінформу.





У відкритий космос космічного човна доправила ракета-носій Long March-2F, яка стартувала о 9:31 ранку (за пекінським часом).
Приблизно через 10 хвилин після запуску Shenzhou-16 відокремився від ракети та продовжив рух самостійно до визначеної орбіти.
Троє членів його екіпажу, з яких двоє офіцерів ВПС китайської армії і вперше один цивільний фахівець, перебувають у хорошій формі.
Після виходу на задану орбіту корабель здійснить швидке автоматичне зближення і стиковку з китайською космічною станцією Тяньгун.
Тайконавти місії Shenzhou-16 працюватимуть на орбіті понад п'ять місяців, і, за планом, проведуть масштабні випробування на орбіті та експерименти в різних областях. Зокрема. вони вивчатимуть нові квантові явища, високоточні просторово-часові системи та досліджуватимуть положення загальної теорії відносності й походження життя.
Їхні колеги з попередньої команди Shenzhou-15, які також перебувають у доброму стані й очікують на зустріч своїх колег і знаходяться в космосі з 29 листопада минулого року, повернуться на Землю.
Пілотований політ Shenzhou-16 став 29-м польотом від початку пілотованої космічної програми Китаю і 475-м польотом ракет-носіїв серії Long March.
Як повідомляв Укрінформ, після успішного запуску місії для вивчення Марсу два роки тому еміратське космічне агентство планує відправити корабель до поясу астероїдів між Марсом і Юпітером, який вважається одним із найбільш інтригуючих космічних об’єктів Сонячної системи.
Фото: Xinhua/Li Zhipeng