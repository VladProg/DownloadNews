росіяни намагаються порушити роботу Starlink, але їм не вдається досягнути того результату, який заважав би користуватись Україні супутниковим зв’язком.

Про це в інтерв’ю Укрінформу повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
«росіяни намагаються використовувати свої технології для того, щоб порушити роботу супутникового зв’язку, але їм не вдається досягти того результату, який заважав би нам користуватись Starlink», - зазначив український міністр.
Федоров уточнив, що наразі Україна має певні механізми протидії спробам росіян порушити роботу Starlink та працює над тим, щоб «цього не сталося взагалі».
Як повідомлялось, раніше в мережі з’явилась інформація, що росія нібито використовує «секретну зброю» проти Starlink, аби перекрити доступ ЗСУ до інтернету через супутниковий зв'язок.
З початку повномасштабного вторгнення Україна вже отримала 42 тисячі терміналів супутникового інтернет-зв'язку Starlink, які забезпечують зв’язком критичну інфраструктуру.
Роботу отриманого обладнання оплачують міжнародні партнери. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.