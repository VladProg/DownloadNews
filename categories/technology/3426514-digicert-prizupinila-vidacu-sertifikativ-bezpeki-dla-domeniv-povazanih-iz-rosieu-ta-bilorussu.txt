Компанія DigiCert призупинила видачу та перевипуск усіх типів сертифікатів безпеки для доменів, пов’язаних із росією та білоруссю.


Як передає Укрінформ, про це повідомляє пресслужба Державної служби спеціального зв’язку та захисту інформації України у Телеграмі.
"Компанія DigiCert призупинила видачу та перевипуск усіх типів сертифікатів, пов’язаних із росією та білоруссю. Серед іншого це стосується призупинення видачі та переоформлення сертифікатів для доменів верхнього рівня, пов’язаних із країною-окупантом та її поплічником, зокрема .ru, .su, .by, .рф та інших, а також організаціям з адресами в росії чи білорусі", - йдеться у повідоменні.
Крім того, DigiCert наразі не приймає платежів у рублях.
У Держспецзв'язку пояснюють, що відтепер росіяни та білоруси користуватимуться місцевими інтернет-ресурсами на свій страх і ризик. Адже вся інформація про них, включаючи дані банківських карток, можуть стати доступними як місцевим органам нагляду (що для цих країн в принципі є нормою), так і звичайним шахраям.
"Наявність у сайту сертифікату SSL/TLS було підтвердженням того, що йому можна довіряти, і що передані через цей сайт дані чи інформація із заповнених форм буде в безпеці і ніхто не зможе її перехопити. Відтепер передача даних через російські сайти перетворюється на російську рулетку", - зазначають у відомстві.
Як повідомляв Укрінформ, за два тижні російського вторгнення в Україну кількість санкцій проти рф сягнули майже 6000. Це більше, ніж в Ірані та Північній Кореї.
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.