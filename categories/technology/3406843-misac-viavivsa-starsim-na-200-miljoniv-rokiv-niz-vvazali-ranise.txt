Китайські астрономи оновили геохронологічну модель Місяця на основі датування зразків місячного ґрунту, доставленого на Землю зондом КНР "Чан'є-5".

Як передає Укрінформ, про це повідомляє Сіньхуа.
Наголошується, що дослідження вчених із НДІ аерокосмічної інформації Академії наук Китаю має велике значення для дослідження геохронології та історії взаємодії небесних тіл Сонячної системи.
Геохронологічні моделі Місяця будуються шляхом зіставлення виміряного у лабораторіях радіометричного віку зразків, доставлених на Землю американськими космічними апаратами "Аполлон" і радянськими апаратами "Луна", зі складеним розподілом кратерів на цих ділянках.
Такі моделі широко використовувалися для визначення абсолютного віку різних регіонів Місяця, і також були поширені на датування поверхонь скельних планет внутрішньої частини Сонячної системи.
Однак у попередніх зразках існує розрив у віці між трьома мільярдами років і одним мільярдом років тому, який відповідає майже половині історії еволюції Місяця.
Китайський зонд "Чан'є-5" доставив з Місяця зразок базальтової породи, вік якого становить близько двох мільярдів років.
Шляхом аналізу розподілу кратерів за розмірами і частотою китайські вчені оновили модель Neukum (1983), яка є найбільш широко використовуваною у планетології геохронологічною моделлю.
Відповідно до оновленої геохронологічної моделі, більшість місячних порід виявилися старішими, ніж передбачалося раніше. Максимальна різниця становить близько 200 млн років.
Очікується, що оновлена ​​геохронологічна модель Місяця стане основою для розробки аналогів для дослідження геохронології планет земного типу, включаючи Марс і Меркурій.
Результати дослідження були опубліковані у престижному міжнародному науковому журналі Nature Astronomy.