Мешканці американського міста Маямі у штаті Флорида почнуть отримувати від місцевої влади гарантовані дивіденди у криптовалюті.

Як передає Укрінформ, про це повідомляє портал Coindesk
«Ми станемо першим містом в Америці, яке виплачуватиме біткоїни як дивіденди безпосередньо своїм мешканцям», — сказав міський голова Маямі Френсіс Суарес, який виступив ініціатором пропозиції.
За словами Суареса, місто здійснюватиме платежі через цифровий гаманець та працюватиме з різними біржами криптовалюти, щоб дозволити містянам купувати гаманець, реєструватися та проходити належну перевірку.
Криптовалюта MiamiCoin була запроваджена на початку року і вже принесла Маямі понад 21 млн доларів лише протягом останніх трьох місяців.
Як повідомлялося, новообраний міський голова Нью-Йорку Ерік Адамс планує створити міську криптовалюту NYCCoin.
Раніше Укрінформ повідомляв, що новообраний мер Нью-Йорка Ерік Адамс заявив, що планує отримати три перших заробітних плати у біткоїнах, а в перспективі хоче зробити місто центром криптовалюти.