Засновник та генеральний директор Tesla Ілон Маск продав частину акцій компанії на суму 930 мільйонів доларів, щоб погасити податкові зобов'язання, пов'язані з виконанням опціонів на акції.

Як передає Укрінформ, про це повідомляє Reuters з посиланням на документи щодо цінних паперів США.
Як зазначається, Маск продав 934 091 акцію після використання опціонів на покупку 2,1 мільйона акцій за 6,24 долари кожна у понеділок. Акції Tesla закрилися на рівні 1013,39 доларів. Він зобов’язаний сплачувати податок на прибуток з різниці між ціною виконання та справедливою ринковою вартістю акцій.
Агентство зазначає, що це вдруге за тиждень, коли мільярдер використовує свій опціон на акції.
Як повідомляв Укрінформ, з минулого понеділка Маск, який є найбагатшою людиною світу, продав понад 4,5 мільйона акцій – його перший продаж за більш ніж п’ять років. 8 листопада він продав пакет акцій вартістю $1,1 млрд у рамках угоди, яка планувалася з середини вересня. Інші угоди відбулись у вівторок і середу, даних про те, чи були вони заздалегідь сплановані, у звітах немає.
Станом на кінець 2020 року Маск мав опціон на покупку 22,86 мільйона акцій, термін дії яких закінчується в серпні наступного року.
6 листопада Маск запропонував користувачам Twitter вирішити, чи варто йому продавати 10% своїх акцій Tesla, заявивши, що дотримуватиметься результатів опитування.
У голосуванні взяли участь більш ніж 3,5 млн користувачів, майже 58% висловилися за продаж. Ринок відреагував зниженням ціни акцій Tesla. За підрахунками Bloomberg, через це Маск втратив більшу частину статку, ніж засновник Amazon Джефа Безоса — на розлученні з дружиною.
Фото: Getty Images