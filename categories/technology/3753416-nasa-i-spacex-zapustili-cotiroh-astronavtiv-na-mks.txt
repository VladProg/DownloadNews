Міжнародний екіпаж із чотирьох осіб перебуває на орбіті після успішного запуску ракети SpaceX Falcon 9 у суботу. Астронавти прибудуть на Міжнародну космічну станцію (МКС) у неділю, 27 серпня.

Як передає Укрінформ, про це повідомляється у блозі NASA.
Місія NASA SpaceX Crew-7, яка є сьомою комерційною місією агентства із ротації екіпажу, стартувала із Космічного центру імені Кеннеді у Флориді до Міжнародної космічної станції вранці у суботу, 26 серпня.

Ракета-носій SpaceX Falcon 9 вивела на орбіту космічний корабель Dragon із чотирма астронавтами із США, Данії, Японії та Росії.
«На борту станції екіпаж проведе понад 200 наукових експериментів і технологічних демонстрацій, щоб підготуватися до місій на Місяць, Марс та за їх межами, приносячи користь людству на Землі», – заявив керівник NASA Білл Нельсон.
Експерименти включатимуть збір зрізків мікроорганізмів ззовні космічної станції, перше дослідження реакції людини на різну тривалість космічного польоту та дослідження фізіологічних аспектів сну астронавтів.
Космічний корабель Dragon, який нарекли «Edurance» («Витривалість»), досягне орбітальної станції близько 9 ранку у неділю, 27 серпня. Трансляцію прибуття астронавтів можна буде переглянути на сайті NASA.
Як повідомляв Укрінформ, компанія SpaceX відправила зі штату Флорида на Міжнародну космічну станцію чотирьох туристів. Космічний корабель Crew Dragon із екіпажем зістикувався з Міжнародною космічною станцією (МКС) 22 травня. Восьмиденна місія успішно завершилася 31 травня.
Фото: NASA