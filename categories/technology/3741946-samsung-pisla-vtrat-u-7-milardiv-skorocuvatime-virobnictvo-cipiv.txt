Компанія Samsung Electronics має намір і далі скорочувати виробництво чипів.

Про це повідомляє Reuters, передає Укрінформ.
«Скорочення виробництва в галузі, ймовірно триватиме в другому півріччі, очікується, що попит поступово відновиться, оскільки у клієнтів скорочуватимуться запаси чипів», – зазначили в компанії.
Скорочення виробництва засвідчує безпрецедентний спад виробництва напівпровідників, через який південнокорейська компанія за шість місяців цього року зазнала рекордних збитків у розмірі 8,9 трильйона вон (близько 7 мільярдів доларів).
Представник Samsung Кім Чже Чжун розповів, що компанія продовжить скорочення виробництва та зробить додаткові коригування випуску для певних продуктів, включаючи флешчипи NAND, які використовуються для зберігання цифрових даних.
Про масштаби скорочення виробництва не повідомляється, але відомо, що запаси чипів пам'яті компанії швидко зменшуються після піку в травні.
Як повідомляв Укрінформ, Державне управління регулювання кіберпростору Китаю заборонило використання мікросхем виробництва Micron Technology у критичній інформаційній інфраструктурі.