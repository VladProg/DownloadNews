Європейська Рада схвалила постанову, яка посилює вимогу сталого розвитку для акумуляторів. Зокрема, до 2027 року портативні батареї, вбудовані в різні пристрої, мають бути знімними та замінними.


Про це йдеться на сайті Європейської Комісії, передає Укрінформ.
Нові правила спрямовані на створення «економіки, що циркулює», тобто відпрацьовані батареї планується переробляти на нові, пояснюють в Єврокомісії.
Постанова поширюватиметься на всі акумулятори, включно з тими, що використовуються в електромобілях, електричних велосипедах, електромопедах та електроскутерах.
Для виробників встановлюється ціль: до 2027 року 63% батарей мають вироблятися з перероблених матеріалів, а до кінця 2030-го — вже 73%.
Для акумуляторів транспортних засобів вимоги менші: 51% до кінця року 2028-го і 61% до кінця 2031-го.
Регламент також встановлює обов’язковий відсоток відновлення літію з відпрацьованих акумуляторів на рівні 50% до кінця 2027-го та 80% через чотири роки.
Мінімальні рівні переробленого вмісту для промислових акумуляторів та акумуляторів для електромобілів встановлені на рівні 16% для кобальту, 85% для свинцю, 6% для літію та 6% для нікелю. Батареї повинні мати документацію про перероблений вміст.
Крім того, до 2027 року портативні батареї, вбудовані в прилади, повинні бути знімними та замінними.
Euronews пише, що це правило торкнеться виробників смартфонів. Наразі більшість гаджетів випускають з герметизованими батареями — замінити їх складно і дорого, а тому буває легше купити новий смартфон.
Через це щороку викидається понад 150 мільйонів смартфонів. Спрощення заміни батарей може зупинити цей потік електронних відходів, зазначає видання.