Два найбільших оператори мобільного зв’язку в Сполучених Штатах відклали запуск мережі 5G через занепокоєння американського авіаційного регулятора, що цей діапазон може мати потенційну загрозу для безпеки літаків.

Про це повідомило в четвер американське видання The Wall Street Journal, передає Укрінформ.
«Компанії AT&T і Verizon Communications погодилися відкласти заплановане на 5 грудня розгортання мережі з новим діапазоном частот 5G, щоби мати можливість попрацювати з Федеральним управлінням цивільної авіації (FAA) для розв’язання проблем щодо потенційних перешкод ключовим системам безпеки літаків»,- зазначається в повідомленні.
Оператори зв’язку заявили в четвер, що відкладають заплановані розгортання 5G на місяць, до 5 січня. При цьому вони висловили сподівання, що за цей період зможуть владнати розбіжності з FAA. Водночас, AT&T і Verizon заперечили твердження авіаційного регулятора про нібито небезпеку нової мережі для електронних систем літаків.
Як повідомлялося, в авіаційній галузі США занепокоєні, що вежі з новими передатчиками 5G-сигналу можуть створювати завади для певних автоматизованих систем літаків, наприклад тих, що допомагають літакам приземлятися в погану погоду.