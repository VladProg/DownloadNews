Ключовий європейський провайдер е-ідентифікації Nets A/S планує зайти на український ринок.

Як передає Укрінформ, про це повідомляє Міністерство та Комітет цифрової трансформації України.
У Мінцифри переконані, що відкриття українського офісу компанії Nets A/S ще більше наблизить Україну до Єдиного цифрового ринку з Європейським Союзом та допоможе в процесах цифровізації.
"Nets A/S — основний провайдер eID-рішень у скандинавських країнах, Норвегії та Данії, за останні 20 років. Торік компанії Nexi та Nets об'єдналися, щоб стати європейським лідером у сфері PayTech", - відзначають у міністерстві.
За даними Мінцифри, 9,5 тисяч співробітників Nets A/S у різних куточках Європи надають послуги понад 700 тисячам клієнтів — від банків та корпорацій до невеликих компаній у галузі е-комерції.
Нещодавно команда Nets A/S запустила NemID — надсучасне єдине рішення для авторизації на всіх державних ресурсах, що відповідає вимогам європейського законодавства.
"99% жителів Данії використовують е-ідентифікацію через NemID. Це надзвичайно високий показник. Ми працюємо над тим, щоб зробити е-ідентифікацію для українців простою та доступною", - зауважила заступниця міністра цифрової трансформації Людмила Рабчинська під час робочого візиту до Данії.
За словами Рабчинської, доступ до е-ідентифікації дасть можливість українцям безперешкодно користуватися всіма цифровими можливостями.
Як повідомляв Укрінформ, понад 100 тисяч українців підключили домівки до швидкісного інтернету завдяки проєкту "Інтернет-субвенція".