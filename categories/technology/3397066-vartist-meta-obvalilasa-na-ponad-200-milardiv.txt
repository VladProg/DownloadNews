Вартість акцій американської компанії Meta, яка володіє соцмережею Facebook, зменшилися на 23% після публікації фінансового звіту за четвертий квартал минулого року.

Як передає Укрінформ, про це повідомляє CNN.
Компанія, раніше відома як Facebook, опублікувала інформацію, що її чистий прибуток склав майже 10,3 мільярда доларів за останні три місяці минулого року, що на 8% менше, ніж за аналогічний період попереднього року, і нижче прогнозів аналітиків із Волл-стріт
Reuters додає, що зниження прибутку, зокрема, відбувається через те, що Meta інвестує значні кошти в технології віртуальної реальності та доповненої реальності, які, на її думку, допоможуть створити метавсесвіт.
Зазначається, що останні невтішні фінансові результати також стали наслідком критичного висвітлення новин щодо компанії за останні кілька місяців, ряду високопоставлених співробітників, які пішли з компанії, а також на тлі розмов регуляторів про те, як посилити регулювання технологічного гіганта.
У компанії заявили, що її платформи все більше стикаються на ринку з підвищеною конкуренцією, яка змагається за те, щоб люди витрачали свій час на їхні продукти.
Також стало відомо, що кількість щоденних активних користувачів соцмережі Facebook у світі вперше скоротилася у порівнянні з попереднім кварталом із 1,930 мільярда до 1,929 мільярда.
Як повідомляв Укрінформ, аналітична компанія MetaMetric Solutions заявила, що минулого року ринок віртуальної нерухомості становив 501 мільйон доларів США.