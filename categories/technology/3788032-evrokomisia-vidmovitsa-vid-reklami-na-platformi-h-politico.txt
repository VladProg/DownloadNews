Відділ комунікацій Європейської комісії звернувся до всіх виконавчих служб ЄС із проханням припинити показ реклами у соцмережі Х у зв’язку із занепокоєнням щодо поширення дезінформації.

Я передає Укрінформ, про це повідомляє Politico із посиланням на внутрішній документ Комісії.
У записці, яка була надіслана усім керівникам служб і генеральним директорам, заступниця головного речника Комісії Дана Спінант вказала, що дезінформація у соцмережі Х, особливо щодо війни Ізраїлю та ХАМАС, призвела до того, що установа «рекомендує тимчасово призупинити рекламу» на платформі, щоб не зашкодити репутації Комісії.
Зазначається, що Х перебуває під дедалі більш пильною увагою в Європі через новий закон про цифрові послуги (DSA). Комісія, яка контролює дотримання закону, у жовтні надіслала офіційний запит на інформацію для компанії Х, щоб пояснити, яким чином там поводяться із незаконним контентом та дезінформацією, пов’язаною із атакою ХАМАС, відповідно до DSA.
Водночас служби ЄС все ще можуть використовувати соцмережу Х через численні сторінки профілю Комісії. Проте Спінант сказала, що департамент розгляне використання інших платформ для розміщення платної реклами, зокрема LinkedIn, Instagram або Facebook.
«Ми також вивчаємо нові платформи, щоб диверсифікувати нашу присутність у соціальних мережах», – додала вона.
Як повідомлялося, у серпні в ЄС набув чинності Акт про цифрові послуги (DSA), який регулює діяльність на території Європейського Союзу «дуже великих інтернет-платформ», зокрема, зобов’язує їх виконувати заходи із боротьби з дезінформацією та інформаційними маніпуляціями, виявляти та вилучати протиправний контент, пов'язаний із поширенням шкідливої або хибної інформації, мови ненависті або інших даних, що можуть мати негативний вплив на дотримання базових прав та свобод людини.