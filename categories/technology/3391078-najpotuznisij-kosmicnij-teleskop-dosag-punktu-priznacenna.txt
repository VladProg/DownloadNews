Найпотужніший космічний телескоп у світі "Джеймс Вебб" прибув на своє гравітаційне місце на орбіті навколо Сонця на відстані 1,5 млн км від Землі.

Як передає Укрінформ, про це повідомляє Reuters.
Телескоп досяг свого пункту призначення в положенні гравітаційної рівноваги, відомому як друга точка Лагранжа Сонце-Земля, або L2, прибувши через місяць після свого запуску.
Звідти Вебб піде по спеціальному шляху «ореолу», який тримає телескоп у постійному вирівнюванні із Землею, але поза її тінню, оскільки планета й телескоп обертаються навколо Сонця в тандемі.
Як повідомляв Укрінформ, наприкінці грудня телескоп «Джеймс Вебб» вартістю 10 мільярдів доларів був запущений в космос.
Це найбільший, найдорожчий і найчутливіший оптичний та інфрачервоний космічний телескоп в історії людства та один із найважливіших проєктів в астрономії в третьому десятилітті 21 ст.
Телескоп дозволить здійснювати широкий спектр досліджень в астрономії і космології, спостерігати деякі найбільш віддалені об'єкти і події у Всесвіті, наприклад утворення перших галактик.
Головне дзеркало телескопа — 6,5-метровий вкритий золотом берилієвий рефлектор — матиме збиральну площу в 25,4 кв. м завдяки 18 гексагональним дзеркалам діаметром 0,9 кв. м кожне.