Міністерство цифрової трансформації не бачить потреби у створенні власного банку.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Побачив багато новин про те, що нібито Мінцифра працює над власним банком. За часів розвитку Моно, Sense, А-Банк, Спортбанк — в цьому просто нема потреби. Держава ніколи не зробить щось крутіше", - написав Федоров.
За його словами, команда міністерства працює над новими сервісами для фінтеху, які є виграшними і для держави, і для банків. Як приклад міністр навів шеринг електронного паспорта в Дії, за допомогою якого лише 13 липня українці відкрили 80 000 рахунків у банках онлайн.
"Ми за те, щоб створювати можливості для бізнесу, а не конкурувати, використовуючи монопольний доступ. Тому нові фінтех-сервіси, так. Тут ми зробимо ще багато революційних продуктів", - додав Федоров.
Як повідомлялося, Мінцифри готується до бета-тестування кількох нових документів у застосунку «Дія».