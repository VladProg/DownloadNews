Ще вісім інтернет-платформ, соціальних мереж та технологічних компаній висловили бажання приєднатися до Кодексу ЄС проти дезінформації, який на добровільній основі вже об’єднує глобальні мультимедійні ресурси, такі як Google, Facebook, Twitter, TikTok та Microsoft.

Про це повідомляє Укрінформ з поисланням на повідомлення Європейської комісії.
«Ще вісім перспективних учасників взяли участь у процесі перегляду Кодексу проти дезінформації під час Асамблеї компаній, що вже підписали цей документ. Вони висловили бажання взяти на себе посиленні зобов’язання відповідно до оновленої версії Кодексу… Перелік цих перспективних підписантів включає відеоплатформу Vimeo, соціальну мережу нового типу Clubhouse, технологічну рекламну компанію DoubleVerify, а також розробників спеціалізованих засобів та рішень для боротьби проти дезінформації - Avaaz, Globsec, Logically, NewsGuard та WhoTargetsMe», - йдеться у повідомленні.
Як зазначається, практика боротьби з дезінформацією в умовах пандемії COVID-19 виявила певні недосконалості існуючого Кодексу, що були пов’язані із недостатньою інформаційною взаємодією між платформами та країнами-членами Євросоюзу, відсутністю належного моніторингового механізму щодо дезінформації, недостатнім доступом до інтернет-платформ дослідницьких мережевих організацій, що спеціалізуються на боротьбі проти дезінформації. Оновлений Кодекс усуває значну частину цих недоліків, що перетворює його на потужний інструмент боротьби з дезінформацією на рівні усього Євросоюзу.
«Я вітаю нових гравців ринку, які відгукнулися на наш заклик та приєднуються до Кодексу. Закликаю всіх інших, включаючи платформи, месенджери та учасників рекламної екосистеми приєднатися якомога швидше, щоб взяти участь у процесі вдосконалення документа… Всі учасники ринку мають особливу відповідальність за упередження поширення та монетизації дезінформації», - зауважила з цього приводу віцепрезидент Єврокомісії Вера Юрова.
Як повідомлялося, ЄС вперше представив Кодекс проти дезінформації для інтернет-платформ у 2019 році, коли під час підготовки до європейських виборів та в ході їх проведення Євросоюз зіткнувся із масованими спробами інформаційних маніпуляцій онлайн, в тому числі з боку іноземних державних та недержавних гравців. У травні 2021 року Єврокомісія оприлюднила рекомендації щодо посилення цього документа на основі практичного досвіду боротьби проти недостовірної інформації та інформаційних маніпуляцій під час пандемії коронавірусу.