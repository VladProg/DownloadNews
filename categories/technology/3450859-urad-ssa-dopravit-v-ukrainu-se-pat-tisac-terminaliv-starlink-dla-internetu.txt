Уряд США забезпечить фінансування та доставку в Україну терміналів супутникового Інтернету Starlink компанії SpaceX Ілона Маска.

Про це передає Укрінформ з посиланням на CNN.
У вівторок Агентство США з міжнародного розвитку (USAID) оголосило про постачання 5000 терміналів, що гарантуватиме функціонування Інтернету в Україні на випадок руйнування росією інфраструктури зв'язку.
Супутникові термінали Starlink забезпечать необмежений доступ до Інтернету у будь-якій точці України, «навіть якщо жорстока агресія Путіна призведе до розриву оптоволоконного або стільникового зв'язку», ідеться у заяві USAID.
Ілон Маск активував послуги Starlink для України в лютому й розпочав постачання терміналів.
Нагадаємо: SpaceX із травня 2019 року запустила понад 2000 супутників Starlink і планує вивести на орбіту ще близько 42000 протягом наступних кількох років.