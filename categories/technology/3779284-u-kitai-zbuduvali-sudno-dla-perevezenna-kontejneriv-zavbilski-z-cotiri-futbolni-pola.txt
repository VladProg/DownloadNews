У Китаї у місті Наньтун східної провінції Цзянсу спустили на воду надвеликий контейнеровоз місткістю майже 24,2 тисячі двадцятифутових еквівалентів (TEU).

Про це повідомляє CGTN, передає Укрінформ.
Судно має довжину 400 метрів, як чотири футбольні поля, ширину 61,3 метра й висоту 33,2 метра та максимальний шар штабелювання контейнерів, еквівалентний висоті 22-поверхового будинку. Завдяки цим характеристикам воно може перевозити до 24 188 стандартних контейнерів (TEU – умовна одиниця вимірювання місткості вантажних транспортних засобів, що відповідає кількості стандартних двадцятифутових контейнерів).
Новий контейнеровоз отримав назву «фортеця на морі», оскільки здатний перевозити найважчі контейнери і загалом спроможний транспортувати до 228 тисяч тонн вантажу.
Це четверте судно в серії з шести подібних надвеликих контейнеровозів, побудованих компанією Nantong COSCO Khi Ship Engineering, новітньою судноверф'ю з Наньтуна, обладнаною передовими системами безпеки, засобами захисту навколишнього середовища й енергозберігаючими технологіями, що дозволяє будувати надвеликі контейнеровози з сучасними системами інтелектуального управління й дотриманням суворих екологічних вимог.
Як повідомляв Укрінформ, побудований у Китаї найбільший у світі мегаконтейнеровоз MSC Irina здійснив свій перший комерційний рейс із контейнерного терміналу в порту Циндао на сході Китаю.
Фото: CMG