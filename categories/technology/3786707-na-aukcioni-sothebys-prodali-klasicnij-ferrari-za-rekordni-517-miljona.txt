На аукціоні Sotheby’s в американському Нью-Йорку продали класичний 1962 Ferrari 330 LM / 250 GTO за рекордні $51,7 мільйона.

Як передає Укрінформ, про це повідомляє Bloomberg.






Це був найдорожчий Ferrari, коли-небудь продаваний на аукціоні, і найдорожчий класичний автомобіль, проданий публічно в будь-якій точці світу цього року.
Джим Джегер, відомий колекціонер зі штату Огайо та співзасновник компанії, яка виробляла радари Escort, володів автомобілем майже чотири десятиліття до його продажу.
Речник аукціонного дому Sotheby’s не назвав ім'я нового власника.
Зазначається, що остаточна ціна 1962 Ferrari 330 LM / 250 GTO склала 47 мільйонів доларів США, проте премія покупця в розмірі 10% довела загальну ціну лота до 51,7 мільйона доларів.
Попри рекорд остаточна ціна продажу була нижчою за очікування. За кілька днів до продажу, Sotheby’s ще вказував вартість автомобіля у «понад» 60 мільйонів доларів США.
Автомобіль продали менш ніж за 20 хвилин.
Слід зауважити, що найдорожчим автомобілем, коли-небудь проданим на аукціоні, залишається Mercedes-Benz 300 SLR Uhlenhaut Coupe 1955 року. За нього заплатили 142 мільйони доларів у 2022 році.
Як повідомляв Укрінформ, на аукціоні Henry Aldridge&Son in Devizes у британському графстві Вілтшир продали карту вечірнього меню затонулого лайнера «Титанік».
Фото: Sotheby’s