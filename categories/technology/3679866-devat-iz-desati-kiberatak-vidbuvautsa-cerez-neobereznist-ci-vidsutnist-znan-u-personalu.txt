У Державній службі спеціального зв'язку та захисту інформації розповіли, як компаніям, зокрема, медіа, захиститися від кібератак.

Про це повідомив кореспонденту Укрінформ голова Держспецзв'язку Юрій Щиголь.
«Щоб зменшити ризики, радимо усім компаніям, і учасникам медіаспільноти, зокрема, постійно проводити аудит кібербезпеки власних систем для вчасного виявлення ймовірних прогалин у захисті та визначення кроків для їх ліквідації. Сформуйте надійну команду: без професіоналів, які опікуватимуться питаннями кіберзахисту, буде важко підтримувати задовільний рівень кіберстійкості. Однією із невід’ємних умов підвищення рівня безпеки є навчання співробітників, адже, за статистикою, 9 із 10 кібератак відбуваються саме через необережність, неуважність чи відсутність знань персоналу», - зазначив він.
Водночас Щиголь наголосив, що у другому півріччі минулого року фахівці Держспецзв’язку зіткнулися з понад десятком серйозних кібератак на медіа, метою яких, зазвичай, було стирання даних. Підкреслюється, що хибним варіантом дій в умовахї кібервійни є сподівання, що кіберзловмисники можуть обійти увагою певні компанії.
Відтак зв’язківець рекомендує не нехтувати стандартними способами захисту: встановлювати складні паролі з різним регістром літер і спеціальними символами. Водночас не варто зберігати паролі у доступних місцях. Також рекомендується використовувати двофакторну автентифікацію в усіх сервісах, де є така функція.
«Підходи до захисту власних акаунтів у різних соціальних мережах мають багато спільного. Головне завдання – не дати зловмисникам доступу до акаунту. Для цього варто не ігнорувати наявних у застосунках систем захисту й бути обачним самому», - підкреслив голова відомства.
Щиголь наголосив, що керівники компаній і кожен окремий громадянин несуть пряму відповідальність за інформаційні ресурси, які перебувають у їхній власності чи користуванні.
«Якщо ж ви помітили якусь незвичну активність у власній мережі чи маєте підозри, що ваші ресурси були атаковані, варто одразу звертатися до фахівців. Також допомогу за вашим зверненням готова надати наша Урядова команда реагування на комп’ютерні надзвичайні події України (CERT-UA)», - зауважив голова Держспецзв'язку.
Як повідомлялося, за даними Інституту масової інформації, за 11 місяців війни на медіа було здійснено 42 кібератаки.
В останньому звіті Дежспецзв’язку зазначається, що російські хакери замість атаки на організації-цілі за допомогою фітингу почали зміщувати акцент на використання технічних вразливостей установ, які надають послуги операторам критичної інформаційної інфраструктури, зокрема, розробників та інтернет-провайдерів.