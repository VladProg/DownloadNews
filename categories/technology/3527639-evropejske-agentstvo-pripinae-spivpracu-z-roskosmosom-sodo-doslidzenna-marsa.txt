Європейське космічне агентство (ESA) остаточно припиняє співпрацю з російською державною корпорацією «роскосмос» щодо програми дослідження планети Марс.

Як передає Укрінформ, про це написав у Твіттері генеральний директор агентства Йозеф Ашбахер.
«Рада ЕСА розглянула питання щодо місії ExoMars стосовно марсохода й посадкової платформи, визнавши, що обставини, які призвели до припинення співпраці з роскосмосом – війна в Україні і зумовлені нею санкції – продовжують превалювати», - зазначив він.
У результаті цього Рада доручила йому офіційно припинити раніше призупинену співпрацю з роскосмосом щодо місії ExoMars, пояснив Ашбахер.
За його словами, інформацію про подальші дії з іншими партнерами буде оприлюднено на брифінгу для ЗМІ 20 липня.
Як повідомлялося, 24 лютого рф розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, вбивають мирне населення.
Після початку війни проти росії були запроваджені масштабні санкції з боку світової спільноти.