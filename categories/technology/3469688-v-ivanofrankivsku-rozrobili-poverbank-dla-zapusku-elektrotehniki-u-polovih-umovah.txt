В Івано-Франківській майстерні розробили для військових повербанк, від якого в польових умовах можна зарядити телефони, запустити автомобілі, рації та дрони.

Про це в ефірі місцевого телебачення «Галичина» розповів співзасновник франківської майстерні Артур Шкрібляк, передає Укрінформ.
«Ми попрацювали над прототипом і в нас вийшло значно краще, ніж всі це очікували. Зараз ці повербанки будуть виїжджати на передову, у польові умови. Ми пробували це там. Від них можна буде заряджати не лише телефони, а й запускати автомобілі, рації, дрони і іншу електротехніку та все необхідне і користуватись досить тривалий час», - зазначив Шкрібляк.

У майстерні розповідають, що за розробкою таких повербанків звернулись військові з передової, де часто немає світла. Створений повербанк пропонує швидкість заряду до 2-х годин і його має вистачити майже на тиждень. Період зарядки повербанку триває 3 години завдяки швидкозарядним акумуляторам.
«Це можна зробити дуже швидко під час ротації і повернутись до бойових дій», - зауважив Шкрібляк.
Вага винаходу сягає 9,5 кг. У майстерні повербанк хочуть удосконалити так, аби він вміщався у наплічник.
Наразі військові замовили у майстерні близько 300 повербанків. Аби виконати прохання, майстри збирають кошти на комплектуючі.
Як повідомлялося, з 24 лютого триває повномасштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл.