Послуга щодо належного користувача автомобіля в застосунку "Дія" отримує додатковий функціонал: відсьогодні можна у кілька кліків не лише призначити, а й скасувати належного користувача.

Про це поінформувала пресслужба Міністерства внутрішніх справ України, передає Укрінформ.
"Тепер і у "Дії" можна не тільки призначити, а й скасувати шеринг транспортного засобу. Щоб скористатися послугою, ви маєте здійснити кілька кроків", — уточнюється у повідомленні.
Для цього власнику авто необхідно авторизуватися в "Дії", вибрати пункт "Послуги" — "Шеринг авто" — "Скасувати шеринг"; перевірити сформовану заяву про скасування та підписати її.
Зі свого боку належному користувачу, який хоче ініціювати скасування, необхідно: авторизуватися в "Дії"; обрати пункт "Свідоцтво про реєстрацію транспортного засобу" і натиснути пункт "Меню"; вибрати пункти "Відмовитися від користування авто" — "Почати"; та пошерити сформований екран із запитом власнику для підтвердження.
У МВС інформують, що скасування відбудеться автоматично, і свідоцтво про реєстрацію авто зникне з "Дії" належного користувача.
Належний користувач — це той, хто користується авто, яке йому не належить, але на законних підставах. За вчинення правопорушень має відповідати той, хто був за кермом, а не власник транспортного засобу. Зазвичай таке призначення відбувається на певний період. Цей період визначає власник і той, кому дають транспортний засіб у користування.
Це може бути від 1 дня і до кількох років — залежить від домовленостей осіб. Після того, як визначений громадянами термін вичерпався, скасування відбувається автоматично. Також раніше можна було скасувати шеринг авто при особистому зверненні до сервісного центру МВС або в електронному кабінеті водія.
Фото: Мінцифри