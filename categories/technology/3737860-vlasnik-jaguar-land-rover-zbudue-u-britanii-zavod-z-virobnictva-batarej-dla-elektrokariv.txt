Автомобільний концерн Tata Motors, який є власником бренду Jaguar Land Rover, оголосив про плани будівництва заводу з виробництва акумуляторів для електромобілів у Великій Британії.

Як передає Укрінформ, про це повідомляє Sky News.
Виробництво на новому підприємстві має розпочатися у 2026 році.
У Tata Motors заявили, що планують інвестувати понад 4 мільярди фунтів стерлінгів, а прем’єр-міністр Ріші Сунак зазначив, що на новому заводі створять тисячі кваліфікованих робочих місць для британців по всій країні.
Зазначається, що ця угода є «кульмінацією» місяців переговорів компанії з британським урядом.
За даними Tata Group, це одна з найбільших інвестицій у британський автомобільний сектор, і до 2030 року гігафабрика забезпечить половину необхідного виробництва акумуляторів.
Це перша гігафабрика компанії за межами Індії.
«Багатомільярдні інвестиції Tata Group у новий завод акумуляторів у Великій Британії є свідченням потужності нашої автомобільної промисловості та її кваліфікованих працівників», — додав прем’єр Сунак.
Як повідомляв Укрінформ, GM Korea Co., південнокорейський підрозділ General Motors Co., випустив оновлений компактний позашляховик Trailblazer у Південній Кореї.