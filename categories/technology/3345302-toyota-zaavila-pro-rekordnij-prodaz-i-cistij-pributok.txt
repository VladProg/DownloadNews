Японська автомобілебудівна компанія Toyota повідомила про рекордний продаж і чистий прибуток у першій половині поточного фінансового року.

Як передає Укрінформ, про це повідомляє NHK.
Продажі були сприятливими у Північній Америці, де попит стрімко відновлюється через ослаблення пандемії.
Toyota повідомила, що сума продажів усієї групи в період з квітня по вересень становила близько 135 млрд доларів. Чистий прибуток зріс на 142% до 13 млрд доларів.
Компанія була змушена скоротити випуск своєї продукції з серпня через коронавірусні локдауни в Південно-Східній Азії. Однак їй вдалося мінімізувати вплив пандемії шляхом покращення постачання напівпровідників та інших комплектуючих.
Автомобілебудівна компанія підвищила свій прогноз чистого прибутку для фінансового року, який закінчується в березні, з 20 млрд до 21,8 млрд доларів.
Як повідомляв Укрінформ, японська автомобілебудівна компанія Toyota планує випустити сім моделей електрокарів до 2025 року.
Фото: blog.caranddriver.com