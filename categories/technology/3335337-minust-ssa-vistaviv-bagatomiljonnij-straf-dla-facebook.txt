Американська компанія Facebook має виплатити уряду США понад $14 мільйонів у вигляді штрафів та компенсацій через порушення правил прийому на роботу іноземців.

Про це повідомило у вівторок видання The Wall Street Journal, передає Укрінформ.
«Facebook Inc. погодився виплатити фінансовий штраф у межах домовленості з урядом США, який звинуватив компанію в незаконному резервуванні прибуткових робочих місць для працівників-іммігрантів», - зазначається в повідомленні.
Покарання для компанії, яка керує глобальною соцмережею, накладено через те, що вона сприяла отриманню «зелених карт» для іноземних працівників на основі працевлаштування – замість того, щоби спочатку пропонувати робочі місця фахівцям зі США.
За інформацією американського Мін'юсту, Facebook виплатить уряду $4,75 мільйона, а також додаткові $9,5 мільйонів в якості фінансової компенсації, призначеної відділом Мін’юсту з громадянських прав.
Як повідомлялося, за американським законодавством, перед тим, як наймати іноземців за спеціальною візою, працедавець у США повинен довести уряду, що він не може знайти кваліфікованих американських працівників для заповнення вакансій.