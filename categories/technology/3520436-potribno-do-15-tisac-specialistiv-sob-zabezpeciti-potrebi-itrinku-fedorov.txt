Віцепрем'єр-міністр – міністр цифрової трансформації Михайло Федоров вважає, що для забезпечення потреб українського ІТ-ринку на найближчі пів року - рік потрібно близько 15 тисяч відповідних фахівців.

Таку думку він висловив в ефірі телемарафону #UAразом, передає кореспондент Укрінформу.
«Від початку війни ІТ-галузь щороку розвивалась на 20-30%. Якщо подивитись на минулий рік, то 30-40 тисяч спеціалістів не вистачало ринку, аби забезпечити усі його потреби. Цьогоріч ми планували запустити програму на 15 тисячі фахівців. Але у зв’язку з війною структура ринку змінюється. Потрібно подивитись кілька місяців на тенденцію. Але мій прогноз: на найближчі пів року - рік потрібно 10-15 тисяч спеціалістів, щоб забезпечити потреби ІТ-ринку», - сказав Федоров.
Він уточнив, що сьогодні представники ІТ-сфери продовжують активно працювати та створюють нові робочі місця. І вже цьогоріч є ймовірність вийти на ті робочі темпи, які були торік.
Як повідомлялося, Мінцифри разом із партнерами, блокчейн-екосистемою Binance та Львівським ІТ-кластером, запускає проєкт IT Generation. Завдяки йому українці зможуть безоплатно набути професію у сфері IT. У липні розпочнеться прийом заявок від шкіл, у серпні — від студентів.
Навчання за програмою триватиме від 2 до 6 місяців. У проєкті зможуть взяти участь громадяни України віком від 21 до 60 років, які не здобувають формальну освіту та не мають кваліфікації й досвіду роботи в ІТ.