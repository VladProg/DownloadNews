Польські програмісти з групи Squad303 створили спеціальний вебсайт (1920.in), який дозволяє подолати цензуру в росії щодо війни в Україні.

Цей ресурс дозволяє шляхом автоматичної вибірки надсилати повідомлення про наслідки війни росії проти України мільйонам абонентів телефонного зв’язку, а також на електронні скриньки жителів рф, повідомляє Укрінформ із посиланням на Wall Street Journal.
Зокрема, програмісти отримали доступ до 20 млн номерів мобільних телефонів і близько 140 млн адрес електронних скриньок абонентів, які належать росіянам та російським компаніям.
Сайт шляхом автоматичної вибірки генерує номери й адреси з цих баз даних і дозволяє будь-кому з різних кінців світу надсилати росіянам повідомлення, включаючи готове повідомлення російською мовою із закликом обійти цензуру у ЗМІ, запроваджену путіним, а також повалити його режим.
“Нашою метою було зламати стіну цифрової цензури путіна, щоб росіяни не були повністю відрізані від світу та реалій того, що росія робить в Україні”, – заявив один з учасників Squad303.
Як зазначає видання, з моменту запуску сайту, 6 березня, тисячі людей з усього світу використовували його для надсилання мільйонів повідомлень російською мовою, відео- та фотоматеріалів про війну, фактів атак росіян на цивільне населення в Україні.
За словами одного з представників Squad303, з моменту створення веб-сайту через нього було відправлено майже 7 млн SMS-повідомлень та 2 млн електронних листів.
Адреса сайту, 1920.in, символізує рік польсько-більшовицької війни. Натомість, назва групи Squad303 має стосунок до назви польської ескадрильї військових пілотів, які брали участь у бойових вильотах з території Великої Британії під час Другої світової війни.
Видання нагадує, що з початку російського вторгнення в Україну кремль закрив або піддав цензурі всі незалежні ЗМІ в росії, а також обмежив доступ до західних соціальних мереж, таких як Twitter, Facebook та Instagram. Водночас новий закон передбачає за публікацію "фейкових новин" про російську збройну агресію в Україні ув'язнення строком до 15 років.
Як повідомляв Укрінформ, президент рф володимир путін 24 лютого оголосив війну Україні та розпочав масштабне вторгнення. В Україні запровадили військовий стан та оголосили загальну мобілізацію.
За даними Генштабу ЗСУ, від початку війни, станом на 12 березня загальні бойові втрати російських загарбників становлять понад 12 тис. живої сили, 362 танки, 58 літаків, 135 артсистем та інше.