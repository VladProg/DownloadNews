У Британії під час AI Safety Summit представники 29 урядів, зокрема США, Австралії, ЄС та Україна, підписали декларацію Блетчлі з безпеки штучного інтелекту.

Як передає Укрінформ, про це повідомляє пресслужба Мінцифри.
«Ми маємо слідувати світовим трендам розвитку інновацій. Коли йдеться про кібербезпеку, ШІ може як значно підвищувати захищеність систем, так і спрощувати процес проведення кібератак і робити їх більш успішними. Важливо знайти баланс між регулюванням цієї технології, при цьому не зупиняючи її розвиток», — наголосив заступник міністра цифрової трансформації Георгій Дубинський, який представляв на саміті Україну.
Зазначається, що одна з головних цілей декларації — колективна домовленість країн щодо розробки та імплементації ризик-орієнтованих політик регулювання ШІ, які б унеможливлювали негативні наслідки. Водночас на саміті наголосили, що штучний інтелект є корисною технологією для економічного зростання та сталого розвитку. Але технологія не може розвиватися без будь-якого нагляду й потребує встановлених «правил гри».
Згідно з декларацією, яку оприлюднив уряд Великої Британії, подальша робота буде зосереджена на вивченні ризиків використання ШІ та виробленні з їх урахуванням політики безпеки.
Наголошується, що системи ШІ вже застосовуються в багатьох сферах повсякденного життя, включаючи житло, зайнятість, транспорт, освіту, охорону здоров'я, правосуддя, і їх використання, ймовірно, зростатиме, тому зростатимуть і ризики.
«Значні ризики можуть виникнути через потенційні навмисні зловживання або ненавмисні проблеми контролю, пов'язані з узгодженням з людськими намірами. Ці проблеми частково пов'язані з тим, що ці можливості не до кінця вивчені і тому їх важко передбачити. Ми … занепокоєні ризиками в таких сферах, як кібербезпека і біотехнології, а також там, де передові системи ШІ можуть посилити такі ризики, як дезінформація. Існує потенціал для серйозної, навіть катастрофічної шкоди, як навмисної, так і ненавмисної», - йдеться у декларації.
У документі зазначається, що багато ризиків, пов'язаних зі штучним інтелектом, за своєю природою є міжнародними, і «тому їх найкраще вирішувати в рамках міжнародного співробітництва».
Росія і країни Південного Кавказу в конференції участі не брали і текст не підписували.
Як повідомляв Укрінформ, Італія під час головування у G7 наступного року проведе велику конференцію щодо штучного інтелекту.
Фото: Мінцифри