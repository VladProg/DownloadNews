У четвер, 13 січня, відбудеться запуск українського космічного апарата «Січ-2-30» («Січ-2-1») з ракетою-носієм Falcon 9 в межах місії Transporter 3.

Як передає Укрінформ, онлайн-трансляцію можна дивитися на ютуб-каналі SpaceX.
Запуск відбудеться зі стартового комплексу SLC-40 на базі ВПС США на мисі Канаверал о 17:25 за київським часом.



На запуск дається 29-хвилинне стартове вікно.
Супутник "Січ-2-30" виготовлений КБ "Південне" (місто Дніпро) для моніторингу використання земель, рослинності, лісових і водних ресурсів, ліквідації наслідків стихійних лих.
Окрім того, за допомогою супутника можна буде отримувати дані про створення інженерних споруд, переміщення військової техніки та кораблів.
Супутник має стати першим за останні 10 років вітчизняним апаратом дистанційного зондування Землі.
Спочатку він розроблявся під назвою «Січ-2-1», потім він був перейменований у «Січ-2-30», оскільки його планували запустити до 30-річчя незалежності України. Супутник є дещо покращеною версією Січ-2, який, у свою чергу, був дещо доробленою версією EgyptSat-1. Маса супутника – 180 кг.
8 грудня 2021 року супутник вирушив з аеропорту «Бориспіль» до США, в космічний центр імені Кеннеді для підготовки до запуску.
Спочатку запуск «Січ-2-30» на навколоземну орбіту було заплановано на 10 січня 2022 року, але потім перенесли на 13 січня.