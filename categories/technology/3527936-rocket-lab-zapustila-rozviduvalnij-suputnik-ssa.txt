Компанія Rocket Lab запустила у середу, 13 липня, ракету-носій Electron із американським розвідувальним супутником NROL-162 на борту.

Як передає Укрінформ, про це повідомляє Space.com.
Зазначається, що це вже був 28-й запуск для 19-метрової Electron.

Ракета стартувала з космодрому у Новій Зеландії о 09.30 годині за київським часом. Вже через годину супутник NROL-162 був виведений на заплановану орбіту.
У Rocket Lab наголосили, що NROL-162 зміцнить здатність Національного управління військово-космічної розвідки США надавати широкий спектр своєчасної розвідувальної інформації особам, які приймають рішення, і аналітикам розвідки для захисту життєво-важливих інтересів Сполучених Штатів і підтримки гуманітарних зусиль у всьому світі.
Очікується, що вже 23 липня ракета-носій Electron буде запущена у Новій Зеландії з наступним розвідувальним супутником NROL-199.
Як повідомляв Укрінформ, Китай успішно запустив новий ретрансляційний супутник Tianlian II-03 із космодрому в провінції Сичуань.