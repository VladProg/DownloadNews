Світовий гігант безалкогольних напоїв Coca-Cola випустив обмежену серію газованої води, створеної за допомогою технології на основі штучного інтелекту.

Як передає Укрінформ, про це повідомляє CNBC.
Смак напою Coca-Cola Y3000 назвали «першим футуристичним смаком, створеним спільно з людиною та штучним інтелектом».
За словами представника компанії, розробка Y3000 проходила у два етапи. Спочатку дослідники Coca-Cola зібрали «ключові смакові переваги та тенденції, щоб зрозуміти, яким споживачі уявляють смак майбутнього».
Потім ця інформація була перероблена системою штучного інтелекту Coca-Cola, щоб «допомогти розробити смакові профілі та поєднання».
Coca-Cola не описує в жодному зі своїх матеріалів, який саме новий смак, але напій буде як з цукром, так і без нього.
Крім цього, штучний інтелект використовувався для розробки футуристичної упаковки тонкої банки, яка має піксельний логотип, а також фіолетові, рожеві та сині відтінки.
Крім того, Coca-Cola об’єднується з брендом вуличного одягу класу люкс Ambush, щоб випустити колекцію цієї осені.
Як повідомляв Укрінформ, американська компанія Meta презентувала SeamlessM4T, модель на основі штучного інтелекту, що може перекладати та транскрибувати на близько 100 мов світу.
Фото: Sopa Images | Lightrocket | Getty Images