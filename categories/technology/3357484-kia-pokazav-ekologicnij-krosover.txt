Південнокорейська компанія Kia презентувала на автосалоні Seoul Mobility Show у Сеулі новий позашляховик 2022 Kia Niro.

Як передає Укрінформ, про це повідомляє CarBuzz.
Центром уваги Kia в її нових кросоверах є саме екологічність.

За словами президента та генерального директора Kia Хо Сунг Сонга, «повністю новий Kia Niro дозволяє легко вести екологічний спосіб життя завдяки екологічно чистим матеріалам, передовим технологіям та електричним силовим агрегатам, авто також відповідає практичним потребам клієнтів».

У новому позашляховику Kia додала спеціальний режим керування Greenzone Drive Mode. Він автоматично перемикає автомобіль з гібридного режиму на режим електрокара.

Ба більше, під час руху в так званих зелених зонах, таких як житлові райони, Niro використовує навігаційні підказки та дані історії водіння, щоб автоматично рухатися більш ефективно. Режим також може розпізнавати улюблені місця водія, де зазвичай активується режим електрокара.

Більше технічних подробиць позашляховика, його ціну та дату випуску 2022 Kia Niro буде оголошено пізніше.

Як повідомляв Укрінформ, американська компанія Ford Motor Company презентувала 24 листопада новий позашляховик 2023 Ford Ranger.