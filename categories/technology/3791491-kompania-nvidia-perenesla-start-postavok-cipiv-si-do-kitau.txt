Американський технологічний гігант Nvidia повідомив клієнтів у Китаї, що старт виробництва нових чипів зі штучним інтелектом (ШІ), розробленого з урахуванням експортних обмежень для Китаю, відкладається до першого кварталу наступного року.

Про це повідомляє в п’ятницю Reuters із посиланням на два джерела, обізнаних із процесом, передає Укрінформ.
«Відкладений чип – це H20, найпотужніший із трьох чипів, орієнтованих на Китай, які Nvidia розробила з дотриманням нових експортних обмежень США», - зазначається в повідомленні.
Раніше очікувалося, що каліфорнійський гігант випустить нові чипи для штучного інтелекту вже 16 листопада. Причому зараз, за словами джерел, може йтися про терміни поставок не раніше лютого-березня наступного року. При цьому уточнюється, що H20 затримуються через проблеми, які виникли у виробників серверів при інтеграції чипів.
Як повідомляв Укрінформ, проти Китаю діють системні експортні обмеження США, які охоплюють, в тому числі звуження поставок до КНР сучасних технологій, зокрема й технологій штучного інтелекту. Наразі багато країн намагаються пристосувати ШІ у військових цілях.