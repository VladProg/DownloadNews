Укртелеком повернув інтернет абонентам міста Барвінкове, що на Харківщині, та у ряді міст на Миколаївщині.

Про це Держспецзв’язку повідомляє в Телеграмі, передає Укрінформ.
"Ремонтні бригади Укртелекому налагодили роботу волоконно-оптичної лінії зв’язку на Харківщині та повернули інтернет абонентам міста Барвінкове. Фахівці компанії відновили надання інтернет-послуг і телефонії жителям Нової Одеси, Веселинового, Єланця, Баштанки й Нового Бугу в Миколаївській області. Також відновлено роботу магістральної волоконно-оптичної лінії зв’язку на дільниці Бахмут – Слов’янськ Донецької області", - йдеться в повідомленні.
Зазначається, що переважна більшість країни забезпечена сигналом українських телеканалів. Концерн радіомовлення, радіозв'язку та телебачення, який належить до сфери управління Держспецзвʼязку, незважаючи на обставини, продовжує робити усе від нього залежне, щоб українці отримували правдиву інформацію про ситуацію в країні. Супутникове мовлення працює стабільно.
Як повідомлялося, в Україні повністю або частково припинена робота понад 3 000 базових станцій мобільних операторів, а також пошкоджено або зруйновано понад 20% телекомунікаційної інфраструктури внаслідок збройної агресії російської федерації проти України.