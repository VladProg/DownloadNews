Компанія Rocket Lab запустить два невеликі супутники для NASA, які допоможуть ученим краще зрозуміти, як потепління клімату вплине на масивні шельфові льодовики на полюсах Землі.

Про це повідомляє TechCrunch, передає Укрінформ.
Місія PREFIRE (Polar Radiant Energy in the Far-InfraRed Experiment або ж Енергія полярного випромінювання в експерименті далекого інфрачервоного діапазону) збиратиме дані про те, скільки енергії далекого інфрачервоного діапазону випромінюється на полюсах і як ці випромінювання змінюються протягом дня та року. Далеке інфрачервоне випромінювання є погано вивченою частиною енергетичного спектру Землі, хоча майже 60% арктичних випромінювань відбувається на цих довжинах хвиль, пише видання.
Два супутники Cubesat, кожен розміром з хлібину, будуть оснащені мініатюрним приладом під назвою тепловий ІЧ-спектрометр.
Під час двох запусків, запланованих на травень 2024 року, Rocket Lab використовуватиме свою ракету Electron, щоб вивести супутники на орбіту, де вони збиратимуть дані щонайменше 10 місяців.
Запуски відбуватимуться зі стартового майданчика Rocket Lab у Новій Зеландії.
Як повідомляв Укрінформ, компанія Rocket Lab за допомогою ракети Electron запустила два комерційні супутники радіолокаційної зйомки Землі Capella-9 і Capella-10.
Фото: Rocket Lab