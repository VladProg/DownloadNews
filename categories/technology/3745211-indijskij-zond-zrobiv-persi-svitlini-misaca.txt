Індійське космічне агентство (ISRO) опублікувало перші зображення Місяця, зроблені космічним кораблем Chandrayaan-3, який вийшов на навколомісячну орбіту в суботу.

Як передає Укрінформ, про це повідомляє BBC.
На зображеннях видно, як кратери на поверхні Місяця стають все більшими в міру наближення космічного корабля до планети.


Фото: ISRO


Зазначається, що Chandrayaan-3 з орбітальним апаратом, посадковим модулем і місяцеходом має сісти на поверхню Місяця 23 серпня.
У разі успіху Індія стане першою країною, корабель якої сів поблизу малодослідженого південного полюса Місяця.
Країна стане четвертою з тих, які здійснили м’яку посадку на Місяць після США, Радянського Союзу та Китаю.
Космічний корабель обертався навколо Землі приблизно 10 днів, потім його відправили на місячну орбіту минулого вівторка і успішно вивели на заплановану орбіту в суботу.
Як повідомляв Укрінформ, 14 липня Організація космічних досліджень і розробок Індії (ISRO) запустила місію Chandrayaan 3 на Місяць.