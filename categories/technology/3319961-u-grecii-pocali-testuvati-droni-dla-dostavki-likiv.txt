Влада грецького міста Трікала почала тестувати дрони для доставки ліків у віддалені регіони.

Як передає Укрінформ, про це повідомляє Ekathimerini.
Червоний дрон із чотирма роторами пролетів 3 кілометри із Трікали, що на північному заході Греції, до Лептокарії.

Всього безпілотник здійснив дві зупинки - коли приземлився біля аптеки та у полі одного з фермерів.
«Технології можуть дати реальні рішення для реальних проблем, які ми маємо. Сьогодні ми перевозили ліки з аптеки, завтра це може бути транспортування ліків для допомоги в екстреному випадку», - заявив мер Трікали Дімітріс Папастерджію.
Чиновники заявили, що проєкт із доставки дронами є надзвичайно важливим під час пандемії COVID-19, адже він, зокрема, націлений на обслуговування людей з проблемами мобільності.
Як повідомляв Укрінформ, дрон австралійської компанії Infravision зміг розплутати електрокабелі, що знаходилися у віддаленій та недоступній частині електромережі на півночі Сіднея.
Фото: www.ekathimerini.com