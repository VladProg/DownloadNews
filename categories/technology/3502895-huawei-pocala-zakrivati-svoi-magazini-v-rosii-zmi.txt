Китайський виробник смартфонів Huawei почав закривати свої фірмові магазини в росії на тлі санкцій проти росії за вторгнення в Україну.

Як передає Укрінформ, про це повідомляє "Ведомости".
Зазначається, що з 19 офіційних точок Huawei припинили роботу чотири і закриття триватиме найближчими місяцями.
9 квітня Huawei прибрала зі свого магазину AppGallery застосунки російських банків, що потрапили під санкції - ВТБ, «ФК Открытие» и Промсвязьбанка, 12 квітня виробник відключив підтримку карток «Мир» в AppGallery.
6 травня газета The Wall Street Journal з посиланням на джерела повідомила, що деякі великі технологічні компанії з Китаю без офіційних заяв залишають російський ринок. До компаній, які скоротили поставки в росію, увійшли Lenovo і Xiaomi. Наприкінці березня газета Financial Times повідомляла, що Huawei може зіткнутися з новими санкціями з боку Сполучених Штатів, якщо продовжить надавати підтримку росії у сфері телекому. Про те, що США можуть покарати китайські компанії, які допомагають росії, також заявляла міністр торгівлі США Джина Раймондо.
Єльський університет заявляє, що з початку вторгнення росії в Україну російський ринок залишило вже більш як 1000 компаній.
Як повідомлялося, президент рф путін 24 лютого оголосив про повномасштабне вторгнення в Україну, яке здійснюється, у тому числі з території білорусі. В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни росію було піддано масштабним санкціям з боку світової спільноти.