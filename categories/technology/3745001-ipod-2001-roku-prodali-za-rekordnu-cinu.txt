Інвестиційна платформа Rally продала оригінальний iPod, випущений у 2001 році, за $29 000.

Як передає Укрінформ, про це повідомляє портал Imore.
"Оригінальний iPod був проданий за неймовірну суму 29 000 доларів на платформі Rally, що дозволяє людям ефективно купувати акції рідкісних колекційних предметів", - йдеться у повідомленні.
Протягом декількох останніх років платформа Rally пропонувала акції цього рідкісного артефакту за ціною $5 за акцію, і загальна кількість акцій складала 5 000 штук. Але нещодавно один покупець запропонував викупити усі акції за вказану суму, й акціонери погодилися на це. Таким чином, було встановлено новий рекорд вартості для iPod.
Варто відзначити, що у 2001 році цей плеєр був придбаний за $399 (плюс податки), і в комплекті з ним йде оригінальна сумка з Apple Store та чохол.
Фото: Rally