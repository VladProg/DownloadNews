Українська делегація представила 8 стартапів на конференції 4YFN у межах найбільш впливової події в мобільній індустрії Mobile World Congres. Один з них – DeHealth увійшов до п’ятірки найкращих стартапів у сфері цифрового здоров’я.

Про це повідомляє Укрінформ з посиланням на пресреліз, наданий агентству.
«Наша країна має надзвичайно потужний технологічний потенціал і сьогодні українська стартап-екосистема - яскравий цьому доказ. Попри війну вона продовжує розвиватись, народжуються та масштабуються нові інноваційні проєкти. Такі події як 4YFN 2023 – це можливість розповісти світові про технологічну, інноваційну Україну. Нам є чим пишатись», - зазначив заступник міністра цифрової трансформації Олександр Борняков.
Усього в межах заходу українська сторона представила 8 стартапів:
Numo ADHD – програма для підтримки та підвищення продуктивності для людей із синдромом порушення активності та уваги;
Zeely – мобільний вебмагазин і розробник реклами на основі штучного інтелекту;
XSight – ігрова AR-платформа з елементами соціальної мережі;
Finmap – інструмент управління грошовими потоками для малого та середнього бізнесу;
SUITSME – фешн-гра, яка пропонує спробувати себе в ролі стиліста;
DeHealth – децентралізований застосунок на основі ШІ та медичних даних;
Vanongo – платформа, що діджиталізує процеси роздрібної доставки;
Saldo Apps – фінтех-платформа для самозайнятих осіб і мікробізнесу.
У результаті стартап DeHealth увійшов до п’ятірки найкращих в премії від European Connected Health Alliance Group, глобальної структури у сфері цифрового здоров’я. Додаток працює на основі штучного інтелекту та медичних даних і допомагає безпечно зберігати, обмінювати, керувати та монетизувати деперсоналізовані дані.
Інший стартап – BEHOLDER увійшов у ТОР 50 4YFN Awards. Він допомагає проводити дистанційне сканування складу земної поверхні з супутників, за допомогою технологій AI.
Як повідомлялось, MWC найвпливовіша і найбільша подія у сфері мобільних технологій, яка підтримується національними урядами. У її межах пройшла виставка останніх досягнень галузі, а також відбулися анонси та прем'єри технологічних новинок.
Згідно з даними Міністерства бізнесу та праці Каталонії, з 2006 року завдяки участі у конгресі компанії подвоїли свій оборот і збільшили заповнюваність на 38% порівняно з їх першою участю MWC, а стартапи змогли потроїти свій оборот і зростити бізнеси в декілька разів.
Українські команди брали участь в конференції за сприяння Мінцифри, Мінекономіки, Ukrainian Startup Fund та за підтримки Програми USAID «Конкурентоспроможна економіка України».
Фото: elisapolystar.com