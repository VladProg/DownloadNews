Посадковий модуль індійської місячної місії Chandrayaan-3 передав на Землю перші дослідні дані, зібрані на поверхні супутника Землі.

Як повідомляє Укрінформ, про це пише Сіньхуа із посиланням на Індійську організацію космічних досліджень і розробок.

Зазначається, що індійські вчені вперше отримали дані про температурний зріз південного полюса поверхні Місяця.
“Обладнання виміряло температуру зрізу місячного ґрунту довкола південного полюса, аби зрозуміти термальну поведінку поверхні Місяця”, - зауважує Сіньхуа.

Індійський посадковий модуль обладнаний механізмом, спроможним занурюватися у поверхневий шар на глибину до 10 см, використовуючи при цьому десять окремих температурних датчиків.

Як повідомляв Укрінформ, 23 серпня Індія стала четвертою країною, яка змогла успішно здійснили посадку місії Chandrayaan-3 на Місяць.

Місія приземлилася біля південного полюса Місяця і, вивчатиме своє оточення протягом приблизно одного місячного дня (приблизно 14 земних днів).