Жителі Землі зможуть упродовж серпня цього року спостерігати за двома «супермісяцями».

Як передає Укрінформ, про це повідомляє Sky News.
Феномен «супермісяця» відбувається, коли повний місяць знаходиться поблизу своєї найближчої точки до Землі, завдяки чому він виглядає на 14% більшим і на 30% яскравішим порівняно з тим, коли він знаходиться найдальше від нашої планети.
Люди зможуть побачити перший «супермісяць» вже ввечері у вівторок, 1 серпня, коли повний Місяць буде знаходитися від Землі на відстані 357 530 км.
Проте Місяць буде ще ближче до нашої планети в ніч проти середи, 30 серпня, на відстані 357 344 км. Оскільки це другий «супермісяць» у тому ж місяці, його називають «блакитний місяць».
Ці цифри можна порівняти з відстанню близько 405 696 км, коли Місяць знаходиться в найвіддаленішій точці від Землі.
За словами італійського астронома Джанлуки Масі, останній раз два повні «супермісяці» з’являлися в одному місяці у 2018 році, і це явище знову повториться лише у 2037 році.
Як повідомляв Укрінформ, над Україною 9 березня спостерігався «супермісяць».