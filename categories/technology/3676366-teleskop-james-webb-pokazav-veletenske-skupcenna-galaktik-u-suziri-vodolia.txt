Космічний телескоп ESA/NASA James Webb зробив світлину масштабного галактичного скупчення RX J2129.

Як передає Укрінформ, про це повідомляє Європейське космічне агентство (ESA).
Зазначається, що скупчення галактик RX J2129, розташоване приблизно в 3,2 мільярда світлових років від нашої планети в сузір'ї Водолія.
Завдяки гравітаційному лінзуванню це спостереження містить три різні зображення однієї й тієї ж галактики, у якій є наднова.

Гравітаційне лінзування відбувається, коли досить масивне небесне тіло викликає кривину простору-часу достатню для того, щоб змінити напрямок світлових променів від найвіддаленішого фонового об’єкта так, ніби вони пройшли через лінзу.
Астрономи виявили наднову за допомогою спостережень космічного телескопа Hubble від NASA/ESA, вони думають, що знайшли дуже віддалену наднову типу Ia.
Ці наднові завжди створюють досить постійну яскравість — на однаковій відстані одна виглядає такою ж яскравою, як і будь-яка інша — що робить їх особливо корисними для астрономів.
Як повідомляв Укрінформ, космічний телескоп James Webb зробив деталізовану фотографію Стовпів творіння (Pillars of Creation) в туманності Орла.
Фото: ESA