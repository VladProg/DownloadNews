Лялька Барбі, прототипом якої стала італійська астронавтка Саманта Крістофоретті, вирушила разом із фахівцями Європейського космічного агентства у тренувальний рейс.

Як передає Укрінформ, про це повідомляє Reuters.
У межах Всесвітнього тижня космосу виробник іграшок Mattel Inc та Європейське космічне агентство об'єдналися, щоб створити унікальну ляльку та "запустити її в космос".

Зазначається, що ця акція має надихнути молодих жінок на кар'єру у галузях космосу, математики, інженерії та IT-технологій. Частина прибутку від продажу ляльки буде передана організації Women In Aerospace на стипендії дівчатам, котрі вивчають науку про космос. У межах проєкту на сайті ЄКА публікуються освітні матеріали з аерокосмічної галузі, адаптовані для школярів.

Лялька стала іграшковою копією астронавтки Саманти Крістофоретті, яка готується в липні наступного року вирушити на Міжнародну космічну станцію.
"Можливо, ця історія запалить іскру в серці якоїсь дівчини. Це було б неймовірно", - зазначила астронавтка. За її словами, міні-Саманта вже має певний досвід перебування у невагомості.
44-річна Крістофоретті є володаркою рекорду тривалості польоту серед жінок - 199 діб 16 годин 42 хвилини, так само їй належить рекорд тривалості польоту серед усіх астронавтів ЄКА.
Фото: esa.int