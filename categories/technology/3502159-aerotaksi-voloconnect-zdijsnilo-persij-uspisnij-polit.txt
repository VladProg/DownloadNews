Електричне аеротаксі з вертикальним зльотом і посадкою VoloConnect від німецької компанії Volocopter провело перший успішний політ.

Про це повідомляє New Atlas, передає Укрінформ.




Зазначається, що політ, який тривав 2 хвилини й 14 секунд, був здійснений ще у травні, проте компанія оголосила про це публічно тільки тепер.
У Volocopter заявили, що на цьому етапі оцінювались пересування апарата на низькій та високій швидкостях, його здатності переходити між вертикальним і горизонтальним польотами, а також спроможності компенсувати несправність двигуна під час польоту.
VoloConnect розрахований на перевезення чотирьох пасажирів. Крейсерська швидкість аеротаксі становить 180 км за годину, а максимальна - до 250 км за годину. Максимальна відстань польоту не перевищує 100 км.
Компанія планує вже у 2026 році розпочати надавати послуги VoloConnect.
Як повідомляв Укрінформ, великий вантажний безпілотник VoloDrone від компанії німецької Volocopter здійснив перший політ.