У 2024-му році у Канаді можуть розпочатися польотні випробування на космодромі, де використовуватимуть українські ракети.

Як повідомляє кореспондент Укрінформу, про це в інтерв’ю Укрінформу розповів голова Державного космічного агентства України Володимир Тафтай.
“Якщо нашим колегам з “Maritime Launch Services” (MLS, компанія-оператор космодрому – ред.) вдасться все те, що вони запланували, в тому числі, якщо їм вчасно надійдуть усі кошти, то вже за 3 роки вони зможуть перейти до польотних випробувань”, - сказав Тафтай.
Він додав, що “і MLS, і КБ “Південне”, і КБ “Південмаш” зорієнтовані на досягнення результату у максимально стислі терміни”. “Готовність української сторони – 100%. Наскільки я розумію, наші канадські партнери також повністю готові до того, аби приступити до фактичного будівництва комплексу”, - зазначив голова ДКАУ.
За його словами, американська компанія “Nanoracks” уже заявила про свій намір замовляти пускові послуги майбутнього космодрому. “Це – вияв довіри з боку ринку до оператора цього проєкту”, - сказав Тафтай.
Він також наголосив, що майбутній космодром, що працюватиме в Канаді з використанням українських ракет, користуватиметься попитом у світі.
“Комерційні перспективи цього проєкту хороші. Я переконаний, що космодром зможе вдало конкурувати і за технічними параметрами, і за ціною з іншими пусковими майданчиками”, - сказав Тафтай.
Він зазначив, що ринок супутникового зв’язку зростає щорічно. “Вже є проєкти, що передбачають запуск сотень, а іноді й тисяч супутників для створення космічних угруповань. Це – багато роботи”, - додав голова ДКАУ.
Як повідомляв Укрінформ, минулого місяця в канадській провінції Нова Скотія пройшла церемонія закладення “першого каменя” стартового комплексу для запусків космічних апаратів на українському ракетоносії "Циклон-4М".