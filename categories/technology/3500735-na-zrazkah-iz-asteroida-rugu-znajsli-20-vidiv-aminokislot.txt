Міністерство освіти Японії заявило, що дослідники виявили 20 видів амінокислот на зібраних зондом «Хаябуса-2» зразках із астероїда Рюгу.

Як передає Укрінформ, про це повідомляє Kyodo News.
За словами представника міністерства, виявлені кислоти є дуже важливими речовинами для живих істот і можуть дати ключ до розуміння походження життя.
Амінокислоти - це речовини, які утворюють білки, і незамінні для життя. Хоча поки що невідомо, як саме амінокислоти потрапили на стародавню Землю, одна з теорій говорить, що вони були принесені метеоритами, а амінокислоти були виявлені в метеориті, знайденому на Землі.
Зазначається, що у грудні 2020 року капсула, яку перевозив під час шестирічної місії зонд «Хаябуса-2», доставила на Землю понад 5,4 гр поверхневого матеріалу з астероїда Рюгу, розташованого на відстані у понад 300 мільйонів кілометрів від нашої планети.
Початок дослідження Рюгу був спрямований на розгадку таємниць походження Сонячної системи та життя. Попередній аналіз зразків показав наявність води та органічної речовини.
Як повідомляв Укрінформ, минулого року Японське агентство з освоєння аерокосмічного простору JAXA заявило про те, що надало американському агентству NASA проби, взяті з поверхні астероїда Р'югу зондом «Хаябуса-2».