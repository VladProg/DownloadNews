Уряд підтримав законопроєкт, який спрямований на спрощення процедури відведення земельних ділянок для розвитку цифрової інфраструктури.

Про це у Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Законопроєкт спрямований на спрощення процедури отримання постачальниками електронних комунікаційних послуг та/або мереж права на користування земельними ділянками для розгортання та експлуатації електронних комунікаційних мереж та/або інфраструктури для забезпечення покриття населення зв’язком четвертого покоління та мобільним високошвидкісним інтернетом», - зазначив він.
Мельничук уточнив, що проєктом передбачено запровадження механізму отримання земельних ділянок на праві земельного сервітуту, а також розмежування об’єктів будівництва та тимчасових технічних засобів та/або споруд інфраструктури електронних комунікаційних мереж.
Як повідомлялось, Державна служба спеціального зв’язку та захисту інформації отримала в межах проєкту EU4DigitalUA, що фінансується Європейським Союзом, обладнання для потреб Національної телекомунікаційної мережі.