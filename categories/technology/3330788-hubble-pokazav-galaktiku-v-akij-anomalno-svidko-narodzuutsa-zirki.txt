Телескоп Hubble зробив фотографію спіральної галактики NGC 4666, яка знаходиться у сузір'ї Діва.

Як передає Укрінформ, про це повідомляє обсерваторія.
У галактиці, що розташована приблизно за 80 мільйонів світлових років від Землі, нині триває період інтенсивного утворення зірок – так званий спалах зореутворення.
Це спричиняє в NGC 4666 екстремальну «галактичну погоду», відому як «супервітер» - переміщення гігантської кількості газу з центру галактики в космос. «Супервітер» є результатом рушійних вітрів від масивних зірок із нетривалим періодом життя, що утворилися під час спалаху зореутворення в NGC 4666, а також надзвичайно енергійних вибухів наднової.

Два таких вибухи наднових були помічені в NGC 4666 протягом останнього десятиліття - у 2014-му та 2019-му роках. Нещодавно було визначено, що зірка, яка стала надновою 2019 року, в 19 разів більша за Сонце.
Відкривачем спіральної галактики NGC 4666 є британський астроном німецького походження Фрідріх Вільгельм Гершель, який уперше спостерігав за об'єктом 22 лютого 1784.
Як повідомляв Укрінформ, раніше телескоп Hubble зробив фотографію двох взаємодіючих галактик NGC 5953 та NGC 5954.
Фото: NASA