Розроблена в Україні платформа електронного врядування «Дія» не лише сприяє кращому наданню послуг населенню, але й забезпечує більшу прозорість та протидію корупції й фактично переносить демократію в майбутнє.

Про це йшлося в вівторок під час презентації українського додатку «Дія» в Вашингтоні, проведеній Агентством США з міжнародного розвитку (USAID) й Міністерством цифрової трансформації України, передає власкор Укрінформу.






Презентація «Дії» у Вашингтоні/Фото: Ярослав Довгопол




























«Український народ бореться за те, щоби захистити майбутнє демократії, але він також впродовж років наполегливо працював за лаштунками, щоби перенести демократію в майбутнє», - зауважила під час презентації адміністраторка USAID Саманта Пауер.
Агентство USAID допомогло розробити український застосунок та виділило кошти для його поширення в інших країнах, першими з яких стали Колумбія, Косово й Замбія.
Для живої уяви Пауер попросила американців, які сиділи в залі, уявити, як у смартфоні вони можуть отримати доступ до свого паспорта, подати заявку на будівництво або скористатися іншими послугами без зайвої бюрократії. За її словами, для людей у США це звучить як фантастика, але в Україні це вже працює.
«Платформи цифрового врядування також допомагають урядам швидко реагувати на поточні кризи, і люди в Україні переконалися в цьому на власному досвіді під час війни»,- зауважила глава агентства. Вона підкреслила, що такі платформи як «Дія» також зменшують можливості для корупції, оскільки всі процеси в системі є прозорими й автоматичними та не залежать від чиновників.
Віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров, зі свого боку запевнив, що «Дія» надійно захищена від зламів та кібератак. «Звісно, ключовим елементом для нас є кібербезпека та фізичний захист даних»,- зауважив він.
Урядовець також розкрив деякі факти з досвіду, як «Дія» допомагала українцям після повномасштабного наступу Росії.
«Починається вторгнення, і що потрібно українцям? Інформація – тому ми розмістили тут Дія.TV і Дія.Радіо, а також послугу швидких виплат, щоби були гроші на евакуацію. Почали прилітати ракети в будівлі, і тому ми запостили сервіс реєстрації пошкодженого майна. Тобто ми постійно тримаємо у голові потреби українця», - зауважив віцепрем’єр.
Крім того, за його словами, уряд запровадив спеціальний документ для українців, який особливо допоміг тим, хто евакуювався без паперових посвідчень. «Українці перетинали кордон з Європейським Союзом без документів, за допомогою «Дії», - нагадав віцепрем’єр.
Він також повідомив, що в Уряді України почала формуватися «нова культура» після появи застосунку. «Урядовці змагаються за першочерговість запуску продукту в «Дії». Тобто, змінилося мислення: вони взагалі не думають, як розв’язати проблеми людей незручно, однак як це зробити максимально зручно», - пояснив Федоров.
Як повідомляв Укрінформ, у вівторок у Вашингтоні відбулася презентація української розробки електронного врядування «Дія», організована спільно USAID і Міністерством цифрової трансформації України. Захід відбувся за підтримки Посольства України в США, UK Aid, Eurasia Foundation, Visa, Diia.Education та Google.org.