Компанія Meta пропонує користувачам у Європі доступ до Facebook та Instagram без реклами за передплату.

Така можливість з’явилася після того, як у ЄС почали посилювати контроль за тим, як соцмережі поводяться з даними користувачів, передає Укрінформ з посиланням на Bloomberg.
Починаючи з листопада, користувачі зможуть оформити підписку в соціальних мережах за 9,99 євро ($10,57) на місяць для вебверсії або за 12,99 євро на місяць для пристроїв iOS та Android, йдеться в повідомленні компанії. Послуги передплати будуть запропоновані всім жителям Європейського Союзу, Ісландії, Ліхтенштейну, Норвегії та Швейцарії.
"Ми продовжимо відстоювати підтримку інтернету з рекламою, навіть з нашою новою пропозицією підписки в ЄС, ЄЕЗ та Швейцарії. Але ми поважаємо дух і мету цих нових європейських норм і зобов'язуємося їх дотримуватися", - заявили в компанії.
Meta продовжить надавати рекламні послуги на цих ринках без додаткової плати. Спочатку абонентська плата покриватиме всі акаунти користувача, але з березня Meta стягуватиме додатково 6 євро на місяць для вебверсії та 8 євро для iOS і Android.
Meta також вирішила не запускати Threads в ЄС через питання про те, як вона може дотримуватися Закону ЄС про цифрові ринки, який забороняє великим технологічним компаніям обмінюватися даними між сервісами.
Запровадження підписки є реакцією на посилення регулювання щодо збору та використання даних користувачів у Європі. У дописі в блозі, яке пояснює це рішення, Meta посилається на рішення Суду ЄС, винесене проти компанії в липні. Тоді суд постановив, що компанії повинні розглянути можливість надання альтернативних послуг клієнтам, які не хочуть, щоб їхні дані збиралися і продавалися рекламодавцям, "якщо це необхідно - за відповідну плату".
Як повідомляв Укрінформ, багато користувачів з країн ЄС почали скаржитися на неможливість доступу до текстового сервісу Threads, зокрема й через VPN. Компанія Meta, що володіє новою соцмережею, повідомила, що блокує доступ до застосунку в ЄС.
Фото: Jakub Porzycki/NurPhoto/Getty Images