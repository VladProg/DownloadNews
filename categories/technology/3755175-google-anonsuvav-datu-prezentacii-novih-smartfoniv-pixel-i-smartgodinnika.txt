Американська компанія Google призначила на 4 жовтня щорічну презентацію, на якій компанія, ймовірно, представить наступний телефон Pixel і свій останній смарт-годинник.

Як передає Укрінформ, про це повідомляє CNBC.
«Вас запросили на особистий захід «Made by Google», на якому ми представимо останні доповнення до нашого портфоліо пристроїв Pixel», — йдеться в запрошенні Google.
Захід відбудеться в Нью-Йорку й розпочнеться о 17 годині за київським часом.
Google має намір 4 жовтня представити Pixel 8 і Pixel 8 Pro, які стануть наступниками Pixel 7 і Pixel 7 Pro. Флагманські телефони Android компанії працюють на власному процесорі Tensor.
Очікується також презентація смарт-годинника Pixel Watch 2, після торічного Pixel Watch, який став першим «розумним» годинником від Google.
Зазначається, що смартфони Pixel мають мінімальну частку ринку, а апаратне забезпечення не приносить значних доходів компанії. Наприклад, із 74,6 мільярда доларів доходу материнської компанії Alphabet за другий квартал, 58,14 мільярдів доларів припало на рекламу Google. Ще 8 мільярдів доларів заробив Google Cloud.
Тим не менш, останніми роками Google працює над розвитком свого апаратного бізнесу, створивши колонки Nest і продукти для розумного дому, смартфони Pixel, новий планшет Pixel і смарт-годинник.
Як повідомляв Укрінформ, компанія Apple призначила презентацію п’ятнадцятої версії iPhone та нового покоління розумних годинників Apple Watch на 12 вересня.
Фото: Google