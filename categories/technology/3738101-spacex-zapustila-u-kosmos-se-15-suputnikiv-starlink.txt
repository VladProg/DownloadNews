Американська компанія SpaceX у четвер, 20 липня, вивела на орбіту нову партію з 15 інтернет-супутників Starlink.

Як передає Укрінформ, про це повідомляє Space.com.
Зазначається, що запуск ракети-носія Falcon 9 із 15 супутниками на борту був здійснений з космодрому у штаті Каліфорнія о 07.09 за київським часом. Супутники були розгорнуті через близько 15 хвилин після запуску.
Спочатку запуск ракети-носія був запланований на ранок середи, 19 липня, проте SpaceX перервала цю спробу за п’ять секунд до кінця зворотного відліку після отримання сигналу від верхнього ступеня ракети.
Це вже 48-ма місія для компанії Ілона Маска з початку цього року.
Starlink — це сузір’я широкосмугових супутників SpaceX, яке наразі складається з 4 450 оперативних космічних апаратів на низькій навколоземній орбіті.
Крім цього, ця кількість продовжуватиме зростати в майбутньому, адже SpaceX уже має дозвіл на розгортання у космосі 12 000 супутників Starlink і подала заявку на дозвіл на розміщення ще 30 000 супутників.
Як повідомляв Укрінформ, ракета SpaceX Falcon 9 у неділю, 16 липня, вивела на орбіту нову групу супутників Starlink.
Фото: SpaceX