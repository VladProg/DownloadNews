У КНР компанія Geely запускає виробництво нового електрокара Zeekr 001, що здатен повноцінно конкурувати із Tesla Model S.

Як передає Укрінформ, про це повідомляється на сайті Geely.
Так, виробництво цього автомобіля починається в китайському регіоні Ніно з 23 жовтня.
Зазначається, що сам завод, де збиратимуть машини, є вкрай технологічним: наприклад, клієнт може відстежувати в реальному часі збирання своєї машини, для чого на основних технологічних ділянках встановлено відеокамери.
Zeekr є суббрендом Geely. Йдеться про електромобіль преміум-категорії.
Перша модель – Zeekr 001 – отримала двомоторну силову установку, акумулятор – місткість 100 кВт-годин та 3 варіанти вартістю між 281 тис. та 360 тис. юанів (37 679- 48 272 євро).
Заявлений запас ходу - від 526 до 712 км залежно від режиму руху. Заміри виконані по циклу NEDC, який вже застарів, але досі використовується в Китаї. При вимірюванні за загальноприйнятим реалістичним циклом WLTP запас ходу буде трохи меншим.
Також Zeekr відкриє надшвидкі зарядні станції потужністю 360 кВт у 10 містах до кінця 2021 року.
А 272 міста матимуть доступні для зарядки станції сторонніх виробників.
Як повідомляв Укрінформ, тайванська компанія Foxconn, яка є основним складальником продукції компанії Apple, представила три прототипи електричних транспортних засобів.
Фото з сайту zgh.com