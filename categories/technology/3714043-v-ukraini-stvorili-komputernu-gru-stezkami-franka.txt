У Прикарпатському національному університеті (ПНУ) презентували комп’ютерну гру-вікторину «Стежками Франка».

Про це повідомляє Прикарпатський національний університет імені Василя Стефаника, передає Укрінформ.
«Відбулася презентація комп’ютерної гри-вікторини «Стежками Франка» – інтелектуальної розробки науковців ПНУ ім. Василя Стефаника. Вона призначена для учнів, учителів, студентів, викладачів, а також усіх, хто бажає перевірити і удосконалити свої знання з біографії та творчості українського класика Івана Яковича Франка. Такі ігри допомагають оцінювати знання та доторкнутися до творчості наших видатних українців», – зазначила перша проректорка Прикарпатського університету Валентина Якубів.

Науковці зауважили, що це вже друга їхня подібна розробка. Першу комп’ютерну гру, яка називалась «Шлях Василя Стефаника», у ПНУ презентували у 2021 році до 150-річчя письменника.
Головний персонаж гри, а це Карпатська рись – талісман Прикарпатського університету, ставить кожному учаснику 20 запитань. Гра має 5 категорій: «життєпис», «світлини», «творчість», «мова творів» та «почерк».

«Під час гри гравці рухаються стежиною від однієї до іншої «будівлі», у якій мешкав чи перебував Іван Франко впродовж свого життя. Всього таких «зупинок» – вісім», - додали у ПНУ.
Зазначається, що комп’ютерна гра-вікторина може слугувати навчальним додатком зі шкільних предметів – українська мова і українська література. Гру «Стежками Франка» також перекладено англійською мовою для проведення бінарних уроків з української та англійської мов.
У червні в ПНУ планують провести онлайн-турнір між шкільними командами Івано-Франківської області.