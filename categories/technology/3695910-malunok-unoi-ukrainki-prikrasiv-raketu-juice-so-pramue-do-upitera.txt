14 квітня до Юпітера вирушить ракета Juice, яку відправляє Європейське космічне агентство, в рамках спеціальної місії. На корпусі ракети зображено малюнок юної українки Ярини Закалюжної.

Як передає Укрінформ, про це повідомляє Sky News.
Як зазначається, Європа готується до запуску своєї першої спеціальної місії до Юпітера - найбільшої планети Сонячної системи.
Планується, що Європейське космічне агентство (ESA) сьогодні відправить у космос свою ракету-дослідника крижаних супутників Юпітера (більш відому під назвою Juice).
Це хвилюючий день для ентузіастів космосу, а також для Ярини Закалюжної, дівчинки з України, чий малюнок зображено на корпусі ракети.
Малюнок Ярини із зображенням Юпітера, його крижаних супутників та Землі, а також самої ракети став переможцем мистецького конкурсу Juice up your rocket! у 2021 році.

Місія Jupiter Icy Moons Explorer, або якщо коротко — Juice, шукатиме життя на крижаних супутниках Юпітера — Європі, Ганімеді та Калісто. Запуск мав відбутися 13 квітня, але через погану погоду та ризик блискавки його відклали на п’ятницю, 14 квітня. Початок запуску запланований на 15:14 за Києвом.
Фото: European Space Agency