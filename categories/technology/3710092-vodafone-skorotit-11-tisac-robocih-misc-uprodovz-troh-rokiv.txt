Компанія Vodafone скоротить 11 тисяч робочих місць упродовж наступних трьох років, оскільки новий виконавчий директор планує «спростити» організацію.

Як передає Укрінформ, про це повідомляє BBC.
«Моїми пріоритетами є клієнти, простота та зростання. Ми спростимо нашу організацію, усунувши складність, щоб відновити конкурентоспроможність», – сказала фінансовий директор Vodafone Маргерита Делла Валле.
Вона також додала, що ефективність компанії була недостатньою.
Скорочення становлять близько десятої частини робочої сили в усьому світі і торкнуться штаб-квартири у Великій Британії та інших країнах.
У Сполученому Королівстві Vodafone має 12 000 співробітників, які працюють у семи офісах. Минулого року фірма мала 104 000 співробітників по всьому світу.
«Британський комунікаційний гігант бореться із вищими рахунками за електроенергію, які підвищують витрати та впливають на прибутки. Компанія також спостерігала слабкі продажі у Німеччині, її найбільшому ринку, в Італії та Іспанії, де їй було важко йти в ногу з конкурентами», – йдеться у повідомленні.
Vodafone оголосила про скорочення робочих місць після звіту про невелике зростання обсягу продажів за весь рік до 45,7 мільярда євро і падіння прибутку.
У вівторок акції компанії впали на 5%.
Як повідомляв Укрінформ, LinkedIn має намір скоротити 716 робочих місць через коливання попиту та закрити додаток, орієнтований на Китай.