Віцепрем'єр-міністр - міністр цифрової трансформації України Михайло Федоров подякував німецькій IT-компанії SAP, яка припинила продажі в Росії.

Як передає Укрінформ, про це Федоров повідомив у Телеграмі.
"Подякував німецькому SAP, який відреагував на наше звернення та зупинив продажі в Росії", - написав очільник Мінцифри.
Втім, за словами Федорова, цього недостатньо, й Україна продовжує вимагати зупинення підтримки продуктів SAP, "які використовує кривава армія загарбника для автоматизації внутрішніх процесів та баз даних".
"Призупинення підтримки значно ускладнить їх роботу. Жодна компанія не має права підтримувати загарбника", - наголосив Федоров.
Як повідомляв Укрінформ, 2 березня Федоров закликав IT-компанії SAP та Oracle припинити надавати свої сервіси в РФ, поки не закінчиться агресія проти України.
У зверненнях міністр поінформував про жорстоку атаку РФ на Україну, про удари з ракетних установок залпового вогню "Град", танків, а також про руйнацію цивільних інфраструктурних об’єктів, будівель та вбивства громадян.
У зверненні до генерального директора SAP Федоров закликав припинити надання сервісів, продуктів, поки атака президента РФ Володимира Путіна на Україну не закінчиться.
SAP – один із лідерів на ринку прикладного програмного забезпечення для підприємств. Oracle - найбільший у світі розробник програмного забезпечення для організацій, великий постачальник серверного обладнання.