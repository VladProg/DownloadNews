Китайське космічне агентство у четвер, 26 жовтня, запустило пілотований космічний корабель "Шеньчжоу-17" із трьома тайконавтами на борту.

Про це повідомляє Xinhua, передає Укрінформ.
Ракета-носій Long March-2F із космічним кораблем була запущена об 11:14 за пекінським часом з космодрому на північному заході Китаю.

Приблизно через 10 хвилин після старту "Шеньчжоу-17" відокремився від ракети та вийшов на задану орбіту. Далі він має зістикуватися з китайською космічною станцією "Тяньгун".

Екіпаж "Шеньчжоу-17" в межах ротації змінить на космічній станції членів попередньої місії. Тан Хунбо, Тан Шенцзе та Цзян Сіньлінь проведуть близько шести місяців на станції. Вони проводитимуть на орбіті наукові випробування та експерименти.

Також тайконавти проведуть позабортове експериментальне обслуговування, що є дуже складним завданням.
Як повідомляв Укрінформ, Китай 24 жовтня успішно вивів у космос новий супутник дистанційного зондування Землі серії Yaogan.

Фото: Xinhua