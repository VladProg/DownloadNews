Успішно розпочалася найдовша космічна місія КНР: корабель "Шеньчжоу-13" успішно зістикувався з базовим модулем "Тяньхе" станції "Тяньгун", яка будується, а екіпаж з трьох осіб, серед яких одна жінка, працюватиме на орбіті 6 місяців.

Як передає Укрінформ, про це повідомляє DW.
Китайський космічний апарат в суботу, 16 жовтня, успішно зістикувався з новою орбітальною станцією в рамках найдовшої на сьогодні пілотованої місії Пекіна.
Запуск апарату було здійснено за допомогою ракети-носія "Чанчжен-2F" ("Великий похід-2Ф") зі стартового майданчика на космодромі Цзюцюань у провінції Ганьсу на північному заході Китаю.
Екіпаж з трьох осіб - командир корабля Чжай Чжиган, жінка-тайконавт Ван Япін і тайконавт Є Гуанфу, для якого це буде перший політ у космос, - має попрацювати на орбіті 6 місяців. Попередній екіпаж-рекордсмен, який здійснив першу місію на "Тяньгун", повернувся на Землю у вересні після 3 місяців на космічній станції.
Очікується, що термін експлуатації "Тяньгун", що означає "небесний палац", становитиме 10-15 років. Станція зможе приймати трьох космонавтів на строк до шести місяців. У завершеному вигляді вона буде важити близько 90 тонн, що майже в п'ять разів менше 420-тонної Міжнародної космічної станції.

Як відомо, перша китайська пілотована орбітальна станція "Тяньгун-1" була запущена у вересні 2011 року, а станція "Тяньгун-2" - у вересні 2016-го. За кілька місяців до цього зв'язок з "Тяньгун-1" було втрачено, в квітні 2018 року станція увійшла в атмосферу Землі, її компоненти в основному згоріли над Тихим океаном. Друга китайська пілотована станція завершила роботу в липні 2019-го і була зведена з орбіти.
В рамках своєї космічної програми Китай уже приземлив марсохід на Червоній планеті та відправив зонди на Місяць.
Фото: CMSA