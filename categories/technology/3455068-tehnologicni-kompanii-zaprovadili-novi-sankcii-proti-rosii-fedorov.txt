Технологічні компанії продовжують запроваджувати санкції проти росії.

Про нові обмеження віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
Зокрема, міжнародна технологічна компанія Ericsson зупиняє діяльність у росії на невизначений термін. Наприкінці лютого всі поставки Ericsson клієнтам у рф були призупинені. Працівники компанії в рф будуть відправлені в оплачувану відпустку. Унаслідок цього Ericsson резервує 0,9 млрд шведських крон у першому кварталі поточного року під знецінення активів та інші виняткові витрати. Витрати, пов'язані зі звільненням персоналу, не включені.
Американська компанія з надання послуг у сферах інтернет-аукціонів та інтернет-крамниць eBay Inc. призупинила доставку товарів російським покупцям.
Зупинила новий і вже наявний бізнес у росії компанія Celonis. Вона зібрала 250 тисяч доларів для гуманітарних організацій. Крім того, Celonis підтримує біженців.
Призупинила продажі, дослідження та розробку в рф на невизначений термін міжнародна компанія JetBrains s.r.o., яка оцінює інструменти розробки для Java, Kotlin, C#, F#, C++, Ruby, Python, PHP, JavaScript та багатьох інших. Зупинка продажу стосується також білоруського ринку.
Крім того, за інформацією Федорова, фінський виробник мікросупутників ICEYE більше не надає супутникові знімки або інформацію росії чи іншим санкційованим країнам/організаціям.
Як повідомлялося, з перших днів повномасштабного вторгнення росії в Україну США, союзники та партнери запровадили жорсткі для російської економіки пакети санкцій. Багато компаній оголосили про припинення роботи в рф та вихід із проєктів з російськими партнерами.