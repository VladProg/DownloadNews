Компанія Atex Co., що базується в японській Осаці, представила Gogo no Makura, що перекладається як «післяобідня подушка».

Як передає Укрінформ, про це повідомляє Gizmochina.
Gogo no Makura є підголівником з отвором для дихання посередині. Подушка кріпиться до краю столу. Це один із найпростіших способів відпочити.

Подушка підтримує як голову, так і грудну клітину користувача, коли він нахиляється вперед. Новинка пропонує три різні кути регулювання нахилу.
Крім того, «післяобідня подушка» оснащена вбудованим вібросигналом, який можна налаштувати, щоб розбудити користувача.
Зазначається, що подушка вже продається в Японії, а незабаром очікується її продаж і в інших країнах.
Деякі люди стурбовані тим, що ця «післяобідня подушка» може сприяти надмірній дрімоті під час роботи. Однак розробник Atex Co стверджує, що новинка розроблена, щоб допомогти людям коротко подрімати, аби підвищити рівень енергії та продуктивності.
Нині Gogo no Makura поставляється лише в сірому кольорі та коштує 8800 ієн (приблизно 58 доларів).
Як повідомляв Укрінформ, група японських дослідників створила робота-художника зі штучним інтелектом, який може намалювати картину.