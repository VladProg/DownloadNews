Міжнародна група астрономів виявила сліди водяної пари в атмосфері екзопланети TOI-674b.

Про це повідомляє Science alert, передає Укрінформ.
Як зазначається, ця планета належить до класу супернептунів і здійснює оберт навколо своєї зірки за 47,5 години, що є незвично коротким орбітальним періодом для подібних екзопланет.
Науковці також виявили сліди води в атмосфері планети. Плануються подальші її дослідження.
Екзопланету TOI-674b виявили рік тому за допомогою телескопа TESS. Вона обертається навколо зірки класу М, маса якої дорівнює приблизно половині маси Сонця. Ця зіркова система перебуває на відстані 150 світлових років від Землі.
Розуміння того, яким чином TOI-674 b опинилася так близько до своєї зірки, може допомогти вченим зрозуміти, як відбувається формування інших планетних систем, а також те, чи є наша система унікальною.
Як повідомляв Укрінформ, міжнародна група астрономів виявила щонайменше 70 нових планет-сиріт у галактиці Чумацький Шлях.