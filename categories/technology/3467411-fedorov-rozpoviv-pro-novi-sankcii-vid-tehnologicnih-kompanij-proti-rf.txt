Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Як передає Укрінформ, про це він написав у Телеграмі.
Зокрема, з 25 квітня SITA відключає російські авіакомпанії від системи World Tracer. «Наразі ПАТ Аерофлот та ТОВ «Перемога» вже відключили. World Tracer - це система глобального пошуку багажу. Допомагала швидко шукати втрачений багаж пасажирів шляхом обміну даними між аеропортами. Використовується всіма авіакомпаніями, членами IATA. Її членами є понад 2800 аеропортів», - зазначив Федоров.

Також у рф припиняє діяльність WPP. Рада директорів WPP дійшла висновку, що присутність WPP у росії суперечитиме цінностям їхньої компанії, і тому вони припиняють свою діяльність у країні. WPP - британський міжнародний холдинг у галузі комунікацій та реклами.
«WEX з початку війни в Україні дотримується всіх санкцій проти рф. WEX не займається бізнесом у рф і не має там співробітників та офісів. Однак вони переоцінили їхні відносини з Лукойлом і вирішили припинити їх. Також вони хочуть вийти за межі того, що від них вимагається, щоб жодна з їхніх операцій жодним чином не сприяла агресивним діям путіна або його підтримці. WEX Inc. є постачальником послуг з обробки платежів та управління інформацією для комерційного й державного автопарку», - заявив Федоров.
Міністр також повідомив, що WeWork доопрацьовує рішення з продажу бізнесу в рф та призупиняє всі плани щодо розширення бізнесу в цьому регіоні. WeWork - американська компанія, що працює у сфері комерційної нерухомості та надає гнучкі робочі простори для стартапів та інших компаній.
Також завершує вихід із рф Tietoevry. Після того, як 3 березня компанія оголосила про припинення діяльності у росії, Tietoevry продає свій бізнес, який викуплений місцевим менеджментом. З цією угодою Tietoevry зупиняє всі свої локальні операції у росії та передає всі свої обов'язки, зокрема співробітників, юридичні та регуляторні органи, новим власникам. Tietoevry - скандинавська компанія з надання ІТ-послуг для промисловості та сфери обслуговування.
Крім того, Teradata припинила вести бізнес у рф на початку цього місяця. Також вона припинила взаємодію з клієнтами, зокрема обслуговування всіх російських облікових записів. Teradata Corporation - технологічна компанія, що спеціалізується на розробці програмного забезпечення для баз даних та аналітики даних, а також на стратегічному ІТ-консалтингу.
24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи у рф та вихід зі спільних проєктів.