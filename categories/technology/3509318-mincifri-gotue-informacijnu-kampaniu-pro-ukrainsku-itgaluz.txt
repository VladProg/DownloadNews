Міністерство цифрової трансформації готує потужну інформаційну кампанію, аби весь світ дізнався про українську IТ-галузь.

Про це віцепрем'єр-міністр – міністр цифрової трансформації Михайло Федоров повідомив у Телеграмі, передає Укрінформ.
"Наші айтішники дуже сміливі. Багато з них залишилися працювати під обстрілами в Харкові або Чернігові. Вони "закривали" міжнародні проєкти, сидячи в бомбосховищах та підвалах. Мінцифра готує потужну інформаційну кампанію, щоб весь світ дізнався про українське IТ, яке, незважаючи на війну, сумлінно виконує всі контракти", - написав урядовець.
Він додав, що влада вірить в українських айтішників та вважає, що майбутнє за технологіями та цифровою економікою.
"Тому всіляко підтримуємо IT-галузь, і навіть продовжуємо роботу над проєктом із навчання IT-спеціальностей. Невдовзі готуємо його запуск", - зазначив Федоров.
Як повідомляв Укрінформ, Міністерство цифрової трансформації розраховує збільшити частку ІТ-сектору у ВВП України до 10%.