Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Про це він написав у Телеграмі, передає Укрінформ.
Так, Google припинив ліцензування російських Android-смартфонів. Це означає, що російські компанії не можуть випускати Android-смартфони з Android на GMS (сервіси від Google) для російського ринку.
Juniper Networks призупинив усі продажі, доставку продуктів та послуги підтримки для клієнтів у росії та білорусі до повідомлення. Продовжить підтримувати клієнтів та партнерів в Україні (крім Донецької, Луганської областей та Криму).
Fujitsu підтвердив, що припинив свої замовлення в росію, як на товари, так і на послуги. Fujitsu Limited — велика японська корпорація, виробник електроніки та ІТ-компанія.
Veeam (американський розробник програмного забезпечення) призупинив усі продажі в росії.
VyOS (іспанський розробник програмного забезпечення) відмовився від співпраці з російськими організаціями.
Компанія Bloomberg з 2 квітня вимкне для російських клієнтів доступ до своїх терміналів — комп'ютерної системи, яка надає учасникам фінансових ринків інформацію в реальному часі, новини та аналітику.
Виробник напівпровідників Taiwan Semiconductor Manufacturing Company (TSMC) припиняє поставку чіпів, що може зупинити виробництво та впровадження техніки на російських процесорах.
Консалтингова IT-компанія Accenture припиняє роботу у рф.
SEO-платформа Serpstat заблокувала російські акаунти без повернення коштів.
Electronic Arts (ігри серій The Sims, FIFA тощо) призупинили продажі ігор в росії.
Niantic (AR-гра Pokémon GO та інші) частково вийшла з рф.
Apple Music. Передплату можна сплатити лише рахунком мобільного телефону. Утім, імовірно, і такої можливості невдовзі не буде.
Deezer. Передплатникам сервісу надійшло повідомлення про припинення роботи у рф «у зв'язку з поточними економічними санкціями».
Discogs. Найбільший у світі онлайн-маркет продажу вінілу та CD працює з PayPal, нині недоступним у рф, — росіяни більше не зможуть купувати та продавати музику на майданчику.
Як повідомлялось, найбільші музеї світу, музичні та кінофестивалі, провідні театри та авторитетні аукціони припинили будь-яку співпрацю з культурними та креативними секторами в російській федерації.