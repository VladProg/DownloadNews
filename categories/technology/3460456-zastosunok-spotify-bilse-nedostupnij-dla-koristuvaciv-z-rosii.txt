Застосунок сервісу аудіоконтенту Spotify більше недоступний для користувачів з росії.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров у Телеграмі.
"Spotify більше недоступний в App Store і Google Play для користувачів з росії. Сервіс був офіційно запущений у рф 15 липня 2020 року", - написав Федоров.
Як повідомлялося, наприкінці березня сервіс Spotify вирішив піти з російського ринку. Spotify - інтернет-сервіс потокового аудіо (стримінговий сервіс), що дозволяє легально й безкоштовно слухати музичні композиції.
Із перших днів повномасштабного вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження.
Багато компаній оголосили про припинення роботи в рф та вихід із спільних проєктів.