Додаток “Дія” отримав спеціальну нагороду на UX Design Awards за дизайн.

Про це у Телеграмі повідомив віцепрем'єр-міністр з інновацій, розвитку освіти, науки та технологій - міністр цифрової трансформації Михайло Федоров, передає Укрінформ.
“Отримали спеціальну нагороду на UX Design Awards за дизайн застосунку Дія. Наша команда від самого створення Дії приділяє багато уваги дизайну. Щоб ви ще простіше та комфортніше користувалися застосунком, кожна кнопка була зручною, а пошук необхідної послуги тривав кілька секунд”, - зазначив Федоров.
Він зауважив, що на UX Design Awards були учасники із 54 країн. Вони представили понад 540 проєктів, серед яких — сайти, застосунки та прототипи.
“Нагорода — перемога кожного з нас, адже Дія належить кожному українцю. Дякую Президенту Володимиру Зеленському за віру та підтримку цифрової держави. Продовжуємо втілювати найсміливіші ідеї разом”, - написав міністр.
Як повідомляв Укрінформ, Мінцифри поновило послугу, яка дозволяє у застосунку та на порталі змінити місце проживання. Наразі сервіс доступний для жінок, дітей та чоловіків непризовного віку.