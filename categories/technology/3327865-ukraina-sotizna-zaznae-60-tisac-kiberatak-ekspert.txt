В Україні фіксуються 60 тисяч кібератак на тиждень. Перше місце займають атаки на державний сектор.

Про це повідомив віцепрезидент Київської торгово-промислової палати, голова Антикризового центру кіберзахисту бізнесу Торгово-промислової палати України Володимир Коляденко у програмі "5 вопросов" телеканалу "Дом", передає Укрінформ.
За його словами, Україна - одна з перших сьогодні за індикаторами цифровізації, тому що введено в дію застосунок "Дія", є понад 15 сервісів, які доступні на платформі. Тобто це розширює можливості. Але це, звісно, розширює і загрози, сказав експерт.
"У зв’язку з геополітичною ситуацією, у зв’язку з питаннями міжнародної безпеки, фактично війною, яка ведеться у нас на сході України. Все це є сьогодні дуже потужним полігоном, на якому відпрацьовуються різноманітні технології. Можете подивитися за кількістю кібератак... В Україні є унікальні фахівці, унікальний досвід, яким ми можемо поділитися з усім світом. Звісно, в умовах міжнародної кооперації та співробітництва з нашими міжнародними партнерами, насамперед в секторі безпеки, в оборонному секторі, тому що атаки на цей сектор, державний, посідають перше місце", - поінформував Коляденко.
Що стосується бізнесу, то, безумовно, це атаки на фінансовий сектор, банківський сектор, тут бізнес теж вибудовує свої системи. І все це вимагає координації, обміну інформацією, підкреслив експерт.
"Дуже важливою в цій співпраці є довіра насамперед між органами влади, які відповідають за це, і чітка координація їхньої діяльності, й довіри між владою та бізнесом. Це має бути діалог, який має рівну частку відповідальності, не має дискримінації, та який спрямований на те, щоби бізнес розумів, що він теж відповідає за це, відповідає перед державою. А держава - це не тільки репресивна машина. Держава - це також й інструмент, який може у співпраці з бізнесом розв'язувати дуже багато питань", - підсумував експерт.
Як повідомляв Укрінформ, СБУ у вересні нейтралізувала понад 50 хакерських атак на органи влади.