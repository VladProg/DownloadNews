Кібератака на Україну триває, показники потужності атаки сягають десятків мегабіт на секунду.

Про це сказав заступник голови Державної служби спеціального зв’язку та захисту інформації України Віктор Жора на брифінгу, повідомляє кореспондент Укрінформу.
«Зараз ситуація повністю контрольована, атака продовжується. Середні показники потужності атаки сягають десятків мегабіт на секунду. Ми фіксуємо комбінацію технологій атак на вебресурси, що свідчить про координацію дій атакувальників та про залучення серйозного об’єму ресурсів для атаки», – розповів Жора.
Він також зауважив, що не варто порівнювати вчорашню атаку з атакою, яка відбулася 14 січня, оскільки технологічно вони відрізняються. Щоправда, є ознаки того, що ці атаки є скоординовані, а також за своєю потужністю і зухвалістю є досить схожими.
«Очевидно, що через скоординованість, відсутність фінансової зацікавленості і залучення величезної кількості ресурсів – безпосередньо це атака, яка здійснювалася проти інфраструктури України», – додав чиновник.
За його словами, Державній службі спеціального зв’язку та захисту інформації вдалося суттєво знизити рівень шкідливого трафіку, зараз працюють їхні центри очистки. Попри те, що атака триває, ресурси, які є мішенню цих атак, продовжують стабільно функціонувати.
«DDOS-атаки часто використовуються для приховування деструктивних дій. Однак нами не отримано жодних сигналів про витік даних чи їх спотворення», – зазначив Жора.
Урядова команда реагування на компʼютерні надзвичайні події CERT-UA оперативно зафіксувала повідомлення про атаки. З метою недопущення поширення атаки і щоб не завдати більшої шкоди інформаційним ресурсам, деякі державні сайти були вимкнені. Атакам на сайти СБУ та Служби зовнішньої розвідки вчасно запобігли.
Як повідомляв Укрінформ, 15 лютого DDoS-атак зазнали сайти Міністерства оборони та Збройних сил України. Були також зафіксовані перебої в роботі вебсервісів державних Ощадбанку і ПриватБанку.