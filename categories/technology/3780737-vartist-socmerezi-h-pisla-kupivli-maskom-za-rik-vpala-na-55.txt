Американський бізнесмен Ілон Маск підтвердив, що соціальна мережа X (колишній Twitter) тепер коштує менше половини 44 млрд дол., які він заплатив за неї минулого року.

Як передає Укрінформ, про це повідомляє Rolling Stone.
У понеділок, 30 жовтня, Маск нагородив усіх співробітників X, яких він не звільнив, акціями компанії, заявивши, що їхня вартість оцінюється в 19 млрд дол., або 45 дол. за акцію.
Ця сума на 55% менша порівняно з моментом, коли Маск купив компанію Twitter минулого року.
Своєю чергою, компанія Fidelity, яка «влила» понад 300 млн дол. в угоду щодо придбання колишнього Twitter Маском, вважає, що вартість компанії на 65% менша, ніж минулого року.
Зазначається, що нова оцінка вартості Х також на цілий мільярд доларів менша, ніж 20 млрд дол., про які Маск у березні заявив у внутрішньому електронному листі.
Як повідомляв Укрінформ, мільярдер Ілон Маск 27 жовтня 2022 року опублікував на своїй сторінці уже у своїй соцмережі лист для рекламодавців, у якому підтвердив, що остаточно купив Twitter (нині називається Х).
Фото: Getty Images