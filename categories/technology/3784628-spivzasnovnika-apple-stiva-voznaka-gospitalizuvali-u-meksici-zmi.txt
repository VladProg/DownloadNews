Співзасновник компанії Apple Стів Возняк був госпіталізований у середу в Мехіко, де він брав участь у Всесвітньому бізнес-форумі (WBF).

Про це повідомляє TMZ із посилання на свої джерела, передає Укрінформ.
За словами співрозмовників видання, 73-річний Возняк виступив із промовою, а згодом сказав дружині, що "почувається дивно". Занепокоєна дружина наполягла на тому, щоб Возняк звернувся до лікарів.
Зараз він перебуває у відділенні швидкої допомоги в лікарні Мехіко, його обстежують.
Кілька людей з команди Возняка летять у Мексику на приватному літаку, аби перевірити стан бізнесмена і з'ясувати, чи потрібно його перевозити в США для подальшого лікування.
Стів Возняк - американець українського походження, розробник комп’ютерних технологій, інженер-електронщик і програміст, конструктор одного з перших персональних комп’ютерів у світі. У 1976 році Возняк разом із Стівом Джобсом і Рональдом Вейном заснував корпорацію Apple.
Фото: SplashNews.com