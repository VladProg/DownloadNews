Літак Ан-124-100 «Руслан» авіакомпанії «Антонов» перевіз із Тулузи турецький супутник Turksat 5B для запуску аерокосмічною компанією SpaceX.

Як передає Укрінформ, про це пресслужба авіакомпанії «Антонов» повідомила у Фейсбуці.
«Літак Ан-124-100 авіакомпанії «Антонов» здійснив перевезення з Тулузи, Франція, нового турецького телекомунікаційного супутника Turksat 5B для запуску американською аерокосмічною компанією SpaceX. Транспортування виконано у співпраці з відділом Bollore Logistics Space в Тулузі. «Руслан» є єдиним літаком, здатним транспортувати унікальні контейнери, оскільки вони розроблені Airbus Defense and Space спеціально для перевезення літаком типу Ан-124-100», - ідеться в повідомленні.

Загальна вага вантажу 60 тонн, його габарити: довжина - 14,69 м, ширина - 5,45 м, висота - 4,36 м були близькими до розмірів вантажного відсіку літака.
«Професіоналізм технічної бригади авіакомпанії «Антонов» є гарантією безпечного та ефективного перевезення цього делікатного та унікального вантажу», – заявив спеціаліст комерційного відділу компанії Сергій Білозеров.
Він додав, що для завантаження та розвантаження разом з бортовим краном використовувався зовнішній кран, а також інше спеціальне обладнання, розроблене та виготовлене спеціалістами підприємства «Антонов».

Як повідомляв Укрінформ, у грудні Туреччина запустила у космос восьмий супутник. На орбіту його було виведено ракетою Falcon 9 американської компанії SpaceX. Введення в експлуатацію Türksat 5B збільшить швидкість і потужність передачі даних більше ніж у 15 разів. Запущений супутник забезпечить широкосмуговим супутниковим Інтернетом регіони, де доступ до Інтернету обмежений, а також наземний, морський та повітряний транспорт.
Фото: Антонов