Канадська компанія Telesat у понеділок повідомила, що підписала угоду із компанією SpaceX про запуск групи супутників «Lightspeed» на низьку навколоземну орбіту з 2026 року.

Як передає Укрінформ, про це повідомляє Reuters.
Зазначається, що супутники низької навколоземної орбіти (LEO) працюють у 36 разів ближче до Землі, аніж традиційні, тому потребують менше часу для надсилання та отримання інформації. Це забезпечує кращий і швидший широкосмуговий зв’язок навіть у віддалених районах.
Вартість укладеного контракту, який охоплювати 14 запусків, оголошена не була.
Кожна ракета SpaceX Falcon 9 виведе на орбіту до 18 супутників, що дозволить розгорнути їх до кінця 2027 року, коли Telesat планує надавати глобальні послуги. Однак спочатку розгортання пристроїв планувалося на 2024 рік, зазначили у компанії.
Наголошується, що Telesat переходить до нової сфери мереж LEO з метою обслуговування так званих корпоративних клієнтів до яких належать оператори мобільного зв’язку уряди авіаційні та судноплавні компанії.
Як повідомляв Укрінформ, американська компанія SpaceX у суботу, 9 вересня, запустила на орбіту нову партію із 22 інтернет-супутників Starlink.