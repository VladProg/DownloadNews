Південна Корея з січня почне тестувати систему розпізнавання облич за допомогою штучного інтелекту по камерах відеоспостереження для відстеження випадків COVID-19.

Про це повідомляє Укрінформ із посиланням на Reuters.
Пілотний державний проєкт запустять в одному з найбільш густонаселених міст країни Пучхоні, зазначив міський чиновник.
Система використовує алгоритми штучного інтелекту та технологію розпізнавання облич для аналізу записів, зібраних більш ніж 10 820 камерами відеоспостереження, та відстеження переміщень зараженої людини і всіх, з ким вона мала тісний контакт, згідно з бізнес-планом міста, представленим у Міністерстві науки та ІКТ.
Офіційний представник Пучхона сказав, що система має знизити навантаження на перевантажені роботою команди з відстеження у місті з населенням понад 800 тисяч людей та допомогти використати команди більш ефективно та точно.
Дана технологія може одночасно відстежувати до десяти осіб за 5-10 хвилин, скорочуючи час, що витрачається на ручну роботу, яка займає від півгодини до години для відстеження однієї людини.
Пучхон отримав 1,6 млрд вон (1,36 млн дол.) від Міністерства науки та ІКТ і виділив 500 млн вон із міського бюджету на проєкт зі створення цієї системи.
Правозахисники та деякі південнокорейські законодавці висловили занепокоєння щодо того, що уряд може використувати та зберігати отримані дані «далеко за межами потреб пандемії».
Як повідомляв Укрінформ, у світі станом на ранок 13 грудня зафіксували 270 431 174 випадки зараження коронавірусом.
При цьому 243 147 436 осіб одужали, 5 322 096 – померли.
Фото: АА