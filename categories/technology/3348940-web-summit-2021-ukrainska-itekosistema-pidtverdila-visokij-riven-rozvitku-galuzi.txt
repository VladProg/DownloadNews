Українська IT-екосистема, яка представлена ​​на конференції Web Summit 2021, свідчить про світовий рівень розвитку галузі в нашій країні.

Про це у коментарі Укрінформу сказав Анатолій Бойко, підприємець та співзасновник громадської організації “Розвиток IT-освіти” – одного з партнерів першого українського стенда на Web Summit 2021.
“Сьогодні Україна перебуває на 45-му місці зі 131 країни світу за рівнем розвитку інноваційної економіки та 50-му місці у рейтингу найкращих країн для стартапів. Хочу зазначити злагоджену роботу всіх учасників українського стенда на Web Summit 2021 – було продемонстровано справді міжнародний рівень. Подані на конференції проєкти – доказ того, що Україна – потужний європейський IT-хаб”, – зазначив Бойко.
Він підкреслив, що відкриття першого українського стенда на Web Summit 2021 року стало можливим завдяки спільній роботі та синергії державного сектору - Мінцифри, зокрема заступник міністра Олександра Борнякова, Українського фонду стартапів, Посольства України в Португалії, а також приватних осіб, які представляють численні продуктові та IT- підприємства, громадські організації.

Серед них перша відкрита фінтех-екосистема Concord Fintech Solutions, UNIT.City, Sigma Software Group, Український Хаб, Європейська бізнес-асоціація, Digital Future, Parimatch Tech та інші.
Серед проєктів від України, представлених на Web Summit 2021 року, вразили команди стартапів Effa, SPOKK, Organization GG, Wantent, GIOS, Carbominer, Skyworker, Clasee, DJOOKY, AutoBI, Finmap, FlyAgData, format+LIFE, Algazeal та ELAi. З багатьма з них вдалося познайомитися та поспілкуватися, дізнатися більше про їхні ідеї та напрацювання", - розповів Бойко.

Своєю чергою ГO "Розвиток IT-освіти" представила розробки студентів факультету інформатики та обчислювальної техніки (ФІОТ) КПІ у сфері робототехніки. У Лісабон було привезено два роботи – HU-Bot та MarkoBot, які, за словами Бойка, викликали інтерес у багатьох учасників конференції.

"Розвиток IT-освіти" - громадська організація випускників ФІОТ НТУУ «КПІ ім. Ігоря Сікорського», націлена на розвиток технологічної інфраструктури та IT-нетворку в Україні для зменшення відтоку студентів IT-спеціальностей за кордон.
Серед проєктів організації – створення на базі КПІ Хаба ФІОТ, Інтелектуального роботодрому та Смартпарку. Партнерами "Розвиток IT-освіти" є великі українські IT-компанії, серед яких Genesis, EPAM, Luxoft, Global Logic, SoftConstruct, Cisco та інші.

Як повідомляв Укрінформ, Web Summit – найбільша у світі ІТ-конференція, яка у 2021 році відбулася 1-4 листопада у Лісабоні. Україна взяла участь у цьому заході вперше. Міністерство цифрової трансформації представило на конференції національну ІТ-екосистему, мета якої – перетворити Україну на найзручнішу країну для людей та бізнесу.
Фото ГО "Розвиток IT-освіти"