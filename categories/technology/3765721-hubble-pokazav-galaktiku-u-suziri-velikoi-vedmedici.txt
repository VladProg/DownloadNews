Космічний телескоп Hubble сфотографував галактику SDSS J103512.07+461412.2, що розташована у сузір’ї Великої Ведмедиці.

Про це повідомила обсерваторія ESA, передає Укрінформ.

Космічний об’єкт SDSS J103512.07+461412.2 знаходиться на відстані 23 мільйони світлових років від Землі.
Незвична назва галактики пояснюється тим, що її спостерігали в рамках Слоанівського цифрового огляду неба (SDSS) - масштабного дослідження, яке розпочалося в 2000 році з метою спостереження та каталогізації величезної кількості астрономічних об’єктів.
Наразі огляд зафіксував кілька сотень мільйонів астрономічних об’єктів.
Назва SDSS J103512.07+461412.2 просто говорить про те, що галактику можна знайти за 10 годин 35 хвилин і 12 секунд на схід від нульової точки на небесному екваторі та трохи більше ніж за 46 градусів на північ від небесного екватора.
Тож ця довга назва насправді є і ідентифікатором, і детальним розташуванням галактики.
Слоанівський цифровий огляд неба — масштабне дослідження зображень, спектрів та червоного зсуву галактик за допомогою 2,5-метрового оптичного телескопа в обсерваторії Апач-Пойнт (Нью-Мексико, США).
Як повідомляв Укрінформ, космічний телескоп Hubble сфотографував завдяки камері Advanced Camera for Surveys (ACS) космічний об’єкт Arp 107, що складається з двох галактик, які наближаються до зіткнення.