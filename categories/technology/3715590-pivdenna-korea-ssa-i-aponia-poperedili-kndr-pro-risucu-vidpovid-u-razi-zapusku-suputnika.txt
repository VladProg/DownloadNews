Південна Корея, Сполучені Штати і Японія попередили Пхеньян про незаконність його планів запустити супутник й координуватимуть дії для спільної рішучої відповіді у разі запуску.

Про це домовилися уповноважені представники урядів трьох країн з питань ядерної зброї, передає Укрінформ із посиланням на Yonhap.
Головний ядерний переговорник Сеула Кім Ганн та його американський і японський колеги Сон Кім та Такехіро Фунакоші провели у понеділок термінові переговори після того, як Пхеньян повідомив Токіо про плани щодо запуску супутника в період із 31 травня по 11 червня.
«Представники трьох країн наполегливо закликають Північну Корею утриматися від незаконного запуску, який загрожує миру у регіоні, і домовилися тісно співпрацювати, аби гарантувати, що в разі проведення Пхеньяном незаконного запуску буде сувора і одностайна відповідь з боку міжнародної спільноти», – йдеться в повідомленні.
Представники Кореї, США і Японії також наголосили, що будь-який запуск Пхеньяном із застосуванням технології балістичних ракет суперечить низці резолюцій Ради Безпеки ООН і ніяк не може бути виправданий, у тому числі й виведенням супутника в космос.
Як повідомляв Укрінформ, Північна Корея повідомила Японію про плани щодо запуску супутника в період між 31 травня та 11 червня, заявив у понеділок представник японської берегової охорони.
Міністр оборони Японії Ясукадзу Хамада віддав наказ Силам самооборони знищити будь-які балістичні ракети, які наближатимуться до країни.
Фото: Yonhap