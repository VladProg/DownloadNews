Facebook тестує інструмент, який дозволить користувачам самостійно обирати контент у стрічці новин.

Як передає Укрінформ, про це повідомляє The Guardian із посиланням на заяву компанії Meta, якій належить ця соцмережа.
«Ми працюємо над тим, щоб дати людям більше контролю за їхньою стрічкою, аби вони могли більше бачити той контент, який їм цікавий, і менше – не цікавий для них», - йдеться у заяві.
Також повідомляється, що користувачі зможуть формувати контент від родини, друзів, груп та сторінок блогерів чи публічних осіб. Усі ці категорії можна буде структурувати та обрати, з якою частотою будуть показуватися пости від них: рідше, частіше чи у звичайному режимі.
Окрім цього, у компанії пообіцяли переглянути підхід до реклами та менше показувати політичну чи соціальну рекламу залежно від інтересів та вподобань користувачів.
ЗМІ відзначає, що алгоритми Facebook часто стають приводами для скандалів та конфліктів, через що у компанії вирішили змінити підхід до них. Зокрема зазначається, що компанію часто звинувачували у тому, що недостатньо цензурується шкідливий контент, у тому числі фейки та заклики до насильства.
Раніше цього місяця віцепрезидент компанії Meta Нік Клеґ заявив, що Facebook не зацікавлений у просуванні «токсичного контенту» і що це суперечить інтересам компанії.
Як повідомляв Укрінформ, російські боти та анонімні сторінки поширюють антивакцинаторську риторику та фейки про коронавірус у Чехії, Словаччині та країнах Балтії.