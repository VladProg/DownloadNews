Безпілотники Армії дронів допомагають жителям Херсонської області, які постраждали внаслідок підріву росіянами Каховської ГЕС.

Як передає Укрінформ, про це у Телеграмі повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров.
Він також опублікував відео, на якому "військові звичайним Мавіком, який придбали завдяки вашим донатам через UNITED24, передали воду людям у тимчасово окупованих Олешках. Зараз родину евакуювали, вона в безпеці".

Федоров подякував військовим, рятувальникам, поліції, волонтерам "за роботу 24/7", а кожному українцю — за підтримку Армії дронів.
Як повідомляв Укрінформ, на тимчасово захопленій росіянами території Херсонщини в Олешківській громаді, затопленій після підриву росіянами 6 червня Каховської ГЕС, люди рятують одне одного, загарбники населенню не допомагають.
Військовим однієї тз бригад ЗСУ вдалося за допомогою дрона Mavic-3 передати воду людині, яка чекала порятунку на даху в затоплених Олешках.
Пізніше з Олешок працівникам Нацполіції вдалося евакуювати жінку з двома дітьми, які благали про порятунок на даху підтопленого будинку.
Олешки станом на зараз затоплені на 90%.