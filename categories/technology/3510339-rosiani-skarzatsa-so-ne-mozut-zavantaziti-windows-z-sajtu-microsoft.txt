Користувачі з росії не можуть завантажити із сайту компанії Microsoft утиліти для встановлення Windows 10 і 11, а також образи операційної системи та програму Media Creation Tool.

Як передає Укрінформ, про це повідомляє спеціалізоване видання CNews.
Проблема виникає у користувачів різних російських провайдерів, що пропонують послуги провідного та мобільного інтернету. У разі використання VPN країн Європи або США файли завантажуються без проблем.
На платформі DTF користувачі заговорили про проблеми зі скачуванням із середини червня. Декілька скарг надійшло в тому числі від жителів Казахстану. Під час спроби завантажити образи з'являється або помилка 404 про те, що файл не знайдено, або повідомлення зі словами «Виникла проблема з вашим запитом».

Чому російські користувачі не можуть завантажити файли, невідомо. У Microsoft цю ситуацію поки що не коментували.
Windows - найпопулярніша настільна операційна система у світі. Як повідомляє CNews, у травні 2022 року Windows обіймала 75,54% світового ринку проти 14,98% у macOS компанії Apple. Після початку повномасштабного російського вторгнення в Україну Microsoft у березні зупинила продаж продуктів та надання послуг у росії, а в червні оголосила, що скоротить свою присутність у країні.
CNews позиціонує себе як «найбільше видання у сфері високих технологій у росії та країнах СНД».
DTF – російськомовна платформа для обговорення ігор, кіно, розробок та технологій.