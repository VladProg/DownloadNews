Окружний суддя в американському штаті Монтана Дональд Моллой заблокував виконання рішення про заборону діяльності додатку для обміну короткими відео TikTok.

Як передає Укрінформ, про це повідомляє BBC.
У травні 2023 року Монтана стала першим штатом у США, який схвалив заборону TikTok, що мала набути чинності 1 січня.
Проте вже через тиждень після рішення місцевої влади додаток для обміну короткими відео, який належить китайській ByteDance, подав до суду.
Днями окружний суддя США Дональд Моллой погодився з аргументами TikTok, заявивши, що рішення законодавців «порушує Конституцію штату декількома шляхами» та «виходить за рамки влади штату».
У TikTok розповіли BBC, що раді відхиленню «неконституційного закону».
У свою чергу прокуратура штату повідомила, що розглядає свої наступні кроки «щоб захистити закон, який захищає жителів Монтани від отримання та використання їхніх даних Комуністичною партією Китаю».
Зазначається, що штат Монтана, населення якого становить трохи більше одного мільйона, заборонив використання цього додатку на державних пристроях у грудні минулого року.
За даними TikTok, вже 150 мільйонів американських користувачів встановили їхній додаток для обміну короткими відео.
Як повідомляв Укрінформ, губернатор Монтани Грег Джанфорте підписав закон про заборону діяльності китайської компанії TikTok на території штату, щоб захистити жителів від ймовірного збору розвідувальних даних з боку Китаю.