Надана інформація у чатбот єВорог про будь-які російські комплекси зв’язку та РЕБ допоможе залишити забарників без можливості керувати дронами та отримувати накази від керівництва.

Як передає Укрінформ, про це Міністерство цифрової трансформації повідомило у Телеграмі.
Як йдеться у повідомленні, важливо залишити ворога без звʼязку на тимчасово захоплених територіях та завадити їм глушити зв’язок українців, для чого "збираємо інформацію про будь-які комплекси зв'язку та радіоелектронної боротьби окупанта (РЕБ). Це авто- або гусенична техніка з антенами чи локаторами.
"Найчастіше ви можете побачити "Редут 2-УС", це система управління звʼязком загарбників. Якщо її знищити, вороже керівництво не зможе віддавати накази, а підрозділи втратять можливість обмінюватися інформацією.
РЕБ "Житєль" глушить мобільний та супутниковий зв’язок, перехоплює канали керування дронами.
РЕБ "Репеллент" здійснює радіотехнічну розвідку та приглушує звʼязок.
РЕБ "Борисоглєбськ" глушить мобільний та супутниковий звʼязок, радіонавігаційні системи, сигнали управління безпілотниками", - підкреслили у Мінцифри.
“Якщо помітили таку техніку чи будь-які інші машини з антенами, робіть фото та відео, переходьте у чатбот єВорог через додаток “Дія” та відправляйте інформацію”, - наголосии в міністерстві.
“Знімайте непомітно, а після надсилання видаліть всі фото та відео з телефона”, - нагадали у Мінцифри.
На початку повномасштабного вторгнення Мінцифри вже просило українців повідомляти про "Редут 2-УС". Завдяки заявкам Сили оборони дізналися про десятки таких машин.
Як повідомляв Укрінформ, жителі України скористалися чатботом єВорог, який допомагає захисникам нищити ворога, вже 465 тисяч разів.