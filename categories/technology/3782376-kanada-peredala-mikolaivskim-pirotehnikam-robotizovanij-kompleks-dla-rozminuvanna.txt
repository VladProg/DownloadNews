Миколаївські піротехніки за підтримки уряду Канади отримали новий роботизований комплекс DIGITAL VANGUARD–S для розмінування, який здатний працювати дистанційно.

Про це повідомила пресслужба ГУ ДСНС України у Миколаївській області, передає Укрінформ.
"Даний комплекс призначений для проведення розвідки та дистанційного знешкодження боєприпасів. Основна перевага його використання — це можливість виконання робіт за призначенням дистанційно, що суттєво зменшує ризики, пов'язані з небезпекою для життя та здоров'я піротехніка під час виконання завдань з очищення території від вибухонебезпечних предметів", - йдеться у повідомленні.
Зазначається, що робот невеликий за габаритами та досить маневровий, а це дозволяє використовувати його у важкодоступних місцях. Він має бездротове і дротове з'єднання в залежності від поставлених задач. Може працювати без живлення до 5 годин та використовується під час встановлення зарядів для дистанційного знищення вибухонебезпечних предметів або розвідки місцевості, пояснили в ДСНС.

За їх словами, робот має три встановлені камери, завдяки яким оператор може слідкувати за проведенням маніпуляцій, отримує у режимі реального часу чітке та якісне зображення місця проведення робіт.
Як повідомлялося, раніше миколаївські піротехніки отримали сучасну техніку для проведення робіт з підводного розмінування.