Японська автомобілебудівна компанія Toyota представить глобальний бренд електромобілів у середині наступного року.

Як передає Укрінформ, про це повідомляє NHK.
Автовиробник планує до 2025 року випустити в рамках цього бренду, що отримав назву TOYOTA bZ, сім моделей, починаючи зі «спортивно-утилітарного автомобіля» (SUV), який надійде у продаж у всьому світі в середині 2022 року.
Пробіг цієї моделі на одній підзарядці становитиме, як очікується, близько 500 кілометрів. Її акумуляторні батареї зберігатимуть 90% своєї початкової енергоємності навіть після 10 років експлуатації.
Сонячні панелі, встановлені на даху автомобіля, вироблятимуть достатню кількість електроенергії для загального пробігу 1 800 кілометрів на рік. Ці панелі дозволять користуватися автомобілем навіть тоді, коли станції підзарядки виявляться недоступними за умов стихійного лиха.
Як повідомляв Укрінформ, раніше компанія Toyota заявила, що побудує своє перше підприємство з виробництва батарей у Сполучених Штатах для задоволення зростання попиту на гібридні автомобілі та електромобілі в усьому світі.
Фото: blog.caranddriver.com