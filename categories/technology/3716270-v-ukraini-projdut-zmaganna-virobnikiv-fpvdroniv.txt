В Україні пройдуть змагання виробників FPV-дронів для підсилення Збройних сил України.

Як передає Укрінформ, про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров повідомляє у Телеграмі.
"1 червня розробники БПЛА змагатимуться в межах Суперкубка FPV від Армії дронів. Мета — показати можливості FPV-дронів українського виробництва Силам безпеки і оборони для подальшого контрактування. Долучитися до Суперкубку можуть усі виробники, потрібно лише зареєструватися", - зазначив Федоров.
Змагання проходитимуть у кілька етапів: ураження рухомих і статичних цілей, подолання смуги перешкод тощо. За учасниками спостерігатимуть представники Міноборони та різних родів військ.
"FPV-дрони — це майбутнє, що успішно працює на фронті вже сьогодні. Команда Мінцифри системно працює над розвитком оборонних технологій та стимулюванням вітчизняних виробників БПЛА", - наголосив Федоров.
Він закликав тих, хто вже має готові продукти та бажає посилити Армію дронів своїми "пташками" — реєструватись за посиланням.
Як повідомляв Укрінформ, українським військовим передали 500 дронів "Пегас" з функцією First Person View (FPV) – "видом від першої особи". Частина з них уже знищила десятки ворожих об’єктів.