Високошвидкісний інтернет Starlink компанії SpaceX тепер доступний на всіх семи континентах після того, як були отримані ліцензії у Нігерії й Мозамбіку.

Про це повідомила компанія у Tвіттері, передає Укрінформ.
«Перші дві країни в Африці, де регуляторні органи видали дозвіл для Starlink. Тепер Starlink ліцензований на всіх семи континентах!» - заявили у SpaceX.
За словами засновника компанії Ілона Маска, йдеться про Нігерію й Мозамбік.
Портал Space News зазначає, що раніше Філіппіни стали першою країною у Південно-Східній Азії, в якій був виданий дозвіл на надання послуг Starlink.
Як повідомляв Укрінформ, в Україні 27 квітня було зареєстровано Starlink Ukraine як представництво компанії SpaceX. За словами віцепрем'єр-міністра - міністра цифрової трансформації Михайла Федорова, по всій території України вже діє понад 10 тисяч терміналів Starlink.
Глава компанії SpaceX Ілон Маск відповів на погрози генерального директора «роскосмосу» дмитра рогозіна щодо допомоги Україні обладнанням супутникового Інтернету Starlink.
Starlink – це проєкт компанії SpaceX, який надає доступ до широкосмугового інтернету. Його швидкість до 1 Гбіт/с для кожного абонента, а користуватися ним можна у будь-якій точці Землі.
Фото: SpaceX