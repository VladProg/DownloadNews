Надані китайським марсоходом Чжужун (Zhurong) дані про поверхню та склад її матеріалу підтверджують існування рідкої води в низьких широтах Марса, найтепліших регіонах Червоної планети.

Про це з посиланням на опубліковані в журналі Science Advances результати дослідження китайських вчених повідомляє Xinhua, передає Укрінформ.
Попередні дослідження виявили докази наявності великої кількості рідкої води на ранньому Марсі, але різкі кліматичні зміни ускладнили існування рідкої води на сучасній планеті. Вчені вважають, що вода зараз може існувати там тільки в твердому або газоподібному стані.
Однак краплі, які спостерігаються на роботі-руці марсіанського апарату NASA Phoenix, доводять, що солона рідка вода може з’являтися влітку у високих широтах Марса. Чисельні моделювання також показують, що придатні для появи рідкої води кліматичні умови можуть короткочасно виникати в певних областях Марса. Проте доказів існування рідкої води в низьких широтах планети, де температура поверхні найвища, досі немає.
Зібрані китайським марсоходом Чжужун дані заповнюють цю прогалину.
Вчені Академії наук Китаю, вивчаючи отримані камерами й детекторами марсохода дані про поверхню та склад матеріалу дюн у зоні посадки апарату, виявили деякі важливі морфологічні особливості, такі як кірки, тріщини, грануляція, багатокутні виступи та смугоподібний слід. Аналіз даних показав, що поверхневий шар дюн багатий мінералами, включаючи гідратовані сульфати, гідратований кремнезем і ферригидрит.
«Відповідно до метеорологічних даних, виміряних за допомогою Чжужун та інших марсоходів, ми прийшли до висновку, що ці характеристики поверхні дюн пов’язані з впливом рідкої солоної води, яка утворюється в результаті танення інею та снігу, що падають на солону поверхню дюн при її охолодженні», - сказав дослідник Інституту геології та геофізики Цінь Сяогуан.
Коли солона вода висихає, гідратовані мінерали, що випали в осад, зв’язують частинки піску, утворюючи піщані агрегати та кірку. Потім кірка ще більше розтріскується внаслідок усадки. Пізніше процес повторюється, в результаті чого на поверхні кірки утворюються валики і смугоподібний слід.
За підрахунками китайських вчених, знайдені Чжужуном дюни утворилися приблизно від 400 тисяч до 1,4 мільйона років тому. Обмін водяною парою між вищими та нижчими широтами протягом цього періоду призвів до повторюваних вологих середовищ у низьких широтах Марса із появою солоної води при зниженні температури.
На переконання китайських дослідників, це відкриття є ключовим доказом існування рідкої води в низьких широтах Марса, де температура на поверхні відносно висока і більш придатна для життя, ніж у високих широтах.
Стверджують вчені, отримані результати потрібно враховувати при плануванні нових досліджень Марса. Оскільки солона вода колись існувала на різних широтах на поверхні Червоної планети, у майбутніх місіях із пошуку життя на Марсі пріоритет варто віддавати пошуку стійких до солі мікробів.
Як відомо, Чжужун є частиною китайської місії дослідження Марса Tianwen-1. Він приземлився в районі низьких широт Марса на Utopia Planitia, величезній рівнині в північній півкулі Марса, 15 травня 2021 року. Марсохід подолав близько 2 кілометрів та передав значні обсяги даних на Землю, після чого перейшов у сплячий режим.