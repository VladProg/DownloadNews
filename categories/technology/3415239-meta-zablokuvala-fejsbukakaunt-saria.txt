Корпорація Meta заблокувала на території України Фейсбук-акаунт проросійського пропагандиста Анатолія Шарія.

Про це Центр протидії дезінформації при РНБО повідомляє в Телеграмі, передає Укрінформ.
"Сьогодні корпорація Meta заблокувала на території України акаунт інформаційного терориста Анатолія Шарія, нещодавно звинуваченого у державній зраді", - ідеться в повідомленні.
У Центрі протидії дезінформації подякували корпорації Meta за підтримку України в захисті інформаційної безпеки та в спільній боротьбі з дезінформацією і поширенням фейків та ворожих наративів.
Як повідомляв Укрінформ, соціальна мережа Iнстаграм, яка належить компанії Meta Platforms, заблокувала акаунт глави Чечні Рамзана Кадирова.