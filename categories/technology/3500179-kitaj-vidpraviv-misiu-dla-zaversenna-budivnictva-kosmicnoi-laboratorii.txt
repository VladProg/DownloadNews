Китай у неділю запустив пілотований космічний корабель "Шеньчжоу-14", відправивши трьох космонавтів на космічну станцію для виконання шестимісячної місії.

Про це повідомляє Укрінформ із посиланням на Сіньхуа.
Як зазначається, три космонавти співпрацюватимуть з командою наземних служб, щоб завершити складання та будівництво космічної станції "Тяньгун", перетворивши її з одномодульного комплексу на космічну лабораторію з трьома модулями - основним модулем "Тяньхе" та двома лабораторними модулями "Веньтянь" і "Ментянь".

Схема майбутньої космічної станції «Тяньгун»

Космічний корабель було запущено з космодрому Цзюцюань на північному заході Китаю за допомогою ракети-носія "Чанчжен-2F", повідомила Канцелярія програми пілотованої космонавтики Китаю (CMSА).
У координації з наземними службами екіпаж "Шеньчжоу-14" завершить завдання зі зближення, стикування та перестикування лабораторних модулів з основним модулем станції, сказав заступник директора CMSA Лінь Сіцян на пресконференції, що відбулася у суботу.
Основний модуль "Тяньхе" було відправлено у космос у квітні 2021 року, лабораторні модулі "Веньтянь" та "Ментянь" планується запустити на орбіту у липні та жовтні цього року відповідно.
Під час перебування на орбіті екіпаж "Шеньчжоу-14" стане свідком стикування вантажного корабля "Тяньчжоу-5" та пілотованого космічного корабля "Шеньчжоу-15" з основним модулем "Тяньхе".
Також на орбіті буде проведено ротацію трьох космонавтів з екіпажем "Шеньчжоу-15". При цьому протягом деякого часу два екіпажі працюватимуть на станції разом. За планом члени екіпажу "Шеньчжоу-14" повернуться на Землю у грудні цього року.