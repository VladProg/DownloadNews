Проєкт "Дія.City" увійшов у шорт-лист премії Emerging Europe Awards 2022.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
"Україну відзначають за круті і прогресивні ініціативи - проєкт "Дія.City" увійшов до шорт-листа премії Emerging Europe Awards 2022", - написав він, додавши, що цією премією щорічно нагороджують організації, проєкти та людей за досягнення в розвитку регіону.
За словами Федорова, проєкт "Дія.Сity" номінований у категорії Modern and Future-Proof Policy “за унікальний внесок у позиціонування України як потужного ІТ-хабу шляхом створення умов для розвитку компаній та залучення іноземних інвестиції”.
Переможців премії будуть визначати на Future of Emerging Europe Summit & Awards 2022, що відбудеться 23 червня в Брюсселі.
Проголосувати за Дія.Сity можна на сайті Emerging Europe.
Як повідомлялося, "Дія.Сity" - це проєкт Міністерства цифрової трансформації, що являє собою податковий та регуляторний простір для IT-компаній, які хочуть працювати в Україні. Дія.Сity надає податкові пільги, дає можливість працювати із сучасними інструментами для залучення венчурних інвестицій та захищає інтелектуальну власність компаній.