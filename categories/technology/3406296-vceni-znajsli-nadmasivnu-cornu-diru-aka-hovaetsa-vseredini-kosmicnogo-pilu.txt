Група астрономів завдяки дуже великому телескопу-інтерферометру (VLTI) Європейської південної обсерваторії (ESO) у Чилі отримала знімки хмари космічного пилу в центрі галактики Мессьє 77, всередині якої прихована надмасивна чорна діра.

Як передає Укрінформ, про це повідомляє Space.com.
Галактика Мессьє 77 або NGC 1068 є спіральною галактикою з баром (перемичкою, що перетинає галактику посередині). Вона знаходиться у сузір'ї Кит за близько 47 мільйонів світлових років від Землі.
«Наші результати повинні призвести до кращого розуміння внутрішньої роботи активних ядер галактик, адже вони також можуть допомогти нам краще зрозуміти історію (нашої галактики – ред.), Чумацький Шлях, у центрі якого є надмасивна чорна діра, яка могла бути активною в минулому», - заявила дослідниця Віолета Гамес Росас із Лейденського університету (Нідерланди).

За її словами, справжня природа хмар пилу та їхня роль як у живленні чорної діри, так і у визначенні того, як вона виглядає, якщо дивитися на неї з Землі, були центральними питаннями у дослідженнях активних ядер галактик упродовж останніх трьох десятиліть.
«Хоча жоден окремий результат не дасть відповіді на всі питання, які у нас виникають, ми зробили серйозний крок у розумінні того, як працюють активні ядра галактик», - додала Росас.
Зазначається, що яскравість активних ядер галактик (AGN) змінюється залежно від того, скільки світла від центральної чорної діри затьмарюється навколишнім пилом і газом. У цьому випадку Мессьє 77 виглядає більш приглушеним, ніж інші AGN, оскільки товсте кільце пилу та газу повністю приховує чорну діру від нашого поля зору.
Як повідомляв Укрінформ, група астрономів з Університету Анкари (Туреччина) виявила дві нові планети у Kepler-451, зоряній системі, що складається з двох зірок, які обертаються навколо їх загального центру інерції.

Фото: ESO/M