Винахідники з Рівненщини створили дрон-детектор для безпеки українських захисників від повітряних дронів.

Як передає Укрінформ, про це у Телеграмі розповів начальник Дубенської РВА Всеволод Пекарський.
«Винахідники з Млинова створили дрон-детектор, який стане в пригоді захисникам на нулі», - йдеться у повідомленні.
Як зазначається, засновники млинівської компанії Kseonics Technology Сергій Тітков та Дмитро Ренжин розробили дрон-детектор для безпеки українських захисників від повітряних дронів.

Особливість цього пристрою в тому, що він вловлює частоту дронів та за допомогою звукових або вібросигналів інформує про наближення ворожого БПЛА. Це дозволить захисникам України швидко прийняти рішення щодо подальших дій.
Наразі його тестують кілька військових, та й самі винахідники випробовують прилад в різних умовах.
Також паралельно винахідники розробляють мініверсію дрона-детектора розміром з рацію.
Як повідомляв Укрінформ, переселенець Дмитро Мамонов розробив пристрій для евакуації з поля бою постраждалих військовослужбовців.
Фото: Телеграм Всеволод Пекарський