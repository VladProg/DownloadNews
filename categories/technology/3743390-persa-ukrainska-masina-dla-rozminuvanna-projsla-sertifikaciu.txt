Компанія-виробник машини для підготовки ґрунту до розмінування вже отримала сертифікат відповідності, що дозволяє налагодити її виробництво та використовувати для розмінування територій.

Як передає Укрінформ, про це повідомляє пресслужба Мінекономіки.
«Розробка харківських виробників – машина для підготовки ґрунту до розмінування пройшла відповідну сертифікацію. Компанія-виробник вже отримала сертифікат відповідності та декларацію про відповідність, що дозволяє налагодити її виробництво та використовувати для розмінування територій», - йдеться в повідомленні.

У Мінекономіки зазначають, що важливими перевагами вітчизняної техніки перед закордонними машинами з розмінування є простота конструкції та порівняно невисока вартість виробництва, обслуговування і ремонту. При цьому розробка дозволяє ефективно знешкоджувати протипіхотні та виявляти протитанкові міни. Наразі щомісяця виробники можуть виготовляти дві такі машини.

«Ми зацікавлені в тому, щоб не імпортувати обладнання, а купувати своє. Тому, безумовно, ми підтримуємо ефективні українські розробки. Ключове завдання сьогодні – масштабувати виробництво вітчизняних виробників», - зазначила перший віцепрем’єр-міністр України – міністр економіки України Юлія Свириденко.
За її словами, такі машини, як розробка харків’ян, будуть корисними для Державної служби з надзвичайних ситуацій, Державної спеціальної служби транспорту та приватних операторів, які займаються розмінуванням в Україні.

Сьогодні в Україні працюють 20 машин для розмінування, з яких три – на Харківщині, та близько 3000 фахівців з розмінування. Для пришвидшення очищення території країни від мін та вибухівки цих потужностей недостатньо. Тому на кожній зустрічі з закордонними партнерами порушується питання щодо постачання необхідного обладнання, навчання піротехніків, фінансового забезпечення гуманітарного розмінування.
Окрім того, Уряд веде роботу з налагодження виробництва необхідної закордонної техніки на території нашої держави. Зокрема, в Україні локалізуватимуть виробництва хорватська корпорація «DOK-ING d.o.o.» та данська HYDREMA – українські та іноземні виробники вже підписали відповідні Меморандуми.
Як повідомляв Укрінформ, в Україні обстежили понад третину сільськогосподарських земель, визначених для пріоритетного розмінування. За даними ДСНС, з початку широкомасштабного військового вторгнення Росії на території України знешкоджено понад 411 тис. вибухонебезпечних предметів, у тому числі більше 3 тис. авіаційних бомб.
Фото: Фейсбук Юлії Свириденко