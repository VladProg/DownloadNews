Першими країнами, які почнуть процес впровадження українського застосунку електронного врядування «Дія» за підтримки Агентства США з міжнародного розвитку, стануть Колумбія й Замбія.

Про це під час презентації «Дії» в американській столиці заявила адміністратор агентства USAID Саманта Пауер, повідомляє Укрінформ.
«У січні цього року я оголосила, що США підтримають партнерські країни, яких надихнула «Дія» та які хочуть прискорити власну цифрову трансформацію, розвиваючи та розширюючи власні можливості електронного врядування», – нагадала Пауер.

Саманта Пауер

Вона зазначила, що цей досвід матиме свої особливості в різних країнах, і назвала список перших країн, які погодилися працювати над запровадженням електронного застосунку, розробленого Україною, для своїх громадян.
Пауер зазначила, що Сполучені Штати прагнуть допомогти партнерам «знайти шляхи для досягнення прогресу» в цифровій цивільній інфраструктурі.

«І ми продовжимо наше тісне партнерство з Україною, як шляхом подальшої підтримки розвитку «Дії», так і в сприянні партнерству з іншими країнами, щоб українське лідерство могло надихати більше цифрових трансформацій у всьому світі», – підкреслила адміністратор UDAID.
Як повідомлялося, у вівторок у Вашингтоні відбулася презентація української розробки електронного врядування «Дія», організована спільно USAID і Міністерством цифрової трансформації України. Захід відбувся за підтримки UK Aid, Eurasia Foundation, Visa, Diia.Education та Google.org.