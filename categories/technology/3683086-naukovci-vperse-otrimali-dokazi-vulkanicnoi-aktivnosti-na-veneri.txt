Уперше вчені Національного управління США з аеронавтики та дослідження космосу (NASA) отримали прямі докази вулканічної активності на планеті Венера.

Як передає Укрінформ, про це повідомляє Лабораторія реактивного руху NASA (JPL).
Науковці зробили це відкриття після перегляду архівних радіолокаційних зображень Венери, зроблених понад 30 років тому космічним кораблем Magellan від NASA. На зображеннях видно, що вулканічний отвір змінив форму та значно збільшився менш ніж за рік.

Зазначається, що вчені вивчають діючі вулкани, щоб зрозуміти, як внутрішня частина планети може формувати її кору, стимулювати її еволюцію та впливати на її придатність для життя. Одна з нових місій NASA на Венері, яка отримала назву VERITAS і буде запущена протягом десятиліття, буде займатися саме цим.

Орбітальний апарат вивчатиме Венеру від поверхні до ядра, щоб зрозуміти, як кам’яниста планета приблизно такого ж розміру, як Земля, пройшла зовсім інший шлях, перетворившись на світ, покритий вулканічними рівнинами та деформованим рельєфом, прихованим під густою, гарячою, токсичною атмосферою.
«Вибір NASA місії VERITAS надихнув мене на пошук нещодавньої вулканічної активності в даних Magellan. Я насправді не очікував успіху, але після приблизно 200 годин ручного порівняння зображень різних Магелланових орбіт я побачив два зображення одного регіону, зроблені з інтервалом у вісім місяців, що продемонстрували помітні геологічні зміни, спричинені виверженням», — сказав Роберт Геррік, професор Університету Аляски і член наукової групи VERITAS, який керував пошуком архівних даних.
Як повідомляв Укрінформ, Національне управління з аеронавтики і дослідження космічного простору (NASA) обрало компанію Firefly Aerospace для доставки кількох корисних вантажів на зворотний бік Місяця, включаючи супутник.
Фото в тексті: NASA/JPL