росіяни створили фейковий бот української кіберполіції «Народний месник».

Як передає Укрінформ, про це Національна поліція України повідомляє у Фейсбуці.
«Боротьба на інформаційному фронті: окупанти підробили бот кіберполіції», - ідеться в повідомленні.
Користувачі телеграм-каналу StopRussiaChannel | MRIYA від початку нападу російської федерації надіслали вже понад 4 млн скарг для блокування пропагандистських ресурсів. А через бот «Народний месник» надійшло понад 47 тисяч повідомлень про дії ворога: місцезнаходження їхньої техніки або залишені мітки.
У Нацполіції заявили, що через такі результати у загарбників «підгорає», тому вони й створюють фейкові боти. Ворог намагається хоч якось мінімізувати втрати й отримати повідомлення замість українських правоохоронців.
«Будьте пильними та не дайте оркам жодного шансу ввести вас в оману. Повідомляйте про дії загарбників лише через офіційні ресурси», - ідеться в повідомленні.
Також у поліції закликали звертати увагу на посилання (будь-яка відмінність означає потрапляння на фейковий бот або канал).
Зазвичай у назві відрізняється одна чи декілька літер, що складно помітити під час пошуку.

У поліції нагадали, що повідомлення про російську пропаганду слід надсилати у бот: https://t.me/stopdrugsbot.
Приєднатися до кібервійська та блокувати ресурси ворога можна, долучившись до каналу: https://t.me/stoprussiachannel.
При виявленні техніки армії російської федерації, колаборантів, міток, нерозірваних снарядів, мародерство слід повідомляти правоохоронцям через бот: https://t.me/ukraine_avanger_bot.
Як повідомляв Укрінформ, 25 квітня Служба безпеки України заявила про виявлення фейкового чат-боту СБУ, назва якого відрізняється від офіційної лише кількома літерами. Офіційний чат-бот СБУ: @stop_russian_war_bot.