Американська компанія Google веде перемовини про інвестування сотень мільйонів доларів у Character.AI, у той час як швидко зростаючий стартап із розробки чат-ботів зі штучним інтелектом шукає капітал для навчання своїх моделей.

Як передає Укрінформ, про це повідомляє Reuters.
Як зазначається, інвестиції, які можуть бути у вигляді конвертованих валют, поглиблять партнерство Character.AI із Google, у рамках якого стартап вже використовує хмарні сервіси Google і тензорні блоки обробки (TPU) для навчання своїх моделей.
Тензорний блок обробки (TPU) — це інтегральна схема специфічного застосування, яка призначена для прискорення розрахунків штучного інтелекту. Вона була розроблена компанією Google спеціально для машинного навчання нейронних мереж.
Google і Character AI не відповіли на запити про коментарі.
Зазначається, що заснований колишніми співробітниками Google Ноамом Шазіром і Даніелем Де Фрейтасом, Character.AI дозволяє людям спілкуватися з віртуальними версіями знаменитостей, як-от співачка Біллі Айліш, або персонажами аніме, водночас створюючи власні чат-боти та помічників зі штучним інтелектом.
Стартап безкоштовний у використанні, але пропонує модель підписки у розмірі 9,99 долара США на місяць для користувачів, які хочуть пропустити віртуальну чергу, щоб отримати доступ до чат-бота.
Як повідомляв Укрінформ, Microsoft на нетривалий час забороняла своїм працівникам користуватися ChatGPT, зокрема, закривши доступ до нього на корпоративних пристроях.