Американське космічне агентство NASA провело в рамках дослідницької місії вже 17-й запуск на Марсі гелікоптера Ingenuity.

Про це у Твіттері повідомляє Лабораторія реактивного руху NASA, передає Укрінформ.

«Ingenuity вже зробив 17 польотів. Після успішного прольоту у північно-східному напрямку радіозв'язок між Ingenuity та марсоходом Perseverence був порушений під час посадки. Пізніше марсохід отримав телеметрію, яка свідчила про те, що з Ingenuity все добре, а суть проблеми зрозуміла», - йдеться у повідомленні.
У NASA також зазначили, що 17-й політ тривав 117 секунд на висоті 10 метрів над Червоною планетою. Всього гвинтокрил у неділю, 5 грудня, подолав 187 метрів.
23 листопада був здійснений попередній, 16-й політ.
Як повідомляв Укрінформ, гелікоптер Ingenuity був доставлений на Червону планету разом з марсоходом Perseverance NASA 18 лютого цього року, після майже 7 місяців польоту. Свій перший політ Ingenuity здійснив 19 квітня. Вертоліт вартістю 85 млн доларів США став першим літальним апаратом, запущеним на іншій планеті.
Фото: NASA