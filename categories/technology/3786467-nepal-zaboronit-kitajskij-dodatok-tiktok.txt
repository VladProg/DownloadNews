У понеділок уряд Непалу заявив, що заборонить китайський додаток TikTok.

Про це повідомляє Reuters, передає Укрінформ.
Міністр зв'язку та інформаційних технологій Непалу Рекха Шарма заявив, що рішення про заборону TikTok ухвалили на засіданні Кабінету міністрів. https://www.reuters.com/technology/nepal-govt-decides-ban-chinas-tiktok-ani-2023-11-13/
"Колеги працюють над його технічним закриттям", - сказала Шарма.
Голова Телекомунікаційного управління Непалу Пурушоттам Ханал додав, що інтернет-провайдерів попросили закрити додаток, і деякі уже виконали рішення уряду.
Лідери опозиції в Непалі розкритикували цей крок, заявивши, що йому бракує "ефективності, зрілості та відповідальності".
"В інших соціальних мережах також є багато небажаних матеріалів. Що необхідно зробити, так це регулювати, а не обмежувати їх", - сказав колишній міністр закордонних справ і один з лідерів Комуністичної партії Непалу Прадіп Г'явалі.
За повідомленнями місцевих ЗМІ, за останні чотири роки в Непалі було зареєстровано понад 1 600 випадків кіберзлочинів, пов'язаних з TikTok.
TikTok вже був частково або повністю заборонений в деяких країнах, причому багато з них посилалися на міркування безпеки.
Індія заборонила TikTok разом з десятками інших додатків китайських розробників у червні 2020 року, заявивши, що вони можуть поставити під загрозу національну безпеку.
Пакистан забороняв додаток щонайменше чотири рази, а уряд країни називає його контент "аморальним і непристойним".
Як повідомляв Укрінформ, влада Сомалі оголосила про заборону соціальних мереж ТікТок і Телеграм, а також платформи онлайн-ставок 1XBet.
У США штат Монтана також заборонив TikTok. Губернатор Монтани Грег Джанфорте підписав відповідний закон про заборону на території штату, щоб захистити жителів від ймовірного збору розвідувальних даних з боку Китаю.