Віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров стверджує, що за час повномасштабного вторгнення Росії на території України витоку сенситивної інформації не сталося.

Про це він заявив під час заходу для медійників «Редколегія. Саміт», повідомляє Укрінформ.
«Постійно відбивають кібератаки. Не було жодного витоку сенситивної інформації за півтора року повномасштабної війни. Я думаю, що ми правильно зробили «домашню роботу» перед тим, як запускати «Дію» взагалі. Архітектуру взяли таку, щоб не зберігати персональні дані. Розробили правила, як повинен функціонувати реєстр, щоб там делегувалася кожна дія», - сказав Федоров.
Він розповів про те, що Мінцифри до початку активної фази війни сформувало команду, яка постійно «атакує» наші ресурси. Це дає можливість шукати вразливі місця, напрацьовувати механізми протидії. Так було знайдено рішення, яке у випадку знищення певної фізичної інфраструктури дасть можливість взяти ці дані у хмарі та продовжити працювати.
«Наприклад, у перший день ракета потрапила біля центру бекапів, і він був знищений. Але робота тривала», - розповів міністр.
Крім того, уже після лютого 2022 року Україна за допомогою партнерів замовила аудит застосунку «Дія», який тривав 6 місяців. Потім експерти надали свої поради щодо подальшого удосконалення «Дії» та зазначили, що це - сильний проєкт.
Віцепрем'єр-міністр з інновацій, розвитку освіти, науки та технологій додав, що наші фахівці також постійно атакують ресурси ворога. «Багато інформації дістаємо з реєстрів РФ. Ми просто публічно про це часто не пишемо», - додав він.
Як повідомлялося, Редколегія – це найбільший медійний форум України, який об’єднує представників телебачення, преси, радіо і цифрових медіа. Професіонали медіаіндустрії збираються разом, щоб обговорити проблеми та виклики на ринку і спільно знайти шляхи вирішення, поділитися ідеями щодо нових форматів контенту, розвитку та розширення бізнесу, подивитися на професію з точки зору етики.