Команда фахівців не з росії, які брали участь у запуску британських супутників зв'язку OneWeb, залишила космодром Байконур.

Як передає Укрінформ, про це повідомляє Росбалт.
За словами джерела на космодромі, співробітники OneWeb «закінчили роботи, опечатали чистове приміщення з супутниками, увімкнули там температурно-вологісний режим регуляції, опечатали двері й покинули космодром». Співрозмовник зазначив, що фахівці розглядали можливість вивезення своїх апаратів з Байконура, проте це не вдалося через логістичні складнощі.
Подальша доля супутників залежатиме від дій британського уряду, припускає джерело.
Нагадаємо, співпраця роскосмосу та OneWeb була призупинена на тлі російської війни проти України та санкцій, запроваджених проти рф. Після цього OneWeb уклала угоду про запуск супутників з американською SpaceX, що дозволить їй відновити запуск супутників на орбіту.
Як повідомлялося, президент рф володимир путін 24 лютого оголосив про повномасштабне вторгнення в Україну.
В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни росія була піддана масштабним та всебічним санкціям з боку світової спільноти.