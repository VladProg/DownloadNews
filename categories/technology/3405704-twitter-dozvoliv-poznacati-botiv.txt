Соцмережа Twitter дозволила розробникам додавати ярлики до автоматизованих облікових записів, тобто ботів, щоб їх можна було відрізняти від живих користувачів.

Як передає Укрінформ, про це повідомляє The Verge.
Зазначається, що компанія запустила у вересні успішний експеримент з додаванням ярликів до облікових записів ботів, які повинні були полегшити користувачам розуміння того, що сторінка належить не реальній людині.
Водночас, варто наголосити, що мітки не будуть присвоєні ботам автоматично. Ярлики будуть доступні для автоматизованих облікових записів, створених розробниками, які використовують Twitter API.
Тому власники облікових записів повинні будуть дати згоду на закріплення ярлика за їхніми ботами.
Видання пише, що боти підпорядковуються політиці автоматичних облікових записів соцмережі та загальним правилам Twitter. Тому соціальна мережа не перевірятиме облікові записи, які вирішили застосувати новий ярлик. Однак користувачі зможуть повідомляти про облікові записи, які, на їхню думку, порушують правила.
Крім того, повідомляється, що Twitter працює над ярликом, який «увічнить» пам'ять померлих людей. Він мав з'явитися у 2021 році, але ще недоступний. Twitter відмовляється коментувати його запуск.