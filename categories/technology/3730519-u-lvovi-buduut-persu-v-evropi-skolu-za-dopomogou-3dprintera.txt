У Львові розпочали будівництво першої в Європі школи за допомогою 3D-друку.

Як передає Укрінформ, про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров і оприлюднив відео з будівництва.
“3D-принтером зводять новий корпус школи, яка вже діє, але стала затісною для дітей. У новому приміщенні навчатимуться 100 учнів молодших класів”, - повідомив міністр.
Як зазначив Федоров, технологія дає змогу точніше використовувати ресурси та скорочувати витрати на матеріали. Для керування та контролю за роботом-друкарем потрібна команда всього з трьох осіб.

“Попереду - велика Відбудова України, тож маємо вже зараз залучати технології та інновації для будівництва”, - наголосив міністр.
Як повідомляв Укрінформ, в Україні внаслідок російської агресії близько 400 закладів освіти повністю знищені, майже 3 тис. пошкоджені.