Хакери вже зламали понад 80 баз даних, які є критичними для російської федерації.

Як передає Укрінформ, про це розповів віцепрем'єр-міністр - міністр цифрової трансформації Михайло Федоров в інтерв'ю "РБК - Україна".
"Зламано більше ніж 80 баз даних, які є критичними для РФ, це бази даних громадян, бізнесу, досить сенситивні дані", - сказав віцепрем'єр.
Федоров додав, що завдяки цифровій блокаді російська соціальна мережа "ВКонтакте" не може придбати сервери. За його словами, російська сфера кібербезпеки дуже постраждала через санкції.
Як повідомляв Укрінформ, за словами віцепрем'єр-міністра - міністра цифрової трансформації України Михайла Федорова, Україна з 24 лютого змінила свою стратегію і стала не лише захищатися від російських кібератак, а й здійснювати кібератаки на ресурси російської федерації.