Британська компанія Emergex проведе у Швейцарії клінічні випробування вакцини проти COVID-19 у вигляді пластиру.

Про це повідомляє The Guardian, передає Укрінформ.
Експериментальна вакцина матиме вигляд пластиру із мікроголками. Вона зможе зберігатися до трьох місяців за кімнатної температури – на відміну від інших препаратів, які потрібно зберігати у холодильних або морозильних камерах.
Директор комерційного відділу компанії Emergex Робін Коен зазначає, що вакцина задіює Т-клітини (лімфоцити, що відіграють центральну роль у здійсненні клітинної специфічної імунної відповіді), які вбивають заражені клітини в організмі. Натомість наявні препарати побудовані на основі реакції на антитіла, через що з часом імунітет слабне, і потрібно робити «бустерні» щеплення.
Як зазначається, компанія Emergex отримала дозвіл від швейцарського регулятора на проведення клінічних випробувань у Лозанні за участю 26 людей. Дослідженням керуватиме професор Блез Жантон з Університету Лозанни.
Випробування розпочнуться 3 січня, а проміжні результати очікуються у червні. При цьому зазначається, що у будь-якому разі вакцини Emergex будуть доступні не раніше 2025 року, що є звичайним терміном випробовувань для вакцин.
Як повідомляв Укрінформ, за даними Worldometer, станом на ранок 15 листопада у світі виявлено 254 039 402 випадки COVID-19, зокрема 5 115 352 летальні, одужала 229 711 971 особа.
Фото: Latch Medical