Міністерство цифрової трансформації запускає безоплатний курс з криптограмотності та блокчейну.

Як передає Укрінформ, про це повідомив віцепрем'єр – міністр з питань цифрової трансформації Михайло Федоров у Телеграмі.
«Запустили безоплатний курс із криптограмотності та блокчейну. Це – унікальна можливість розібратися у світі криптовалюти. Проєкт підтримують топові компанії та експерти галузі. Тому він має потенціал стати наймасштабнішим за всю історію розвитку віртуальних активів в Україні», - йдеться в повідомленні.
У міністерстві уточнили, що курс передбачає 100 годин теоретичної та практичної інформації. За допомогою нього українці зможуть дізнатись про блокчейн, Біткоїн та Етеріум, криптогаманці та трейдинг, NFT та метавсесвіти, криптогігієну та безпеку.
Долучитися до освітнього проєкту можна за посиланням.
Як повідомлялось, Міністерство цифрової трансформації звернулось до Національного банку України з проханням пришвидшити процес розвитку електронної гривні.
Е-гривня – це електронна форма грошової одиниці України, що буде прямим зобов’язанням центрального банку. Її ключове призначення, на думку регулятора, – ефективно виконувати всі функції грошей, доповнюючи готівкову та безготівкову форми гривні.