Тайванська компанія Foxconn, яка є основним складальником продукції компанії Apple, представила три прототипи електричних транспортних засобів.

Як передає Укрінформ, про це повідомляє The Verge.
Зазначається, що прототипи були виготовлені не Foxconn, а тайванським автовиробником Yulun Motor.
Ймовірно, Foxconn не планує виготовляти самостійно ці електричні транспортні засоби. Скоріше за все, компанія хоче, щоб ці прототипи розглядалися як приклади типів транспортних засобів, які можуть бути побудовані на платформі для електрокарів, котру вона розробляє, та програмного забезпечення, що вона планує продавати.
У компанії заявили, що седан Model E може проїхати 750 км на одній зарядці, а розгін до «сотні» становитиме менш ніж три секунди.

При цьому позашляховик Model C має можливість долати маршрути у 700 км без підзарядки, а його розгін з 0 до 100 км за годину буде на секунду довшим.

У компанії також додали, що електроавтобус уже пройшов тисячі кілометрів випробування.
Очільник Foxconn Янг Лю сподівається, що технології його компанії будуть вбудовані в 5% всіх вироблених електрокарів до 2025 року.
Як повідомляв Укрінформ, японська автомобілебудівна компанія Toyota побудує своє перше підприємство з виробництва батарей у Сполучених Штатах для задоволення зростаючого попиту на гібридні автомобілі та електрокари по всьому світу.


Фото: Foxconn