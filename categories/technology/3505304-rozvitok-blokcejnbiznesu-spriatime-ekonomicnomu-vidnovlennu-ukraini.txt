Заступник міністра цифрової трансформації з питань розвитку IT Олександр Борняков вважає, що розвиток блокчейн-бізнесу сприятиме економічному відновленню України.

Таку думку він висловив під час панельної дискусії Crypto at War: Behind Ukraine’s Historic Crypto Fundraiser у межах світової криптоконференції Consensus у США, передає Укрінформ із посиланням на Урядовий портал.
«Підтримати Україну можна в різний спосіб, зокрема продовжувати донейтити в криптофонд, інвестувати в українські криптостартапи та розвивати криптобізнес у нашій країні, коли завершиться війна. Адже розвиток блокчейн-бізнесу сприятиме економічному відновленню України», - зазначив Борняков.
Він також розповів про розвиток в Україні правового поля для ринку віртуальних активів в умовах війни та діяльність криптофонду Aid For Ukraine для подальшої підтримки українських захисників.
Як повідомлялось, українські розробники відеоігор запустили благодійну NFT-колекцію Avatars for Ukraine, кошти від продажу якої надійдуть на медичну допомогу українським військовим.