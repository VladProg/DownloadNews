Австралійський уряд назвав «серйозним і триваючим» інцидент із кібербезпекою, який призвів до призупинення роботи портів компанії DP World Australia у кількох штатах із п’ятниці.

Як передає Укрінформ, про це повідомляє Reuters.
«Кіберінцидент у DP World Australia є серйозним і триваючим», – написала міністерка внутрішніх справ Австралії Клер О’Ніл у соцмережі Х.
Він вплинув на роботу портів у Мельбурні, Фрімантлі, Ботані та Брісбені, додала посадовець.
У компанії зазначили, що здійснюється вивчення можливих витоків даних внаслідок інциденту та перевірка систем, «важливих для відновлення нормальної роботи та регулярного руху вантажів».
В австралійській федеральній поліції також розслідують інцидент.
У суботу національний координатор безпеки Австралії Даррен Голді заявив, що зупинка у роботі портів, ймовірно, триватиме кілька днів і позначиться на русі товарів до і з країни.
Як повідомляв Укрінформ, у жовтні в Чехії вебсайти Міністерства внутрішніх справ та поліції були недоступні близько двох годин через кібератаку.