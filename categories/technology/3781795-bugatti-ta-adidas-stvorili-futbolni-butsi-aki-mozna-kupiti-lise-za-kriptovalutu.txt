Виробник люксових авто Bugatti у рамках співпраці з компанією спортивного одягу Adidas розробили футбольні бутси, які можна придбати лише за криптовалюту.

Як передає Укрінформ, про це повідомляє CarBuzz.
Загалом було виготовлено 99 пар футбольних бутс під назвою Adidas X Crazyfast Bugatti. Вони будуть офіційно представлені на футбольному полі цього листопада гравцем «Мілану» Рафаелем Леао та нападником «Аль-Іттіхада», володарем «Золотого м’яча» 2022 року Карімом Бенземой.





Зазначається, що взуття буде виставлено на аукціон на платформі «Adidas Collect Web 3» з 8 по 11 листопада.

Вже з 13 листопада покупці футбольних бутс отримають цифрову коробку для взуття, яку можна буде обміняти на фізичну пару цього взуття та пару взуття у вигляді NFT (невзаємозамінний токен).

Єдиний спосіб придбати ці бутси – криптовалюта, і вони мають мінімальну ставку 0,2 Ether (близько 1 800 доларів США за сьогоднішнім курсом).

Користувачі також матимуть прямий доступ до традиційної валюти на аукціоні за допомогою сервісу MoonPay, який дає змогу купувати і продавати криптовалюту за допомогою зручних платіжних інструментів.


Як повідомляв Укрінформ, Ferrari у США почала приймати оплату за свої люксові спортивні автомобілі у криптовалюті. Згодом новий варіант оплати буде доступним і європейським клієнтам італійського автовиробника.
Фото: Bugatti