Тайванська компанія MediaTek презентувала новий, більш потужний флагманський процесор Dimensity 9000+.

Про це повідомляє GSM Arena, передає Укрінформ.
«Dimensity 9000+ гарантує, що виробники пристроїв завжди матимуть доступ до найсучасніших високопродуктивних функцій і новітніх мобільних технологій, завдяки чому їхні смартфони найвищого рівня виділятимуться», - заявив представник компанії Єнчі Лі.

Крім прискорення роботи центрального процесора (CPU) на 5% і графіки на 10% у порівнянні з Dimensity 9000 покращено також обробку сигналу зображення та модема 5G.
У Dimensity 9000+ встановлене більш високопродуктивне ядро Cortex-X2, швидкість збільшилася з 3,05 ГГц до 3,2 ГГц.
MediaTek Imagiq 790 здатний знімати 18-бітне відео з роздільною здатністю HDR з трьох камер одночасно. Він також підтримує фотографії з роздільністю здатністю до 320 Мп і здатний обробляти 9 гігапікселів в секунду. Також є підтримка відео 4K HDR зі зменшенням шуму завдяки штучному інтелекту.
Компанія заявляє, що користувачі можуть очікувати на появу Dimensity 9000+ в смартфонах вже у третьому кварталі.
Як повідомляв Укрінформ, американська компанія Apple представила на конференції для розробників (WWDC-2022) новий флагманський та більш потужний чип M2.