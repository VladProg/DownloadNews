Соціальна мережа Твіттер, яку наприкінці минулого року придбав мільярдер Ілон Маск, втратила від часу купівлі дві третини своєї вартості.

Як повідомляє кореспондент Укрінформу, про це пише Bloomberg із посиланням на дані інвестиційної компанії Fidelity.

“Твіттер тепер вартує лише третину того, що Ілон Маск заплатив за цю соціальну платформу”, - йдеться у матеріалі.

Зазначається, що методика підрахунку актуальної вартості Твіттер компанією Fidelity не була оприлюднена. “Fidelity вперше у листопаді знизила вартість своєї частки у Твіттер до 44% від ціни купівлі. Подальші зниження оцінки відбулися у грудні та лютому”, - стверджує Bloomberg.

Агентство зауважує, що сам Маск раніше визнав, що переплатив за Твіттер.

За підрахунками Bloomberg, вартість частки Маска у Твіттер тепер оцінюється у 8,8 млрд дол, хоча придбав він її за понад 25 млрд дол.
“Цей перегляд вартості знизив загальні статки Маска на 850 млн дол з його приблизно 187 млрд дол. Незважаючи на проблеми із Твіттер, цього року Маск став приблизно на 48 млрд дол багатшим, переважно через здорожчання на 63% акцій Тесла”, - підсумовує агентство.
Як повідомлялося, компанія Twitter звинуватила Microsoft у несанкціонованому використанні даних.