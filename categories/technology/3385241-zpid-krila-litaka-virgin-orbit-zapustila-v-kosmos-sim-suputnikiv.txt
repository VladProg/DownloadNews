Ракета-носія Virgin Orbit вивела на орбіту сім невеликих супутників, що стало третьою успішною місією дочірньої компанії Virgin Galactic.

Про це повідомляє Укрінформ з посиланням на The Verge.
Як зазначається, на орбіту було відправлено супутники Пентагону, призначені для наукових досліджень, а також три супутники компаній SatRevolution і Spire Global.
Virgin Orbit спеціалізується на запуску малих та середніх супутників та використовує для цього унікальний підхід. Запуски здійснюються не з наземних майданчиків, а з-під крила модифікованого літака-носія Boeing 747, який називають Cosmic Girl.
Під час останньої місії на висоті 9,5 км двоступенева ракета LauncherOne відокремилася над Тихим океаном від літака, після чого увімкнула двигун і вивела на штатну орбіту групу міні-супутників.
Місія під назвою "Над хмарами" (Above the Clouds) стартувала 13 січня о 16:39 за часом східного узбережжя США, коли літак Cosmic Girl здійснив зліт з каліфорнійського аеродрому Мохаве в Каліфорнії, де розташований випробувальний центр Virgin Orbit.
Як інформує видання, головним недоліком моделі Virgin Orbit є те, що власникам супутників доводиться чекати, поки оператор набере достатньо замовлень для запуску. Водночас компанія має можливість підлаштовуватись під своїх клієнтів: супутник Spire був доданий практично в останній момент, він опинився на борту протягом 24 годин після підписання контракту. Щоб клієнтам не доводилося довго чекати, компанії необхідно виконувати запуски частіше - досі між ними було в середньому півроку.
Однак на поточний рік їх заплановано вже 6, і 2 з них будуть здійснені з британського космодрому Корнуолл.
Як повідомляв Укрінформ, 13 січня о 17:25 за київським часом український супутник «Січ-2-302» стартував з комплексу SLC-40 на базі ВПС США на мисі Канаверал на ракеті Falcon 9 компанії SpaceX.