За місяць війни вже сталося майже втричі більше різного виду хакерських атак, ніж за аналогічний період минулого року.

Як передає Укрінформ, про це Державна служба спеціального зв'язку та захисту інформації України повідомляє у Телеграмі.
«За місяць війни вже сталося майже втричі більше хакерських атак різного виду, ніж за аналогічний період минулого року. Найпопулярнішими видами атак залишаються фішингові розсилання, розповсюдження шкідливого програмного забезпечення, DDoS-атаки»,- йдеться в повідомленні.
Як зазначає голова Держспецзв’язку Юрій Щиголь, атакують передусім державні установи, фінансовий, оборонний сектор, операторів зв'язку, місцеві органи влади, логістичні компанії, медіа.
"Ми також бачимо численні спроби хакерів зламати ресурси, які збирають інформацію про військові злочини рф в Україні. Держспецзв'язку докладає зусиль для забезпечення їхнього кіберзахисту", - зазначив Щиголь.
Попри зростання кількості хакерських атак, більшість з них "безуспішні та майже не впливають на роботу критичної інформаційної інфраструктури", запевнили у відомстві.
Як повідомлялось, 24 лютого президент рф путін оголосив про початок повномасштабного вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.