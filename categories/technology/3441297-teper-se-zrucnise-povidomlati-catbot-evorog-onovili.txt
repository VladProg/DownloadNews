Міністерство цифрової трансформації оновило чатбот "єВорог".

Як передає Укрінформ, про це віцепрем'єр-міністр – міністр цифрової трансформації Михайло Федоров написав у Телеграмі.
“Оновили чатбот "єВорог". Тепер ще зручніше повідомляти про геолокацію ворожих солдатів чи техніки. Уся інформація передається до Збройних сил України. Уже понад 200 тисяч користувачів "Дії" скористалися чатботом із моменту його запуску. Продовжуємо працювати та покращувати наші сервіси", - ідеться у повідомленні.
За словами Федорова, "в оновленому чатботі можна вибрати види військ чи техніки окупанта із запропонованого списку або вписати самостійно та вказати, скільки саме було окупантів чи техніки, надіслати заявку без фото чи відео, час, коли ви бачили ворога, можна не заповнювати вручну, а вибрати в боті запропонований.
У чатбот можна перейти з головного екрану застосунку "Дія" або за посиланням.
"Ми зробили авторизацію через "Дію" в боті, щоб збирати більш якісну інформацію і щоб диверсанти не могли поширювати фейки", - зазначив Федоров.
Як повідомляв Укрінформ, у Службі безпеки України закликали громадян інформувати про позиції ворожої техніки і ДРГ в офіційний чатбот @stop_russian_war_bot.