Китай не ухвалював жодних законів чи правил, які б забороняли використання iPhone чи будь-якого іншого іноземного бренду смартфонів.

Як повідомляє Укрінформ, про це із посиланням на слова речниці МЗС Китаю Мао Нінг пише CNN.

“Ми завжди були відкриті до іноземних компаній та запрошуємо їх скористатися можливостям та розділити плоди економічного розвитку Китаю”, - сказала Нінг.

Водночас вона додала, що знає про “багато статей у ЗМІ про інциденти із безпекою на iPhone від Apple”, і що Китай “приділяє значну увагу інформації та кібербезпеці”.

Нагадаємо: цього тижня з’явилася інформація, що Китай наказав чиновникам центральних урядових відомств і установ не використовувати iPhone та інші пристрої Apple для роботи й не приносити їх в офіси.

Загалом Китай уже понад десять років намагається зменшити залежність від іноземних технологій, закликаючи державні афілійовані компанії, такі як банки, перейти на місцеве програмне забезпечення та сприяти внутрішньому виробництву мікросхем.

Пекін активізував цю кампанію в 2020 році, коли його лідери запропонували так звану модель зростання «подвійної циркуляції», щоб зменшити залежність від закордонних ринків і технологій.

У травні, на тлі посилення розбіжностей зі Сполученими Штатами, Китай закликав великі державні корпорації і підприємства активізувати зусилля для досягнення самостійності в технологіях.