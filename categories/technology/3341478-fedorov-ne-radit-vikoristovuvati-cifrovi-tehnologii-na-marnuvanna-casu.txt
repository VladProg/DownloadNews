Віцепрем’єр-міністр, міністр цифрової трансформації України Михайло Федоров порадив використовувати цифрові технології не для марнування часу, а для розвитку, щоб стати тим, ким хочеш.

Про це він сказав під час презентації комунікаційної кампанії “Схід: Перезавантаження”, повідомляє кореспондент Укрінформу.
“Ми живемо з вами в унікальній ситуації взагалі. Сьогодні в нас є можливості отримати доступ до інформації, до освіти. Неважливо, де ти проживаєш — у маленькому містечку чи в центрі столиці. Інтернет, безкоштовні курси онлайн, багато різних маркет-плейсів, Інстаграм, де можна слідкувати за життям людей, які вже чогось досягають і пишуть про те, як вони міркують, що вони роблять для того, щоб зробити”, - розповів Федоров.
Він додав, що цифрові технології та Інтернет змінили його повністю.
“Нам з вами дійсно щастить, що ми живемо на такому важливому етапі, тому я вам всім раджу використовувати технології не для того, щоб марнувати свій час, а для того, щоб ставати тим, ким ви хочете стати”, - зауважив міністр.
За його словами, “якщо ви зрозумієте, ким хочете стати, і почнете використовувати цифрові інструменти для того, щоб соціалізуватися, знаходити інформацію, навчатися, ви зрозумієте , ким потрібно себе оточити”.
“І круто, що сьогодні є Фейсбук, Інстаграм, і різні соціальні мережі, тому що ви можете знайти собі агентів соціалізації, які на вас впливають саме в соціальних мережах. Це не говорить, що потрібно підписуватися і слідкувати за блогерами, які просто блогери і не надають цінності. Ви можете дивитися за інфлюенсерами, які говорять про те, як будувати бізнес, як розвиватися в сфері маркетингу, як розвиватися в тій сфері, в якій ви хочете розвиватися”, - порадив міністр.
Федоров наголосив, що в Україні та світі сьогодні є унікальна можливість у зв’язку з розвитком Інтернету.
Як повідомлялося, в Києві проходить презентація нової комунікаційної кампанії “Схід: Перезавантаження” проєкту USAID “Економічна підтримка Східної України”.
До розробки концепції та візуальних елементів кампанії “Схід: Перезавантаження” Проєкт USAID залучив жителів різних регіонів Східної України, людей різного віку та життєвого досвіду. Перезавантаження для них – це оновлення наявних ресурсів, це запуск нового способу мислення. Схід України має багату історію та культуру, високий промисловий потенціал і саме тому може стати драйвером розвитку різних економічних напрямків та галузей бізнесу, перезавантаження свідомості населення, особливо молоді. Місія Проєкту USAID – допомогти у цьому та підтримати тих, хто прагне перезавантажити своє сьогодні заради успіху та процвітання майбутнього Сходу.
У межах презентації виступили легенда Apple Гай Кавасакі, який говорив про підприємництво та інновації.
Також заплановані виступи золотих олімпійських чемпіонів Жана Беленюка та Максима Крипака, всесвітньо відомої української диригентки Оксани Линів, видавця журналів Business Ukraine і Lviv Today, редактора Atlantic Council Україна Пітера Дікінсона, української співачки, поетеси, композиторки і бандуристки Марина Круть, інших.
Проєкт USAID “Економічна підтримка Східної України” розрахований на шість років. Після початку окупації Російською Федерацією частини Донецької та Луганської областей, цей проєкт надає можливість жителям, які проживають на контрольованій Україною території згаданих областей, покращувати рівень життя та розвивати бізнес у перспективних галузях економіки, а також виходити на нові ринки в Україні, ЄС, та за їх межами. Проєкт робить особливий наголос на роботі з ВПО, жінками, молоддю, щоб забезпечити їх участь в економічному успіхові регіону.