Національний телеком-оператор «Київстар» планує у 2022 році завершити покриття швидкісним мобільним інтернетом усіх автошляхів міжнародного значення в Україні.

Про такі плани компанії заявив президент Київстар Олександр Комаров під час робочої поїздки з тестування якості 4G на українських автошляхах, повідомили Укрінформу в пресслужбі оператора.
«До кінця 2022 року зв’язок 4G буде на всіх 29 автодорогах міжнародного значення. А це – понад 8 тисяч кілометрів шляхів. Для реалізації проєкту буде встановлено чи модернізовано 450 базових станцій, що потребує близька 700 мільйонів гривень інвестицій», - розповів Комаров.
У компанії нагадали, що Київстар торік розпочав амбітний проєкт з охоплення швидкісним мобільним інтернетом автодоріг міжнародного значення. Зокрема, було достроково завершено будівництво покриття зв’язку 4G на автодорогах Київ - Львів, Київ - Одеса, Київ - Харків, Решетилівка – Дніпро.
31 січня цього року очільники Міністерства цифрової трансформації України, Національної комісії, що здійснює державне регулювання у сфері зв'язку та інформатизації, і ДП «Український державний центр радіочастот» разом з представниками мобільних операторів здійснили робочу поїздку трасою М-03 з метою перевірити якість 4G-зв’язку на ділянці Київ - Пирятин. При цьому, за інформацією пресслужби, швидкість передавання мобільних даних у мережі Київстар перевищила нормативно встановлені граничні показники якості для зв’язку 4G.
У Київстар розповіли, що для того, аби досягти «безшовного» покриття швидкісним мобільним інтернетом 156-кілометрової ділянки траси між містами Київ і Пирятин, де проводилось тестування якості зв’язку, компанія встановила 55 базових станцій 4G. При цьому можливість доступу до нових мобільних технологій отримали не лише автомобілісти, але й мешканці 26 населених пунктів поблизу автотраси.
У компанії переконані, що завдяки швидкісному мобільному інтернету абоненти зможуть почуватись у дорозі більш захищено. Адже завжди можна зв’язатись з аварійними службами, скористатись онлайн-навігатором, знайти в інтернеті найближчі автозаправки чи пункти медичної допомоги. Крім того, 4G у дорозі - це «мобільний офіс» і можливість вирішувати робочі завдання безпосередньо з автомобіля, якщо підключити до інтернету гаджети, необхідні для роботи. Наприклад, у 2021 році абоненти, що подорожували від Києва до Пирятина, використали у дорозі 540 терабайтів даних.
Крім цього, за даними пресслужби, Київстар не залишає поза увагою і дороги національного значення. У планах компанії покриття швидкісним мобільним інтернетом 23 національних автодоріг до липня 2024 року.
Як зазначив Комаров, Київстар був і залишається переконаним прихильником інтернетизації України і підтримує широке розповсюдження нових технологій. «Ми маємо велике бажання розвивати сучасні інтелектуальні продукти і надавати якісні послуги зв’язку. Сподіваємось, що держава дбатиме про створення інвестиційних стимулів для «технологічного прориву» - зокрема, зменшення фіскального навантаження на мобільну галузь», - підкреслив він.
Як повідомляв Укрінформ, з 2018 року і по сьогодні Київстар інвестував в Україні понад 20 мільярдів гривень - у будівництво мереж LTE, придбання ліцензій, покращення якості зв’язку. Завдяки цьому кількість абонентів, які користуються високошвидкісним мобільним інтернетом, збільшилась у 2021 році на 32% – до 12 мільйонів. На сьогодні послуги 4-G зв’язку Київстар доступні на території, де проживає понад 90% населення.
Фото з відкритих джерел