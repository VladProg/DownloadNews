Північна Корея представила два нових БПЛА, які дуже схожі на відомі американські моделі дронів. Цим країна дає зрозуміти, що перебуває на шляху до створення як бойових, так і розвідувальних можливостей безпілотників.

Як передає Укрінформ, про це повідомляє NK News.
Невідомо, коли Пхеньян почав розробляти нові безпілотники, проте їхня поява відбулася приблизно через два з половиною роки після партійного з'їзду, що відбувся в січні 2021 року, на якому лідер КНДР Кім Чен Ин наказав військовим створити «безпілотні ударні засоби» і «розвідувальні безпілотники» з дальністю польоту 500 км.
Обидва літальних апарати було представлено на «Виставці озброєнь і устаткування 2023», що пройшла в Пхеньяні. На кожній зі сторін моделей безпілотників надруковані слова «ВПС КНДР» і серійні номери.
Одну з моделей, розмах крил якої сягає 20 м, було представлено на виставці як оснащену двома ракетами різних типів, закріпленими під крилами, і загалом схожу на американський бойовий БПЛА MQ-9 Reaper.
Північнокорейська копія MQ-9 має по три станції озброєння на крило, тобто загалом їх шість, і вони заряджені ракетами, аналогічними американським ракетам Hellfire. Водночас американська версія MQ-9 має по дві станції озброєння на крило, або чотири загалом.
Інша модель безпілотника дуже схожа на літак ВПС США RQ-4A Global Hawk.
Як повідомлялося, Сполучені Штати Америки та Південна Корея провели в Сеулі установче засідання Консультативної групи з ядерних питань, створеної в рамках механізму розширеного стримування ракетно-ядерних загроз із боку КНДР.