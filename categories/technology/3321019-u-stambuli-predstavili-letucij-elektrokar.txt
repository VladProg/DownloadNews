Летючий електрокар «Джезірі» (Ceziri) розробки турецької компанії Baykar Makina представили на виставці аерокосмічної техніки та технологій TEKNOFEST у Стамбулі.

Про це повідомляє кореспондент Укрінформу.
«Ми розглядаємо цю розробку як таку, що в майбутньому може зробити кожного з нас пілотом… В даний час найбільшою революцією масового виробництва в автомобільній промисловості є поява електромобілів, над чим сьогодні працює і TOGG (розробник першого турецького електрокару – ред.). Революційною є й поява розумних автомобілів. Поступ йде в напрямку розумних літаючих автомобілів, багато стартапів у світі працюють над цим», - сказав на презентації технічний директор Baykar Makina Сельчук Байрактар.
За його словами, близько 200 стартапів по всьому світу зайняті подібними проєктами й на те, аби подібні автівки набули ширшого використання, потрібне як удосконалення технологій, так і підвищення рівня безпеки водіїв-пілотів. За його підрахунком на це знадобиться щонайменше 5 років.

Заявлені технічні показники Ceziri: експлуатаційна швидкість – 100 км/год, максимальна висота польоту – 2000 м, час перебування в повітрі (попередній) – 1 год., дальність польоту – 70-80 км, час повного заряджання батареї – 1 год., розміри – 3,7*4*1,9м (ширина*довжина*висота), зліт та посадка - вертикальні, максимальна злітна вага – 259 кг. Летючий електрокар Ceziri має 8 електромоторів, три автономні комп’ютеризовані системи контролю польотів та систему підтримання польоту, що діє на основі штучного інтелекту.

Як повідомляв Укрінформ, на виставці TEKNOFEST у Стамбулі компанією Baykar Makina представлено безпілотник Akıncı турецького виробництва, на якому стоять двигуни українського виробництва. На відкритті виставки цей БПЛА здійснив демонстраційний політ спільно з керованим пілотом літаком Hürkuş виробництва турецької авіаційної компанії TUSAŞ.