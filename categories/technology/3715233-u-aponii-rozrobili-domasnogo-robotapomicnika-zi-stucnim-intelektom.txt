Токійський стартап Preferred Robotics Inc. презентував робота Kachaka зі штучним інтелектом для допомоги вдома.

Як передає Укрінформ, про це повідомляє Kyodo News.
Пристрій, розміром приблизно з робота-пилососа, може доставити предмет у певне місце в будинку, яке попередньо вказане в додатку. Він також може привозити книги та журнали власнику, який може встановлювати певний час для щоденної доставки речей.

Оснащений датчиками та камерою, Kachaka не врізатиметься в стіни, меблі чи інші перешкоди, але при цьому він не має можливості пересуватися по сходах.
Зазначається, що технологія штучного інтелекту аналізує зображення з камери, щоб визначити місцезнаходження людей або меблів у кімнаті та вибрати найкращий маршрут для пересування робота. З вагою 10 кг робот може перевозити до 20 кг разом із прикріпленим столом. Він рухається зі швидкістю 80 сантиметрів на секунду.
У Preferred Robotics сподіваються, що використання робота скоротить час, витрачений на домашні справи, коли люди проводять більше часу вдома, наприклад, працюючи дистанційно.
Робот доставляється зі столиком із двома або трьома полицями та коштує від 251 800 ієн (1800 доларів США). Користувачі також повинні платити 980 ієн (7 доларів) на місяць за спеціальний додаток до робота.
Як повідомляв Укрінформ, стартап Figure, який хоче створювати гуманоїдних роботів загального призначення, залучив $70 млн від інвесторів на чолі з Parkway Venture Capital.
Фото: kyodonews.net