Адміністрація морських портів вперше забезпечуватиме моніторинг стану акваторій морських портів і виявлятиме можливі забруднення за допомогою супутників.

Як передає Укрінформ, про це повідомила Адміністрація морських портів України.
«Ми з Національним центром управління та випробувань космічних засобів уклали договір щодо послуг з супутникового моніторингу акваторій морських портів та надання даних супутникової зйомки з високоточних супутників», – ідеться в повідомленні.
Зазначається, що укладання угоди є черговим кроком в розвитку системи екологічного менеджменту АМПУ.
«Відтепер АМПУ отримуватиме розширену інформацію з супутників про забруднення акваторій морських портів на будь-якій відстані, навіть у найвіддаленіших їх частинах», – пояснили в компанії.
Йдеться, зокрема, про фотофіксацію ймовірного забруднення ділянки акваторії, тематичні карти, інформаційно-аналітичні довідки з описом ситуації, зазначенням площі забруднення, дати, часу, координат ходу судна та інші дані для ідентифікації забруднювача.
Як повідомляв Укрінформ, Миколаївський морський порт "Ольвія" став першим в Україні, в якому встановлено датчики контролю водної поверхні, які дозволять шкидко реагувати на забруднення акваторії. Моніторинг водної поверхні акваторії ведеться цілодобово.