Кілька американських великих компаній, зокрема, Apple та Disney припинять свою рекламу на платформі X, колишній Twitter, після того, як власник компанії Ілон Маск підтримав у соцмережі антисемітський допис.

Про це повідомляє The Guardian, передає Укрінформ.
Кіностудія Lionsgate заявила, що призупинить показ реклами на X, як і Warner Bros, Paramount, Sony Pictures і Comcast/NBCUniversal, повідомляють американські ЗМІ. Disney також повідомив про призупинення реклами в соцмережі.
За даними американських ЗМІ, виробник iPhone був одним з найбільших рекламодавців соцмережі, витрачаючи на неї до 100 мільйонів доларів на рік станом на листопад 2022 року. Компанія заявила, що "в основному припинила" рекламу на X у грудні 2022 року, хоча дані рекламної аналітики свідчать про іншу фінансову історію.
Також в Apple повідомили, що їхня реклама з'являлася поряд з твітами, які вихваляють Адольфа Гітлера і нацистів.
Корпорація IBM, також один з найбільших рекламодавців X, оголосила, що припиняє рекламу на X. Компанія ухвалила це рішення у відповідь на звіт ліберальної організації Media Matters, яка виявила, що рекламу IBM і Apple показують поряд з мовою ворожнечі. У відповідь Маск назвав Media Matters "організацією зла".
"IBM має нульову толерантність до мови ненависті та дискримінації, і ми негайно призупинили всю рекламу на X, поки ми розслідуємо цю абсолютно неприйнятну ситуацію", - заявив представник компанії.
Мільярдер, генеральний директор компаній Tesla і SpaceX Ілон Маск у середу підтримав твіт, який звинувачує євреїв у ненависті до білих людей, написавши у відповідь, що це є "фактичною правдою". У п'ятницю Білий дім засудив заяви Маска, назвавши їх "огидними". Коаліція з-понад 150 рабинів закликала Apple, Disney, Amazon, Oracle та інші компанії припинити рекламу в соціальній мережі у відповідь на твіти Маска.
Дослідники також задокументували тривожне зростання кількості антисемітських і расистських постів у соціальній мережі після її придбання Маском.





Як повідомляв Укрінформ, відділ комунікацій Європейської комісії звернувся до всіх виконавчих служб ЄС із проханням припинити показ реклами у соцмережі Х у зв’язку із занепокоєнням щодо поширення дезінформації.
Раніше Ілон Маск підтвердив, що соціальна мережа X (колишній Twitter) тепер коштує менше половини 44 млрд дол., які він заплатив за неї минулого року.









Фото: Britta Pedersen-Pool/Getty Images