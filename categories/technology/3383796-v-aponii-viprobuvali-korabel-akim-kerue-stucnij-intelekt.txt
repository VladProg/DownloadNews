В Японії провели ходові випробування судна, керованого штучним інтелектом.

Як передає Укрінформ, про це повідомляє NHK.
Двадцятиметровий 19-тонний катер під керуванням ШІ здійснив пробний рейс у Токійській затоці, подолавши шлях від порту в місті Йокосука до одного з безлюдних островів за 1,7 км від узбережжя.
Зазначається, що ШІ використовує в роботі велику кількість камер та датчиків. Ці пристрої аналізують такі дані, як положення сусідніх суден, а також напрямок вітру.
Дослідницька група, до якої входить фонд Nippon Foundation, а також суднобудівник-розробник судна, має намір продовжити перевірку безпеки. Вона ставить мету розпочати експлуатацію малих автономних пасажирських суден до 2025 року.
Як зазначається, японському судноплавству гостро бракує робочих рук, і група вважає, що штучний інтелект незабаром зможе замінити людей у ​​виконанні багатьох видів роботи на пасажирських суднах.