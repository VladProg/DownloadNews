Президент Володимир Зеленський обговорив з американською підприємицею та меценаткою Лорен Павелл Джобс збереження єдності світу щодо підтримки України та розвиток IT-галузі.

Про це глава держави повідомив у Телеграмі, передає Укрінформ.
"Обговорили важливість збереження світової єдності навколо підтримки України. Розповів про портал державних послуг "Дія" та спеціальний податковий режим для представників IT-сфери "Дія.Сіті", - зазначив Зеленський.

Відео: ОП

Президент запевнив, що Україна і надалі розвиватиме цифрову галузь, яка, за його словами, довела свою стійкість та ефективність під час війни.

Водночас він висловив сподівання, що після війни IT-галузь допоможе швидше розвивати підприємництво, сприятиме викорененню корупції та спрощенню взаємодію між громадянами і державними інституціями.
Лорен Павелл Джобс - вдова співзасновника Apple Inc Стіва Джобса, виконавчий директор і засновниця Emerson Collective. За інформацією з відкритих джерел, вона є найбільшим донором політиків Демократичної партії США.
Фото: ОП