Південна Корея запустила космічну ракету Nuri з 8 супутниками на борту.

Про це повідомляє Yonhap, передає Укрінформ.
За даними Міністерства освіти, науки та техніки і Корейського аерокосмічного науково-дослідного інституту (KARI), 200-тонна Nuri, також відома як KSLV-II, стартувала з космічного центру Наро в південному прибережному містечку Гохен.
Nuri несе на своєму борту вісім супутників практичного призначення, зокрема другий південнокорейський малий супутник нового покоління NEXTSAT-2 і чотири мікросупутники, розроблені Корейським інститутом астрономії та космічних наук.

Супутники планувалося вивести на орбіту на висоті 550 кілометрів над Землею приблизно через 13 хвилин після старту.
Згодом агентство з посиланням на уряд повідомило, що супутники успішно виведені на орбіту.
Південна Корея планувала запустити триступеневу ракету в середу, але комп'ютерний збій змусив відкласти старт на один день.
Як повідомляв Укрінформ, перша спроба запуску Nuri у 2020 році закінчилася невдачею. Тоді ракета успішно досягла цільової висоти 700 кілометрів, але не змогла вивести на орбіту макет супутника, оскільки його двигун третього ступеня згорів раніше, ніж очікувалося.