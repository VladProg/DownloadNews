Месенджер WhatsApp працює над запровадженням додаткової перевірки користувачів з метою підвищення захисту акаунтів.

Про це повідомляє GSM Arena, передає Укрінформ.
За даними ЗМІ, команда WhatsApp з серпня працює над системою перевірки акаунта за допомогою електронної пошти.
Новий метод перевірки спрямований на застосування іншого рівня безпеки до облікових записів користувачів. Це трохи ускладнить злам облікових записів.
Деяким користувачам бета-версії WhatsApp пропонується підтвердити обліковий запис через особисту електронну адресу.
Вочевидь, застосування цієї функції обмежене, оскільки лише кілька користувачів повідомляють про новинку.
Однак, імовірно, рано чи пізно така перевірка буде запроваджена для всіх користувачів.
Як повідомляв Укрінформ, у месенджері WhatsApp з’явилася можливість здійснювати групові дзвінки із 31 людиною одночасно.