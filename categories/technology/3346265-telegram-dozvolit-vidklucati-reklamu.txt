Засновник месенджеру Telegram Павло Дуров заявив про можливість запровадження відключення офіційних рекламних оголошень у каналах.

Як передає Укрінформ, про це повідомляє Telegram Дурова.
За його словами, таку пропозицію висловили багато користувачів месенджера.
"Ми вже приступили до роботи над цією новою функцією та очікуємо її запуску цього місяця. Вона може бути оформлена у вигляді недорогої підписки, що дозволить будь-якому користувачу безпосередньо фінансово підтримувати розвиток Telegram та ніколи не бачити офіційних рекламних оголошень в каналах", - написав Дуров.
Засновник месенджера додав, що автори низки Telegram-каналів також хочуть відключати рекламу. Дуров уточнив, що зараз прораховуються економічні умови цієї опції.