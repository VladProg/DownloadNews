Компанія Meta заявила, що виявила у соцмережі Facebook спроби Росії підірвати довіру до української влади та спроби атак пов’язаної з Білоруссю хакерської групи на сторінки українських військових і журналістів.

Як передає Укрінформ, про це повідомляє NPR.
У компанії зазначили, що ці дві окремі спроби були невеликими за масштабом і були зафіксовані на ранніх стадіях.
Спроба щодо підриву довіри до влади України включала мережу з близько 40 акаунтів, сторінок і груп у Facebook та Instagram, які діяли в Росії та Україні. Ці сторінки маскувалися під незалежні ЗМІ й публікували пости про те, що Україна є «державою-невдахою». Такі зусилля були спрямовані на залучення трафіку на власні веб-сайти, чиї посилання на новини публікувалися у самій соцмережі. Meta заявила, що видалила згадані облікові записи та заблокувала пов’язані з ними веб-сайти.
У компанії також додали, що останніми днями спостерігається сплеск спроб зламу акаунтів високопоставлених українців, у тому числі військових, журналістів та громадських діячів з боку пов’язаною з Білоруссю з хакерською групою Ghostwriter. Ціль полягає в публікації дезінформації з їхніх сторінок. Meta попередила ряд українців, які нещодавно стали мішенню цієї атаки, і додала, що блокує домени, які хакери використовують у своїх спробах фішингу.
У компанії наголосили, що нині значно швидше виявляють різні кампанії з поширення дезінформації, і вони не досягають тієї аудиторії, яку б досягли ще кілька років тому.
Як повідомляв Укрінформ, президент РФ Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують ключові об'єкти інфраструктури, ракети влучають в житлові будинки українців.
В Україні запроваджено воєнний стан та оголошено загальну мобілізацію. Україна офіційно направила позов проти Російської Федерації до Міжнародного суду ООН у Гаазі.
Збройні сили України за підтримки усього народу мужньо протистоять агресії. За даними Генштабу ЗСУ, втрати російської армії наразі становлять близько 4500 осіб.