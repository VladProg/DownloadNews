За тиждень ІТ-армія атакувала близько 450 російських урядових установ, державних послуг онлайн та будівельних магазинів.

Як передає Укрінформ, про це Міністерство цифрової трансформації повідомляє у Телеграмі.
Понад 100 днів IT-армія продовжує боронити кіберфронт та завдавати ворогу ударів. З 6 по 12 червня було атаковано більш як 450 російських онлайн-ресурсів.
Через DDoS-атаки було зупинено роботу сайтів державних установ рф.
Інформація, яка зберігається на ресурсах Роспотребнадзору, тривалий час була недоступна.
У росіян виникли труднощі з отриманням державних та муніципальних послуг онлайн через нестабільну роботу сервісу "Мои документы".
У тимчасово окупованому Криму будівельні магазини росіян перейшли в офлайн-режим, адже онлайн-магазини так і не змогли оговтатися після численних атак.
Крім того, заявили у Мінцифри, "ще більше російських ЗМІ відправилося за колегами "відпочивати" на невизначений термін".
Як повідомляв Укрінформ, з 30 травня по 5 червня ІТ-армія атакувала близько 600 російських онлайн-ресурсів.