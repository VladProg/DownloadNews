Фахівці урядової команди реагування на комп'ютерні надзвичайні події України CERT-UA виявили шпигунську активність хакерів стосовно організацій України, Казахстану, Киргизстану, Монголії, Ізраїлю, Ірану та Індії.

Як передає Укрінформ, про це повідомляє Державна служба спеціального зв’язку та захисту інформації.
«Фахівці урядової команди реагування на комп'ютерні надзвичайні події України CERT-UA, яка діє при Держспецзв’язку, вжили заходів із виявлення та реагування на кібератаку в інформаційно-комунікаційній системі одного з державних органів України», - йдеться у повідомленні.
Зазначається, що 18 та 20 квітня 2023 року на електронну адресу відомства з офіційної поштової скриньки Посольства Таджикистану в Україні (вірогідно, скомпрометованої) надійшли небезпечні електронні листи. Один із них містив додаток у вигляді документа з макросом, а другий - посилання на той самий документ. Завантаження документа та активація макроса призводять, зокрема, до встановлення на пристроях програм-шпигунів.
«Додаткове вивчення інфраструктури та пов'язаних файлів дозволило фахівцям зробити висновок про те, що серед об'єктів, які цікавлять злочинну групу, є організації з Монголії, Киргизстану, Казахстану, Ізраїлю, Ірану, Індії», - додали в Держспецзв’язку.
Як повідомлялося, росіяни шукають нових методів для отримання несанкціонованого доступу до інформаційних систем організацій та громадян України, зокрема, з використанням піратських програм.