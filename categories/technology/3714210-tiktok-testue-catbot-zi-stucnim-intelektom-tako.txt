Соціальна мережа TikTok тестує чат-бот зі штучним інтелектом "Tako", який може розмовляти з користувачами про короткі відеоролики і допомагати їм знаходити контент.

Про це повідомляє Reuters, передає Укрінформ.
У TikTok зазначають, що Tako має допомогти користувачам знаходити "розважальний і надихаючий контент" в додатку.
Раніше ізраїльська компанія Watchful Technologies заявила, що знайшла Tako в деяких версіях додатка TikTok на мобільних пристроях Apple Inс. Чат-бот присутній в інтерфейсі TikTok у вигляді іконки у формі примари, яку користувачі можуть натискати під час перегляду відео, щоб вести текстові розмови і отримувати допомогу в пошуку контенту.
Минулого місяця TikTok подав заявку на реєстрацію торгової марки "TikTok Tako" в Бюро патентів і торгових марок США в категоріях, що включають "комп'ютерне програмне забезпечення для штучного відтворення людської мови і тексту".
"На окремих ринках ми тестуємо нові способи пошуку і знахідок на TikTok, і ми з нетерпінням чекаємо на досвід від нашої спільноти, оскільки ми продовжуємо створювати безпечне місце, яке розважає, надихає на творчість і розвиває культуру", - заявив представник компанії.
Як повідомляв Укрінформ, губернатор Монтани Грег Джанфорте підписав закон про заборону діяльності китайської компанії TikTok на території штату, щоб захистити жителів від імовірного збору розвідувальних даних з боку Китаю.