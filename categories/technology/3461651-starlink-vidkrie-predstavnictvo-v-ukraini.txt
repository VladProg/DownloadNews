Starlink розпочав роботу над відкриттям представництва в Україні.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
"І ця технологія стане ще доступнішою для українців. Адже сьогодні ми отримали чергову позитивну новину — Starlink розпочав роботу на відкриттям представництва в Україні", - написав віцепрем'єр.

Федоров зазначив, що дав доручення відповідним органам, щоб необхідні процедури з атестації, вимірювань та надання частот відбулися якнайшвидше.
Віцепрем'єр розповів, що станом на сьогодні понад 10 тисяч станцій допомагають ЗСУ бути на зв'язку та реалізовувати спеціальні операції, підтримують роботу критичних енергетичних та телекомунікаційних об'єктів, закладів охорони здоров'я та навіть посівну кампанію, а також повертають до життя деокуповані території.
Starlink — це глобальна супутникова система для доступу до інтернету у важкодоступних куточках Землі. Вона працює через розташовані на орбіті супутники. Такий інтернет забезпечує швидке й безперебійне з'єднання, його не можна відключити або зламати.
Як повідомлялося, засновник компанії SpaceX Ілон Маск підтримав Україну у боротьбі з російськими загарбниками і забезпечує країну станціями Starlink та доступом до супутникового Інтернету.
Наразі в Україні використовувати термінали для доступу в мережу від компанії SpaceX можуть лише об’єкти критичної інфраструктури. Після підтвердження безпеки використання терміналів Starlink вони можуть бути допущені до масового використання.