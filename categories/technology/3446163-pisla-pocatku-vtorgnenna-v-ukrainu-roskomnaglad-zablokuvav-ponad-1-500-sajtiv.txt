З початку російського вторгнення в Україну російське роскомнагляд заблокував понад півтори тисячі сайтів.

Про це повідомляє Укрінформ з посиланням на підрахунки проєкту роскомсвобода.
Понад тисячу ресурсів потрапили під блокування у зв'язку з тим, що на них було опубліковано інформацію про воєнні дії росії на території України. Раніше роскомнагляд зажадав від російських ЗМІ використати у висвітленні вторгнення в Україну лише "офіційну російську інформацію". Найчастіше ініціатором блокування була генпрокуратура росії.
Значна кількість сайтів була заблокована за рішенням відомства, ухваленим 24 лютого – у день початку російського вторгнення в Україну. Окрім ЗМІ та соціальних мереж під блокування потрапили онлайн кінотеатри, а також сайти з піратським контентом.
Серед інших, з 24 лютого в росії були заблоковані Радио Свобода, "Настоящее время", Крым.Реалии, "Голос Америки", New Times, "Тайга.инфо", DOXA, "Эхо Москвы", "Дождь", "Медуза", Русская служба BBC, Deutsche Welle та інші.
Телеканал "Дождь", радіо "Эхо Москвы", томське агентство ТВ2, "Новая газеты" вирішили припинити роботу через неможливість повноцінно працювати в умовах жорсткого цензурування.
Також роскомнагляд заблокував соціальні мережі Facebook, Twitter та Instagram. Крім того, суд визнав екстремістською діяльність американської корпорації Meta та заборонив її у росії.