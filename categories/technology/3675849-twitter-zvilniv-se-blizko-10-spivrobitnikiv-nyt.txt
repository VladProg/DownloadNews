Компанія Twitter звільнила ще близько 200 своїх співробітників на минулих вихідних в рамках зусиль зменшити видатки.

Як передає Укрінформ, про це повідомляє The New York Times.
За словами співрозмовників, черговий раунд звільнень відбувся у суботу ввечері. Деякі співробітники виявили, що вони були виведені зі своїх облікових записів корпоративної електронної пошти та ноутбуків, що стало першим натяком на те, що почалися звільнення.
Всього було звільнено близько 200 співробітників або близько 10% від тих майже двох тисяч працівників, які ще працювали в компанії.
Скорочення торкнулися менеджерів із продуктів, спеціалістів із обробки даних та інженерів, які працювали над машинним навчанням і надійністю сайтів, що допомагає підтримувати різні функції Twitter онлайн.
Команда з питань інфраструктури монетизації, яка підтримує сервіси, за допомогою яких Twitter заробляє гроші, була скорочена до менш ніж восьми осіб із 30.
Джерела газети заявили, що звільнення відбулися через тиждень після того, як компанія ускладнила спілкування співробітників Twitter між собою. Внутрішню службу обміну повідомленнями компанії Slack було виведено в автономний режим, що завадило співробітникам спілкуватися один з одним або шукати дані компанії.
Зазначається, що Ілон Маск, який придбав компанію відомої соціальної мережі в жовтні минулого року, поступово скорочує робочу силу з приблизно 7 500 співробітників, намагаючись зменшити витрати.
Як повідомляв Укрінформ, власник Twitter, мільярдер Ілон Маск зможе призначити свого наступника на посаду генерального директора компанії до кінця 2023 року, але спочатку йому потрібно «стабілізувати» соцмережу.