Компанія Twitter Inc. планує провести дуже швидкий судовий розгляд свого позову проти мільярдера Ілона Маска, який відмовився від раніше запропонованого ним же викупу соціальної платформи за $44 мільярди.

Про це йдеться в повідомленні агентства Bloomberg у вівторок, повідомляє Укрінформ.
«Адвокати компанії, яка базується в Сан-Франциско, стверджують, що їм потрібно лише чотири дні в канцелярському суді Делавера, щоби довести, що найбагатша людина у світі має виконати умови угоди й заплатити по $54,20 за акцію Twitter»,- зазначається в повідомленні.
При цьому уточнюється, що компанія сподівається розпочати розгляд справи без залучення журі присяжних уже 19 вересня. При цьому зазначається, що канцелярський суд у Делавері розглядає подібні справи набагато швидше, ніж в інших штатах, де ці процеси можуть затягуватися роками.
Як повідомляв Укрінформ, компанія Twitter Inc. у вівторок подала до суду на мільярдера Ілона Маска, аби змусити його завершити виконання раніше укладеної угоди з придбання соцмережі за $44 мільярди. Суд має визначити, чи достатньо в Маска аргументів щодо порушення соцмережею умов угоди, аби він міг від неї відмовитися.