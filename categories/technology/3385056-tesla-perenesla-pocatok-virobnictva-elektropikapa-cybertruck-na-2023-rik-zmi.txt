Компанія Tesla перенесла початок виробництва електричного пікапа Cybertruck на кінець першого кварталу 2023 року.

Про це повідомляє Reuters із посиланням на обізнане джерело, передає Укрінформ.
За словами співрозмовника агентства, це пов’язано з тим, що компанія вдосконалює характеристики та функції електропікапа, оскільки конкуренція в сегменті посилюється.
У Tesla ще не коментували цю інформацію.
Під час презентації Cybertruck у 2019 році компанія заявила, що електричний пікап вийде на ринок до кінця 2021 року. Після цього на сайті Tesla з’явилася інформація про те, що виробництво Cybertruck перенесено на 2022 рік.
У березні 2021 року стало відомо, що Tesla отримала понад мільйон передзамовлень на Cybertruck.
Як повідомляв Укрінформ, 22 листопада 2019 року засновник Tesla Ілон Маск представив новий Cybertruck, корпус якого зроблено зі сталі, що використовується компанією SpaceX у будівництві ракет. Машина була задекларована як фактично броньований автомобіль, однак під час презентації з'ясувалося, що бокові вікна не витримали тесту, який обрали самі ж виробники.