Українці у ніч проти 14 грудня зможуть спостерігати в небі метеорний потік Гемініди.

Як передає Укрінформ, про це Національна академія наук України повідомляє у Фейсбуці.
За словами вченого-астронома і популяризатора астрономії, виконувача обов’язків завідувача лабораторії методологічного та інформаційного забезпечення освіти і науки астрономічної (МІЗОН-А) Головної астрономічної обсерваторії Національної академії наук України Івана Крячка, "на 14 грудня 2021 року припаде пік метеорного потоку Гемініди, радіант якого розміщується неподалік зорі Кастор, що в сузір’ї Близнюків".

Найкраще спостерігати метеорний потік Гемініди близько 3:00, коли Місяць уже зайде за обрій.
"За сприятливих погодних умов можна буде помилуватися чудовою картиною зимових сузір’їв (Оріона, Тельця, Візничого й інших), прикрашеною інтенсивним "зорепадом", - зауважив учений.

Очікується, що впродовж години вилітатиме близько 100 метеорів.
Як повідомляв Укрінформ, у серпні українці могли спостерігати за метеорним потоком Персеїди.