Компанія International Business Machines (IBM) повідомила про створення нового потужного чіпу Eagle для квантових обчислень.

Про це повідомляє Reuters, передає Укрінформ.
У компанії впевнені, що Eagle дасть змогу квантовим системам перевершити класичні комп'ютери в деяких завданнях в наступні два роки.
Зазначається, що Eagle може обробляти 127 кубітів, які можуть представляти інформацію у квантовій формі. Класичні комп’ютери працюють за допомогою бітів, які мають значення «1» або «0», а кубіти можуть бути як «1», так і «0» одночасно.
IBM також заявила, що у 2022 році планує розробити чіп Osprey із 433 кубітами та Condor із 1121 кубітом.
На думку компанії, нові чіпи будуть близькими до так званої квантової переваги, коли квантові комп'ютери перевершать класичні пристрої.
Як повідомляв Укрінформ, китайські фізики оголосили про успішне створення прототипу нового квантового комп'ютера, продуктивність якого у вирішенні завдання відбору проб гаусових бозонів перевищує цей показник існуючих суперкомп'ютерів у 10 у 24 степені разів.