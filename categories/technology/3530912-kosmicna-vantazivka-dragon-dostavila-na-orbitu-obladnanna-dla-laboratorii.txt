Автоматична капсула SpaceX Dragon здійснила успішну стиковку з МКС та в рамках уже 25-ї вантажної місії цієї серії доставила 2630 кілограмів обладнання для космічної орбітальної лабораторії.

Як повідомляє Укрінформ, про це йдеться на сторінках американського видання «Space».
«Вантажна капсула SpaceX Dragon пристикувалася до Міжнародної космічної станції (МКС) у суботу 16 липня, та доставила більше 5800 фунтів (2630 кілограмів) обладнання для орбітальної лабораторії. Автоматичний корабель Dragon був запущений за допомогою двоступеневої ракети Falcon 9 в ніч проти 14 липня з космічного центру NASA у Флориді. Ракета Falcon 9 доставила капсулу Dragon на низьку орбіту землі, після чого перший ступінь цієї ракети повернувся та здійснив успішну посадку на безпілотному кораблі SpaceX Shortfall of Gravitas», - йдеться у повідомленні.

Як зазначається, стиковка капсули Dragon з МКС відбулася на висоті близько 430 кілометрів над поверхнею землі. Ця місія стала 25-ю операцією із доставлення вантажів на МКС. Перші такі постачання були здійснені у 2012 році. Цього року за програмою NASA до МКС були доставлені три вантажні капсули.