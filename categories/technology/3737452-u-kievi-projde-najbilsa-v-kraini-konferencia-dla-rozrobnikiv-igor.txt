У Києві з 3 по 6 серпня пройде найбільша в Україні конференція для розробників ігор — Games Gathering Conference 2023.

Як передає Укрінформ, про це повідомляє видання AIN.UA.
Участь у конференції візьмуть понад 1,5 тисячі відвідувачів.

Захід відбудеться у гібридному форматі. Так, на 3 серпня запланований онлайн-день конференції, на 4 серпня – препаті для спікерів і власників квитків "Бізнес".
5 серпня відбудеться "живий" день конференції, що транслюватиметься також онлайн. Тоді ж пройде й головна вечірка.
6 серпня також буде "живим" днем.
Зазначається, що організатори заходу подбали про наявність укриттів і резервні джерела живлення та синхронізували графік конференції відносно комендантської години.
Під час проведення живого івенту онлайн-платформа продовжить свою роботу у стандартному режимі, включно із призначенням онлайн-зустрічей і переглядом онлайн-лекцій.
Крім продуктивного нетворкінгу, учасники конференції матимуть можливість прослухати інформативні спічі від зіркових лекторів, взяти участь у конкурсі ігрових проєктів Indie Blast Awards й отримати цінні призи.
Як повідомлялося, Games Gathering є найбільшою B2B-конференцією для розробників ігор і створення якісного ігрового контенту в Україні. Проводиться захід щорічно з 2015 року.