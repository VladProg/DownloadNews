Північна Корея повідомила, що нещодавно створений підрозділ з експлуатації розвідувального супутника, який вона запустила минулого місяця, розпочав виконання своєї місії.

Про це повідомляє Укрінформ з посиланням на NHK.
Друкований орган правлячої в Північній Кореї Трудової партії Кореї газета «Нодон Сінмун» повідомила в неділю, що орган управління з експлуатації розвідувальних супутників, створений у Пхеньянському центрі загального контролю та регулювання при Державному головному управлінні з аерокосмічної техніки, розпочав виконання своєї місії у суботу.
Зазначається, що інформацію, отриману під час місії, буде надано «основним підрозділам, які відповідають за військове стримування країни, а також Головному розвідувальному управлінню Генштабу Корейської народної армії».
Як повідомлялося, 22 листопада КНДР заявила, що успішно вивела на навколоземну орбіту супутник-шпигун і планує найближчим часом запустити ще кілька таких космічних апаратів, аби забезпечити свої розвідувальні можливості.
Північна Корея повідомила, що її військовий супутник зробив детальні фото Білого дому, Пентагону та головної військово-морської бази США «Норфолк» із пришвартованими авіаносцями. Також влада країни заявила, що будь-яке можливе втручання у роботу її розвідувального супутника розцінюватиме як «оголошення війни».
Україна, Японія, Південна Корея та Сполучені Штати й решта західних держав рішуче засудили запуск супутника КНДР з використанням балістичних технологій та закликали припинити будь-які дії, що становлять загрозу миру і стабільності на Корейському півострові та в цілому світі.