Китайська компанія-розробник космічних ракет i-Space провела успішні льотні випробування з вертикальним зльотом і посадкою комерційної багаторазової ракети SQX-2Y.

Про це повідомляє Xinhua, передає Укрінформ.
Випробування демонстраційної 17-метрової ракети, призначеної для тестування технології багаторазового використання ракет-носіїв, проходило на космодромі Цзюцюань у Внутрішній Монголії, північно-західний Китай.
Ступінь ракети, що приводився в рух двигуном на рідкому кисні та метані, піднявся на висоту майже 180 метрів і через приблизно 50 секунд плавно приземлився на місце старту зі швидкістю 0,025 метра за секунду. Точність приземлення становила близько 1,7 метра.
Тепер i-Space отримала основні дані ключових технологій, які в подальшому будуть використані для розробки середніх і великих багаторазових ракет на рідкому кисні та метані.
Як повідомляв Укрінформ, компанія Virgin Galactic здійснила п’ятий комерційний суборбітальний космічний політ в межах місії Galactic 05.