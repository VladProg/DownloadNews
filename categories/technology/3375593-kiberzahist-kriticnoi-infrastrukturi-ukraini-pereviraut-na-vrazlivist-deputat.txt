Україна постійно вдосконалює кіберзахист на об'єктах критичної інфраструктури, наразі фахівці додатково зондують системи кіберзахисту задля виявлення вразливостей на випадок можливих атак з боку Росії.

Про це заявив заступник голови Комітету Верховної Ради з питань цифрової трансформації Олександр Федієнко в ефірі каналу "Україна 24", повідомляє Укрінформ.
"З того, що я можу сказати в прямому ефірі, - зараз постійно відбуваються відповідні процеси з аудиту, пошуку вразливостей (на об'єктах критичної інфраструктури - ред.). Тобто фахівці зараз не відпочивають, вони ще раз зондують наші системи, умовно кажучи, імітуючи ворога, який може нападати, щоб бути готовими до можливих кібератак", - сказав Федієнко.
Він зауважив, що йдеться про готовність не до якоїсь певної атаки "після Різдва", оскільки країна-агресор постійно зондує наш кіберпростір, стійкість критичної інфраструктури і відпрацьовує механізми можливих атак, а про системне вдосконалення кіберзахисту держави.
У цьому контексті парламентарій запевнив, що завдяки фахівцям Держспецзв'язку вдається як відбивати атаки, так і запобігати їм.
Коментуючи направдення фахівців США та Великої Британії для допомоги України, він зауважив, що кіберзахист - це транскордонне питання, і нагадав, що в межах партнерства з НАТО відбувається обмін досвідом з кібербезпеки.
"Хочу підкреслити, що з огляду на постійні кібератаки на нашу країну і достатньо високий рівень фаховості українських експертів нам є чим пишатися, ми маємо досвід, яким можемо ділитися", - заявив заступник голови профільного комітету.
Як повідомлялося, за даними The New York Times, Росія готує кібероперацію проти українських енергетичних підприємств, банків та урядових ресурсів. Кібератаки можуть розпочатися в першій половині січня 2022 року. Видання також повідомило, що США та Велика Британія направили в Україну групи експертів, які є фахівцями у галузі боротьби з кібератаками.
На початку наступного року в Києві відбудуться навчання НАТО з питань кібербезпеки. Україна вперше прийматиме представників усіх країн Альянсу.