Міністерство оборони США планує розгорнути тисячі автономних транспортних засобів зі штучним інтелектом до 2026 року, щоб не відставати від Китаю.

Про це повідомляє АР, передає Укрінформ.
Як зазначається, ініціатива має на меті прискорити процес використання ШІ у військовій сфері у США.
«Амбітна ініціатива, що дістала назву Replicator, спрямована на стимулювання прогресу в надто повільному переході від військових інновацій США до використання невеликих, розумних, дешевих та численних платформ», - заявила заступник міністра оборони Кетлін Гікс.
Пентагон має понад 800 проєктів зі штучним інтелектом, багато з яких перебувають на стадії тестування. Ці технології допомагають отримувати інформацію та підвищувати ефективність військових операцій.
«Міністерство оборони бореться за впровадження розробок ШІ, що стали результатом останнього прориву в галузі машинного навчання», – сказав колишній високопоставлений чиновник Пентагону з питань ШІ Грегорі Аллен, який зараз працює в аналітичному центрі Центру стратегічних і міжнародних досліджень.
Зазначається, що завдяки ШІ автономні пристрої можуть прогнозувати технічне обслуговування 2600 літаків ВПС, включно з бомбардувальниками B-1 й гелікоптерами Blackhawk, а також допомагати відстежувати ворожі сили.
Завдяки швидкості обробки даних та покращенню міжмашинної комунікації прогрес у цій галузі приведе до того, що люди відіграватимуть роль наглядачів, йдеться у публікації.
Ще одним напрямком використання ШІ є космос. Китай планує використовувати штучний інтелект, включаючи супутники, для виявлення потенційної загрози. США також прагнуть не відставати і вже застосовують автономні технології, що допомагають відстежувати об'єкти у космосі.
Видання зазначає, що використання технологій із ШІ допомагає Україні протистояти російській агресії.
Як повідомляв Укрінформ, проти Китаю діють системні експортні обмеження США, які охоплюють, зокрема, звуження поставок до КНР сучасних технологій, як-от у сфері ШІ. Нині багато країн намагаються пристосувати ШІ у військових цілях.