Міністерство внутрішніх справ разом з експертами Google розпочали проєкт з оцифрування наслідків російського вторгнення у зруйнованих населених пунктах України.

Як передає Укрінформ, про це МВС повідомляє у Телеграмі.
«Міністерство внутрішніх справ спільно з експертами світового технологічного гіганта Google розпочали проєкт з оцифрування наслідків військової агресії російської федерації проти України. Мета проєкту - фіксація завданих російськими окупантами руйнувань в українських містах та селах», - ідеться у повідомленні.
Планується, що проєкт буде у загальному доступі для людей, які хочуть володіти об‘єктивними даними про свою місцевість і нерухоме майно.
Крім того, окремо створять сервіс для правоохоронців та рятувальників, які зможуть використовувати його як інформаційно-довідковий ресурс для координації дій і додаткової фіксації ситуації.


Перші результати можна буде оцінити з наступного тижня. Фахівці Google обіцяють оприлюднити перші панорамні знімки зруйнованих вулиць та будівель в Ірпені.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. Війська агресора обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
Фото: Stringer, Anadolu Agency