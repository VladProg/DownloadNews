Twitter, Facebook і WhatsApp оскаржили в апеляційній інстанції штрафи, призначені їм російським судом за порушення законодавства про локалізацію даних росіян на території РФ.

Як передає Укрінформ, про це повідомляє Інтерфакс.
"Апеляційні скарги на рішення мирового суду щодо WhatsApp, Twitter, Facebook надійшли до Таганського суду Москви", - повідомили в суді.
У своїх скаргах компанії просять скасувати призначені їм раніше великі штрафи.
Як повідомляв Укрінформ, 26 серпня Таганський суд Москви оштрафував Facebook і Twitter на 15 млн (202,7 тис. доларів США) і 17 млн ​​(229,7 тис.) рублів відповідно за відмову зберігати дані про російських користувачів у Росії. Месенджер WhatsApp, який належить Facebook, оштрафований на 4 мільйони рублів (54 тис.).