Космічний центр Esrange стане першим майданчиком для розвитку ракетних технологій та запуску супутників у Європейському Союзі.

Про це повідомляє Укрінформ із посиланням на Euractive.
Цей об’єкт, розташований за межами міста Кіруна на півночі Швеції, має бути готовий до роботи до літа 2022 року.
Як зазначається, космічний центр, що розташований приблизно за 200 км на північ від Полярного кола, був заснований всередині 1960-х років. З того часу це було місце активних досліджень. Його інфраструктура оновлювалася з 2015 року і тепер буде завершена за допомогою кредитної угоди на 12 мільйонів євро з Північним інвестиційним банком і державною Шведською космічною корпорацією (SSC).
«З появою нового космодрому він, швидше за все, стане першим стартовим майданчиком на материковій частині Європи, який надасть космічним компаніям платформу для розробки ракетних технологій наступного покоління і запуску своїх супутників», - сказав представник SSC Філіп Польссон.
За даними сайту Arctic Today, там будуть модернізовані ракетно-випробувальні комплекси та розроблені наземні технології зв'язку із супутниками.
Видання пише, що нові інвестиції зроблять Швецію однією з приблизно десятка країн світу з власною супутниковою інфраструктурою.
Як повідомляв Укрінформ, Шанхайська академія з технології космічних польотів (SAST) представила на 13-й Китайській міжнародній авіаційно-космічній виставці модель супутника для дослідження Сонця.
Фото: EPA/ ESA/CNES/ARIANESPACE SERVICE