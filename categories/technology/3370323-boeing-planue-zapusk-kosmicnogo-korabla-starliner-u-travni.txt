Компанія Boeing планує запустити свій космічний корабель Starliner до Міжнародної космічної станції (МКС) у травні 2022 року.

Про це повідомляє Укрінформ з посиланням на Space.com.
Останні чотири місяці команди Boeing та NASA витратили на вивчення даних та перевірку клапанів на космічному кораблі Starliner, щоб з’ясувати, що спричинило закриття клапанів його силової системи. Причиною виникнення проблеми стала корозія.
Тепер же команда планує перезапустити Starliner під час свого другого орбітального льотного випробування (місія під назвою OFT-2) у травні 2022 року. Корабель запустять за допомогою ракети-носія Atlas V.
Як повідомляв Укрінформ, планувалося, що 4 серпня CST-100 здійснить політ на Міжнародну космічну станцію (МКС) з мису Канаверал, Флорида, 3 серпня. Однак він був перерваний за кілька годин до запуску через проблеми з 13 клапанами силової установки.
Boeing побудував Starliner за контрактом з NASA для доставки астронавтів на низьку навколоземну орбіту після завершення програми Space Shuttle в 2011 році.
NASA уклало з Boeing і SpaceX багатомільярдні контракти на надання астронавтам послуг «таксі до космічної станції» і припинення залежності США від російських ракет для польоту.