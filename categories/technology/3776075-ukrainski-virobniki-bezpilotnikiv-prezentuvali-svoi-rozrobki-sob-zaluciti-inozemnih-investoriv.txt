Українські виробники дронів та БПЛА представили військовим аташе іноземних держав свої розробки, аби посилити співпрацю з міжнародними партнерами та залучити інвестиції в їх виробництво.

Про це під час круглого столу в Укрінформі на тему «Армія дронів - нові реалії сучасної війни» повідомив голова Всеукраїнської організації інвалідів війни, збройних сил та учасників бойових дій, старший офіцер запасу інженерних військ Олександр Маматов.

«Сьогодні у нас відбувся «круглий стіл», де ми представляли наших конструкторів і виробників безпілотних літальних апаратів та дронів-камікадзе. Також виступав наш військовий, який безпосередньо бере участь в бойових діях. Ми сьогодні зібрали військових аташе, які акредитовані у нас, з тим, щоб розповісти їм чим ми займаємось не на державному рівні. Але щоб масово виробляти все, що потрібно для наших військових, нам потрібно трохи більше грошей, ніж ми маємо. Тому ми сьогодні і зібрали представників дипломатичного корпусу, щоб, можливо, у них буде бажання допомогти нам, а також у них є їхні корпорації, їхні виробники дронів», - сказав Маматов.
Під час «круглого столу» конструктор та виробник БПЛА Руслан Павлюк презентував чотири розробки, серед яких FPV крило розвідувальний бомбер «Помста», FPV дрон розвідувальний бомбер «Комар», електронна босоль для артилерії та сонячний комплекс з додатковим інвертором.
Своєю чергою керівник української компанії з виробництва БПЛА Олександра Конюк наголосила, що виробництво дронів-безпілотників потребує масштабування, тому вкрай важливо залучати інвестиції.






Армія дронів - нові реалії сучасної війни / Фото: Павло Багмут, Укрінформ


































«Я керую відділом виробництва дронів-безпілотників літакового типу та крил. Наша компанія почала виготовляти з маленьких крил і перейшла до виготовлення більших крил і літаків. Зараз в нас вже більше виробництво, воно в конкурентних обсягає виробляє, але ми хочемо ще розширятись, і під це ми шукаємо інвестиції», - повідомила Конюк.
Вона відзначила, що ІТ-технології наразі вкрай важливі, адже для бійців, щоб швидко наздогнати ціль, потрібен штучний зір та нейромережі.
Учасникам заходу представили зразок ударного БПЛА, продемонстрували відео полігонних випробувань, а також знищення РЕБ та об’єктив супротивника, нічну роботу ударних дронів тощо.
Відповідаючи на питання, на які труднощі натрапляють українські виробники, Маматов зазначив: «На сьогодні у нас є конструктори, є невеликий технологічний процес, який ми тримаємо за свої особисті кошти. Нам треба – це комплектуючі, це мікросхеми, оптика, маленькі двигуни і невелике фінансування, щоб ми могли все це закупляти для нашої промисловості».
Представник ще однієї компанії, яка займається в Україні виробництвом комплексів РЕБ, також додав, що ключова проблема - це закупівля компонентів за кордоном. Адже світові виробники мікроелектроніки, чіпів в Європі та Азії надають перевагу великим замовникам, змушуючи українські невеликі компанії-виробники стояти в черзі по пів року і більше. Тому запровадження пріоритетності для замовників з України відіграло б суттєву роль в налагодженні виробництва дронів та БПЛА в Україні, де триває війна.





Як повідомляв Укрінформ, бійці Головного управління розвідки Міністерства оборони України отримали шість бортів БПЛА «Лелека-100» загальною вартістю 8 995 349 гривень.