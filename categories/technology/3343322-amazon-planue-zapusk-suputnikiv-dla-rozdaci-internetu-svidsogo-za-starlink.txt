Компанія Amazon планує у 2022 році запустити перші два прототипи інтернет-супутників Kuiper.

Як передає Укрінформ із посиланням на The Verge, на це вказує відповідний запит, який Amazon подала до Федеральної комісії зі зв'язку (FCC) США.
Зазначається, що два прототипи супутників, які мають назви KuiperSat-1 і KuiperSat-2, будуть запущені на орбіту за допомогою експериментальної ракети RS1, яка ще розробляється стартапом ABL Space Systems з Каліфорнії.
Мета проєкту Kuiper — запустити групу із 3236 супутників на низьку навколоземну орбіту впродовж наступного десятиліття, щоб забезпечити широкосмуговий доступ до інтернету по всій Землі.
Компанія планує забезпечити доступ до мережі у віддалених районах, де важко розгорнути традиційну інфраструктуру для підключення до інтернету. Це схоже на концепцію SpaceX Starlink, у рамках якої компанія Ілона Маска також має намір надати доступ до супутникового інтернету по всій планеті, пише видання.
Однак, на відміну від Amazon, SpaceX вже вивела на орбіту 1700 супутників. Загалом компанія має намір запустити щонайменше 12 тисяч супутників, а можливо й кілька десятків тисяч.
Минулого тижня Amazon провела випробування двигунів, які супутники використовуватимуть для маневрування у космосі. Компанія стверджує, що KuiperSat-1 та KuiperSat-2 дозволять протестувати ті ж функції та основні технології, які будуть закладені у доопрацьовані супутники.
Прототипи працюватимуть на висоті 590 км над Землею. Супутники будуть використовуватися для перевірки їх здатності з'єднуватися з чотирма терміналами користувача Kuiper і наземною станцією в Техасі, призначеною для відправки і прийому широкосмугових сигналів. Вся послідовність випробувань має тривати лише 10 хвилин.
Наразі у Kuiper провели кілька наземних випробувань, після яких заявили, що їх технології забезпечують максимальну пропускну здатність до 400 Мбіт/с. Для порівняння, Starlink рекламує швидкість від 100 до 200 Мбіт/с.
У компанії заявили, що виведуть прототипи з орбіти після завершення тестування, направивши в атмосферу Землі, де вони згорять.
Фото: ABL Space Systems