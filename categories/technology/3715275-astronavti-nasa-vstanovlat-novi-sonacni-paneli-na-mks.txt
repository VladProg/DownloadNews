Два астронавти Національного управління США з аеронавтики та дослідження космосу (NASA), що перебувають на борту Міжнародної космічної станції, виходитимуть у відкритий космос у червні, щоб встановити дві нові сонячні панелі.

Як передає Укрінформ, про це йдеться у пресрелізі NASA.
Зазначається, що 9 червня астронавти NASA Стів Бовен і Вуді Хобург вийдуть, щоб встановити модернізовану сонячну панель IROSA (International Space Station Roll-Out Solar Array) на каналі живлення 1А на правому борту станції.
Цей вихід у відкритий космос стане дев'ятим для Бовена і першим для Хобурга.
15 червня ця ж пара астронавтів встановить IROSA на каналі живлення 1B на правому борту станції.
Кожен вихід у відкритий космос розпочинається о 09:15 ранку (за американським часом – ред.) і триватиме приблизно шість з половиною годин.
Як повідомляв Укрінформ, компанія Virgin Galactic успішно здійснила п'ятий тестовий космічний політ.
Фото: NASA