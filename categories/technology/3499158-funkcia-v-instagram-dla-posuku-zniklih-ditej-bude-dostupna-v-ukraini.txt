Нова функція соціальної мережі "Iнстаграм", спрямована на допомогу у пошуку зниклих дітей, незабаром запрацює в Україні.

Про це повідомляється у блозі соцмережі, передає Укрінформ.
«Ми знаємо, що шанси знайти зниклу дитину збільшуються, коли більше людей її шукають, особливо в перші кілька годин. За допомогою нової функції AMBER Alerts, після того як правоохоронні органи її активують, коли ви перебуватимете у визначеній зоні пошуку дитини, сповіщення тепер з’явиться у вашій стрічці Iнстаграм», - зазначається у повідомленні.
Найближчими тижнями нова функція, в розробці якої допомагали правоохоронні органи США, Великої Британії, Австралії й Мексики, стане доступною для користувачів із 25 країн, зокрема й України.
Зазначається, що у 2015 році функція AMBER Alerts була запущена у Фейсбуку. Відтоді спеціальне сповіщення допомогло знайти сотні дітей у США та в усьому світі.
Як повідомляв Укрінформ, радниця – уповноважена Президента з прав дитини та дитячої реабілітації Дар’я Герасимчук заявила, що в Україні необхідно створити реєстр дітей, зниклих безвісти за особливих обставин.