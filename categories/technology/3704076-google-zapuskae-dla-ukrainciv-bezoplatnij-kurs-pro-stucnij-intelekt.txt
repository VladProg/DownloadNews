Google за підтримки Міністерства цифрової трансформації запускає безоплатний курс «Основи AI», щоб допомогти українцям розвинути практичні навички використання штучного інтелекту.

Про це повідомляє Укрінформ із посиланням на Мінцифри.
«Google запускає новий курс «Основи AI», щоб допомогти українцям розвинути практичні навички використання ШІ та дати можливість застосовувати одразу після навчання: у роботі чи особистому житті. Він буде цікавим для людей як з досвідом у технічних спеціальностях, так і без нього», - йдеться в повідомленні.
Курс триватиме чотири тижні: з 16 травня до 8 червня 2023 року. Його мета – навчити українців користуватися такими інструментами, як AI (artificial intelligence) та ML (machine learning), які оптимізують робочі процеси та зменшують обсяг рутинної роботи.
У програмі лекції та воркшопи, на яких вивчатимуть:
- що таке AI та для чого він потрібен;
- які готові рішення на основі AI можна застосовувати в різних сферах – від маркетингу до управління закладами;
- стратегії впровадження ML (machine learning — машинне навчання) у компанії;
- нюанси побудови технічної команди для роботи з ML;
- як застосовувати готові ML-рішення без досвіду кодування.
Крім цього, учасники курсу «Основи AI» отримають індивідуальні консультації від спікерів Google та інших компаній. Дізнатися детальну інформацію про курс та зареєструватися можна за посиланням.
Як повідомлялось, Міністерство цифрової трансформації розглядає варіант внесення змін до шкільної програми, які дозволять поглибити знання дітей у сфері штучного інтелекту.