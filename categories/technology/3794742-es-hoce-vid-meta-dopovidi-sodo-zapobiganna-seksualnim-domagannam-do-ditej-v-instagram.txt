Європейська комісія затребувала у п’ятницю від компанії Meta надати до 22 грудня докладнішу інформацію стосовно заходів боротьби з матеріалами про сексуальне насильство над дітьми в Instagram, інакше вона ризикує стати об'єктом офіційного розслідування.

Про це передає Укрінформ з посиланням на Reuters.
У жовтні Єврокомісія надіслала запит на інформацію про заходи протидії поширенню терористичного й насильницького контенту, у листопаді інший запит – про заходи захисту неповнолітніх.
"ЄК також затребувала інформацію про систему рекомендацій Instagram щодо поширення потенційно шкідливого контенту", - ідеться в заяві Єврокомісії.
Зі запити було надіслано відповідно до закону ЄС про цифрові послуги, який установлює нові правила, що вимагають від великих технологічних компаній докладати більше зусиль для боротьби з незаконним і шкідливим контентом на своїх платформах.
Неналежне реагування на такі запити може призвести до офіційного розслідування і штрафів.
TikTok китайського конгломерату ByteDance та соцмережа X Ілона Маска також отримали подібні запити на інформацію.