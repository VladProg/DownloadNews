Космічний апарат BepiColombo передав на Землю перші знімки поверхні Меркурія.

Про це повідомляється на сайті Європейського космічного агентства (ESA), передає Укрінформ.
BepiColombo сфотографував Меркурій 1 жовтня 2021 року, коли пролітав над планетою для маневру гравітації.
Знімки північної півкулі планети було зроблено з відстані 2420 км. На них видно великі кратери.
Ця спільна європейсько-японська місія складається з трьох компонентів: Mercury Transfer Module (MTM) - рухова установка, сконструйована ESA; Mercury Planetary Orbiter (MPO) - побудовано ESA; Mercury Magnetospheric Orbiter (Mio) - побудовано JAXA.


Фото: ESA

Як повідомляв Укрінформ, запуск місії успішно здійснено 20 жовтня 2018 року, прибуття до Меркурія планується в грудні 2025 року, після обльоту Землі, двох обльотів Венери і шести обльотів Меркурія.
Перший гравітаційний маневр біля Землі було зроблено в квітні 2020 року, в жовтні 2020 BepiColombo вперше пролетів біля Венери, а 11 серпня 2021 року відбувся другий і останній гравітаційний маневр біля Венери.
Планується, що апарати вийдуть на орбіту Меркурія 5 грудня 2025 року, Mio і MPO відокремляться і протягом року будуть досліджувати планету, після чого можливе подовження місії ще на рік.
Місія має дослідити походження й еволюцію планети, її форму, структуру, поверхню, геологію, склад і кратери, склад і зміни в екзосфері планети, магнітосферу, походження магнітного поля Меркурія та ін.
Фото: ESA