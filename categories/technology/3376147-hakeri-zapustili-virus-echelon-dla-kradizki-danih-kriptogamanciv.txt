В одному з популярних Telegram-каналів з тематики криптовалюти нещодавно було розповсюджено шкідливе програмне забезпечення Echelon, що атакувало облікові дані користувачів каналу та криптогаманці.

Як передає Укрінформ, відповідну інформацію опублікували спеціалісти фахового ресурсу Safeguard Cyber.
Вони зазначили, що вірус Echelon був запущений хакерами в одному з каналів із торгівлі криптовалютою у соціальній мережі Telegram.
Зазначається, це шкідливе програмне забезпечення виконує різноманітні функції та атакує облікові дані, криптогаманці та деталі мобільного пристрою, яким користуються читачі каналу.
Спеціалісти сайту зазначили, що вважають цей інцидент «ізольованою одноразовою атакою, спрямованою на нових користувачів каналу, які нічого не підозрюють» і попередили користувачів про постійні існуючі загрози фінансових комунікацій в мобільних чатах сучасних програм для спілкування, включаючи, зокрема, WhatsApp і Telegram.
Як повідомляв Укрінформ, раніше хакери зламали сторінку прем'єр-міністра Індії Нарендри Моді у Твітері та опублікували там фейкове повідомлення про біткоїни.
У твіті з головної сторінки прем'єра @narendramodi було оголошено, що Індія визнала біткоїн законним платіжним засобом та поширює криптовалюту серед громадян.