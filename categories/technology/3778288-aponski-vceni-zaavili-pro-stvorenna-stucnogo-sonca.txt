Науковці з японського Національного інституту квантових наук і технологій заявили, що їм вдалося сформувати «плазму», яка відіграє ключову роль у реакціях ядерного синтезу.

Про це повідомляє NHK, передає Укрінформ.
За словами науковців, їм вдалося сформувати «плазму» на великомасштабній установці з ядерного синтезу JT-60SA у префектурі Ібаракі. Вартість технологічного комплексу, що був побудований спільно Японією та Європейським Союзом, становить близько 435 мільйонів доларів.
Щоб досягти ядерного синтезу, «плазма» має досягти температури понад 100 мільйонів градусів за Цельсієм, а ядра стикаються зі швидкістю 1000 кілометрів за секунду. Японські науковці зазначають, що наразі вони можуть створити температуру «плазми» у 10 мільйонів градусів.
Інститут має на меті протягом п'яти років отримати технологію, необхідну для підтримання «плазми» за температури 100 мільйонів градусів за Цельсієм упродовж 100 секунд.
Ядерний синтез відбувається всередині ядра Сонця. Його створення штучним шляхом може стати джерелом енергії наступного покоління, яке не спричиняє викидів вуглекислого газу та радіоактивних відходів високого рівня.
Як повідомляв Укрінформ, американські вчені з наукового комплексу National Ignition Facility Національної лабораторії Livermore National Laboratory при Міністерстві енергетики США в Ліверморі, штат Каліфорнія, вперше успішно провели реакцію ядерного синтезу, що призвело до чистого приросту енергії.
Фото: ESA