​​В Україні запрацював додаток «ТиХто» для перевірки підозрілих осіб.

Як передає Укрінформ, про це Служба безпеки України повідомляє у Телеграмі.
Додаток за підтримки кіберфахівців Служби безпеки України розробили команди YouControl та Artellence.
Його основна мета – спростити процедуру перевірки підозрілих осіб на блокпостах, на вулицях під час комендантської години, на вході в укриття чи в інших ситуаціях.
Додаток не містить, не зберігає і не передає персональних даних осіб, а працює з інформацією з відкритих реєстрів.
Завдяки йому можна перевірити:
чи відповідає фото в паспорті дійсності, чи є паспорт недійсним та чи вважається він втраченим;
чи перебуває людина в державному розшуку;
чи накладені на неї санкції РНБО та чи присутня ця особа в реєстрі терористів;
чи є особа включена до списку воєнних терористів і ДРГ або бази «Миротворець»;
чи перебуває автомобіль особи в розшуку.
Як наголосили в СБУ, у разі виявлення за допомогою додатку «фактору ризику» необхідно негайно передати цю інформацію представникам силових структур для більш ретельної і додаткової перевірки.
Завантажити додаток можна за посиланнями: Google Play – bit.ly/3E5NjfJ, App Store – apple.co/3usNGxy.
Як повідомляв Укрінформ, Офіс Омбудсмана створив чат-бот у Телеграмі Stop Russian aggression, куди кожен може надіслати дані щодо воєнного злочину російських солдатів в Україні.