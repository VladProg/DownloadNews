Mozilla випустила браузер Firefox 94 з низкою нових функцій, зокрема підтримкою нових кольорових схем, можливістю ізоляції сайтів, а також кілька поліпшень продуктивності та безпеки.

Про це повідомляє Укрінформ з посиланням на Notebookchek.net.
Як зазначається, Firefox 94 доступний для всіх основних ОС для настільних комп'ютерів та Android. Користувачі iOS отримали Firefox 39.
Випуск Firefox 94 знаменує собою закінчення підтримки гілки Firefox 78 ESR. Нова версія браузера з довгостроковою підтримкою стане Firefox 91.3 ERS.

Найпомітнішими нововведеннями у Firefox 94 є підтримка шести кольорових схем. Ще одним нововведенням стала функція ізоляції сайтів, що допомагає користувачам захиститися від шкідливих сайтів, які намагаються перехопити конфіденційну інформацію з інших відкритих вкладок.

Також у Firefox 94 буде підтримуватися автоматичне оновлення браузера у фоновому режимі на Windows. А на пристроях компанії Apple з’явиться режим низького енергоспоживання при відтворенні повноекранного відео на таких сайтах, як YouTube і Twitch.
Користувачі Linux отримають покращену продуктивність WebGL та знижене енергоспоживання. А користувачі браузера для Android отримають нову домашню сторінку, яка включає останні вкладки, закладки, пошукові запити та рекомендовані статті.
Зазначається, що нова версія браузера також отримає підтримку нової функції, яка називається «неактивними вкладками». Ті вкладки, які користувач не переглядав протягом двох тижнів, автоматично переміщуються до спеціального розділу на панелі вкладок.
Як повідомляв Укрінформ, у лютому цього року у браузері Firefox з’явився режим повного захисту від cookies.