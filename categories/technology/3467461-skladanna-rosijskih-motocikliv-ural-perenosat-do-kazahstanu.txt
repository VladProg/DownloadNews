російські мотоцикли "Урал" тепер збиратимуться в Казахстані.

Про це розповів гендиректор Ural Motorcycles Ілля Хаїт, передає Укрінформ із посиланням на російські ЗМІ.
Із його слів, виробництво в Ірбіті зупинилося ще 7 березня. На завод було неможливо доставити іноземні комплектуючі. Проблеми виникли і з імпортом готової техніки з Росії. У результаті обидві проблеми вирішили усунути переїздом до казахстанського Петропавловська.
Ірбітський мотоциклетний завод не закриють повністю: на ньому виготовлятимуть рами та елементи корпусів. Проте Хаїт попередив, що компанія буде змушена скоротити частину працівників в Ірбіті та найняти нових у Петропавловську.
Казахстан обрали з двох причин: російськомовне населення та можливість оперативно налагодити логістичні ланцюжки. Проте Хаїт прогнозує падіння продажів своїх мотоциклів.
Нагадаємо: проблеми в Ural Motorcycles, як і в більшості інших російських компаній, почалися через санкції, накладені на рф після початку війни в Україні.
Як відомо, 24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст і сіл. ЗСУ, Сили територіальної оборони та весь український народ ефективно чинять спротив російським військам і завдають їм великих втрат.