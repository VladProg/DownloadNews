Національний центр управління та випробувань космічних засобів (НЦУВКЗ) практично готовий до роботи з прийому та передачі даних з космічного апарата «Січ-2-30».

Про це розповів віцепрем’єр-міністр України – міністр з питань стратегічних галузей промисловості України Олег Уруський, передає Укрінформ з посиланням на пресслужбу Мінстратегпрому.
«Центр управління польотами практично готовий до використання, триває доопрацювання окремих елементів системи прийому та передачі даних, програмного забезпечення, а також здійснюється підготовка персоналу до роботи», - наголосив він.

За словами Уруського, український супутник «Січ-2-30», який незабаром буде виведений на космічну орбіту, також стане одним з інструментів отримання інформації під час застосування підсистеми моніторингу теплових аномалій.



Підсистема, зокрема, сприяє своєчасному виявленню та ліквідації лісових пожеж, скорочуючи час отримання інформації про потенційне місце загоряння з кількох годин до близько 30 хвилин.

«Найближчим часом основна частина підготовчих робіт буде завершена. Фактично, на сьогодні все відбувається в рамках затвердженого календарного плану», – додав віцепрем’єр-міністр України.
Як повідомляв Укрінформ, супутник "Січ-2-30" буде готовий до виведення на навколоземну орбіту у грудні 2021 року.
Фото: Мінстратегпром