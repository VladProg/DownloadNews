Лідер КНДР Кім Чен Ин перевірив готовність першого північнокорейського військового розвідувального супутника і наказав продовжити підготовку до його виведення на навколоземну орбіту.

Про це повідомляє Yonhap із посиланням на північнокорейське інформагентство KCNA, передає Укрінформ.
Як зазначається, Кім проінспектував комітет із підготовки до запуску супутника, перевірив стан апарата і схвалив проведення подальших заходів, що може свідчити про перехід до фінальної стадії підготовки до його запуску у космос.
«Після детального ознайомлення з роботою комітету лідер оглянув військовий супутник-розвідник №1, який уже пройшов остаточну передмонтажну перевірку та випробування в умовах, близьких до космічних, й готовий до завантаження на ракету-носій», - йдеться в повідомленні KCNA.

Також наводяться слова Кіма, який заявив, що «успішний запуск супутника є актуальною вимогою в нинішніх безпекових умовах і першочергово необхідний для зміцнення оборонних можливостей».
Північнокорейський лідер також сказав, що чим наполегливіше Сеул і Вашингтон посилюватимуть стримування Пхеньяна, тим активіше КНДР «використовуватиме своє право на самооборону».
Південнокорейські експерти вважають, що Пхеньян обиратиме час для запуску апарата з урахуванням кліматичних умов та політичної обстановки.

«Безпосередньо запуск, найімовірніше, може відбутись уже в червні, залежно від готовності ракети-носія», - вважає професор сеульського Університету північнокорейських досліджень Кім Дон Йоп.
На фотографіях, опублікованих KCNA, зафіксовано, що північнокорейського лідера під час інспекції супроводжувала його донька Кім Чжу Е.
Як повідомляв Укрінформ, Північна Корея, як свідчать знімки з супутника, модернізує свій головний ракетно-пусковий комплекс Сохе, який використовується для виведення супутників на навколоземну орбіту.
Фото: Yonhap