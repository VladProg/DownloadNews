У Держспецзв'язку планують до кінця робочого дня, 14 січня, зібрати всю необхідну інформацію про кібератаку на урядові сайти та відновити їхню роботу. Загалом кібернападу зазнали 70 сайтів центральних та місцевих органи виконавчої влади.

Як передає кореспондент Укрінформу, про це розповів на брифінгу заступник голови Держспецзв'язку з питань цифрового розвитку, цифрових трансформацій і цифровізації Віктор Жора.
«З 13 на 14 січня цього року було здійснено хакерську атаку на сайти державних органів України. На їх головних сторінках були розміщені повідомлення провокаційного характеру. Можу відразу наголосити, що персональні дані українців жодним чином не спотворені, витоку даних не відбулось, а контент сайтів не ушкоджений», - розповів посадовець.
За його словами, ця кібератака є найпотужнішою за останні кілька років - зазнало ураження близько 70 сайтів центральних та місцевих органи виконавчої влади. Частина з них працює, інша - примусово призупинена з метою недопущення поширення атаки на інші державні ресурси та локалізації технічної проблеми.
Заступник керівника Держспецзв'язку наголосив, що поки достеменно невідомо, хто причетний до кібератаки на урядові сайти. Але відзначив, що перше інформаційне повідомлення про її здійснення було розміщено на інформаційних ресурсах однієї з сусідніх країн та нагадав, що з 2014 року хакери почали частіше атакувати українські державні органи й інші структури.
«Тут слід розуміти, що говорити про причетність тієї чи іншої сторони до кібератак можна лише після повномасштабного розслідування інциденту. Як тільки будуть безперечні цифрові докази та розуміння того, що сталось, ми зробимо відповідну заяву», - зауважив посадовець.
Наразі Держспецзв'язку спільно зі Службою безпеки України, Кіберполіцією та міжнародними партнерами вже займається розслідуванням інциденту та розбирає цифрові докази. Планується, що відновлення роботи державних ресурсів відбудеться протягом п’ятниці, 14 січня.
Також Жора додав, що хакерська атака не стосується додатку "Дія". Він повністю функціонує і українці можуть користуватися усіма необхідними сервісами застосунку.
«Мобільний застосунок "Дія" працює зараз у штатному режимі. Ми розуміємо, що усі дані знаходяться в державних реєстрах, які не були уражені в результаті атаки. Портал "Дія" зараз відключений з метою запобігання поширення цього інциденту», - підсумував Жора.
Як повідомляв Укрінформ, у ніч з 13 на 14 січня хакери масово атакували українські урядові сайти. Зокрема, йдеться про сайти Міносвіти, МЗС, Мінспорту, Міненерго, Мінагрополітики, Мінветеранів, Міндовкілля, ДСНС та Держказначейства.
У Службі безпеки України заявили, що витоку персональних даних унаслідок хакерської атаки на урядові сайти, за наявною інформацією, не відбулося.