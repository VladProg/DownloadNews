Понад 20 українських військових розробок, поданих до defense-tech кластера Brave1, мають потенціал посилити оборону України.

Як передає Укрінформ, про це віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров повідомив у Фейсбуці, говорячи про перші результати роботи Brave1.
"За три тижні після запуску кластера отримали понад 120 ідей від інженерів, які стануть game-changer на фронті", — зазначив Федоров.
Серед поданих до кластера проєктів:

важкий тактичний ударний квадрокоптер для розвідки й ураження важкоброньованих цілей, стійкий до дії систем радіоелектронної боротьби на всіх каналах;
дистанційно керований бойовий модуль, що допоможе сформувати потужні лінії оборони. Передбачений для установки на блокпостах, пунктах спостереження, вогневих позиціях у зоні міської забудови, полі тощо;
комплект, який спрощує використання систем супутникового зв’язку, забезпечує мобільність і компактність. Встановити його можна на даху автомобіля;
універсальний детонаційний радіомодуль, стійкий до РЕБ. Модулі його є на 100% взаємозамінними — працюють одночасно як передатчик і приймач.

"Команда працює 24/7, щоб зібрати й передати на експертизу Силам оборони якомога більше якісних і ефективних рішень українських розробників, які потрібні на фронті просто зараз", — наголосив віцепрем’єр.
Федоров закликав подавати проєкти через Brave1, щоб разом наблизити перемогу та вивести Україну на перше місце у сфері defense-tech у світі.
Як повідомлялося, кластер Brave1 – це платформа для об'єднання державних і приватних ініціатив з розробки інноваційних рішень в інтересах сил оборони та безпеки.
Станом на 12 травня до Brave1 були подані понад 100 ідей, які можуть допомогти Україні здобути технологічну перевагу над ворогом.