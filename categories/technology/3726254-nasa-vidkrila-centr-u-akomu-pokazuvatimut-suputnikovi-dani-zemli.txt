Національне управління США з аеронавтики та дослідження космосу (NASA) відкрило новий виставковий центр, у якому можна буде побачити дані про Землю, зібрані супутниками.

Як передає Укрінформ, про йдеться у пресрелізі NASA.
Для громадськості Earth Information Center у Вашингтоні відкриється з 26 червня. Також відомство запустило профільний сайт.
Зазначається, що зміна клімату є ключовим пріоритетом адміністрації президента США Джо Байдена, і NASA відіграє вирішальну роль у наданні даних дослідникам та іншим особам через свою велику групу супутників для моніторингу Землі.
Протягом шести десятиліть супутники NASA, датчики та вчені збирали дані спостережень про нашу рідну планету, а в центрі громадськість зможе побачити, чого навчили нас ці дані про підвищення рівня моря, якість повітря, лісові пожежі, парникові гази та сільське господарство.
«Понад 60 років NASA використовувала власні інструменти спостереження в космосі для моніторингу Землі за допомогою супутників і приладів на борту Міжнародної космічної станції для збору життєво важливих даних. Від пожежників, які покладаються на дані NASA для боротьби з лісовими пожежами, до фермерів, яким потрібно знати, коли і де садити культури, Центр допоможе щодня більшій кількості людей приймати обґрунтовані рішення», — сказав глава NASA Білл Нельсон.


Як повідомляв Укрінформ, Національне управління США з аеронавтики та дослідження космосу (NASA) намітило нову дату для космічної місії до масивного астероїда, багатого на метали. Політ до астероїда Психея, розташованого на відстані 280 мільйонів миль, заплановано на 5 жовтня.
Фото: NASA/Joel Kowsky