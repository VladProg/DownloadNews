У Китаї твердопаливна ракета-носій Куайчжоу-1A вивела в космос чотири супутники нового метеорологічного угруповання Тяньму-1, що створюється на навколоземній орбіті.

Про це повідомляє Xinhua, передає Укрінформ.
Ракета-носій стартувала з космодрому Цзюцюань на північному заході Китаю в пустелі Гобі й успішно вивела супутники з номерами 07, 08, 09 і 10 на заплановану орбіту. Вони будуть включені до складу новостворюваного метеорологічного угруповання, де використовуватимуться для надання комерційних послуг у сфері метеорології.

Перші два супутники Тяньму-1 були запущені на орбіту в січні цього року, ще чотири виведені в космос у березні.
Китайська ракета Куайчжоу (в перекладі - «швидкий човен») розроблена для дешевих і швидких запусків на навколоземну орбіту невеликих супутників. Її розробка почалася 2009 року на базі військової ракети середньої дальності Дунфен-21.

Запуск цього носія здійснюється за допомогою мобільної пускової установки і може бути виконаний із будь-якого космодрому Китаю. Для підготовки до старту потрібні лише шестеро осіб персоналу та близько 24 годин часу.
Перший запуск Куайчжоу-1A із корисним навантаженням відбувся майже десять років тому – у вересні 2013 року, а нинішній став уже 21-м.
У лютому 2016 року в Китаї створено компанію Expace Technology, яка надає комерційні послуги із запуску супутників носієм Куайчжоу-1A для клієнтів по всьому світу. Заявлено, що майбутня версія ракети, Куайчжоу-11, зможе виводити на орбіту заввишки 700 км вантажі масою до однієї тонни.
Як повідомляв Укрінформ, у Китаї здійснено успішний запуск у космос першої у світі ракети-носія, що використовує метан як пальне.