Величезний телескоп Європейської Південної Обсерваторії (ESO) у Чилі зробив світлину нової екзопланети b Centauri b поблизу зоряної системи Бета Центавра, яку можна побачити неозброєним оком.

Як передає Укрінформ, про це повідомляється на сайті обсерваторії.
Нововиявлена планета отримала назву b Centauri b або b Centauri (AB) b.
Зазначається, що вона в 10 разів масивніша за Юпітер, що робить її однією з наймасивніших планет, коли-небудь знайдених.

Більше того, b Centauri b рухається навколо зоряної системи по одній з найширших орбіт, які донині були відкриті, на відстані, що в 100 разів перевищує відстань Юпітера від Сонця. Ця велика відстань від центральної пари зірок (Бета Центавра) може стати ключем до виживання цієї планети.

«Знайти планету навколо Бета Центавра було дуже захоплююче, оскільки це повністю змінює наше уявлення про масивні зірки як господарів планет», - заявив Маркус Янсон, астроном зі Стокгольмського університету (Швеція).

Як повідомляв Укрінформ, величезний телескоп Європейської Південної Обсерваторії (ESO) зробив фотографію галактики NGC 7727, що знаходиться у сузір'ї Водолія.


Фото: ESO/Janson