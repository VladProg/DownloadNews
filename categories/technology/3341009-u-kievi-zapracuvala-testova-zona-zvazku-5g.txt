У Києві на базі технопарку UNIT.City запрацювала тестова зона 5G зв’язку – 5G Lab.

Як передає кореспондент Укрінформу, відкриття зони відбулося 28 жовтня.
У технологічній зоні 5G Lab розгорнуто фрагмент мережі 5G. У зоні можна протестувати різноманітні інноваційні рішення, сервіси та пристрої.






У Києві відкрили тестову зону технології 5G – 5G Lab / Фото: Геннадій Мінченко, Укрінформ

















































«Ми розуміємо - щоб Україна була успішна, щоб розвивалась цифрова економіка, необхідні інновації і впровадження сучасних технологій. Україна, як і більшість країн Європи та більшість країн загалом, потребує 5G. Це зв’язок, який на першому етапі принесе найбільшу користь не лише споживачам, а саме бізнесу. Тому ми спільно з гравцями телекомунікаційного ринку ініціювали створення такої зони», - сказав під час відкриття 5G Lab заступник міністра цифрової трансформації з питань розвитку цифрової інфраструктури Олександр Шелест.
Він додав, що на території технозони українські підприємці зможуть протестувати технологію зв’язку 5G, перевірити свої ідеї та дізнатися про інноваційні рішення для свого бізнесу. Шелест наголосив, що зона також дозволить тим громадянам, які мають якісь перестороги стосовно 5G, більше дізнатися про цю технологію і позбутися своїх побоювань.
Зона 5G Lab – це спільний проєкт Міністерства цифрової трансформації, мобільного оператора Vodafone Україна, компанії Huawei Ukraine та технологічного парку UNIT.City. Зона доступна цілодобово за попереднім записом.
Як повідомляв Укрінформ, Кабінет Міністрів 11 листопада 2020 року ухвалив розпорядження, яким затвердив план заходів щодо впровадження в Україні системи рухомого (мобільного) зв'язку п'ятого покоління (5G). Документ встановлює перелік необхідних заходів для забезпечення впровадження в Україні системи 5G та забезпечує їх проведення.
На засіданні 8 серпня 2021 року Кабмін переніс тендер на видачу ліцензій з користування радіочастотами 5G зв'язку з жовтня 2021 року на лютий 2022 року через відсутність фінансування на проведення науково-дослідних робіт з визначення вартості радіочастотного ресурсу у діапазонах 700 МГц та 3400-3800 МГц для впровадження такого виду зв'язку.