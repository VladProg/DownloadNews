ІТ-компанія SAP поступово зупинить підтримку своїх продуктів у російських банках, оборонних, нафтових та металургійних компаніях країни-агресора.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
Федоров зазначив, що CEO SAP Крістіан Кляйн запевнив його у повній підтримці України. Також глава компанії заявив, що SAP збільшить гуманітарну допомогу та підтримку наших біженців.
Після перемоги України SAP відкриє в Україні R&D центр.
SAP - німецька компанія, яка є одним із лідерів на ринку прикладного програмного забезпечення для підприємств.
Як повідомляв Укрінформ, 2 березня Федоров закликав IT-компанію SAP припинити надавати свої сервіси в рф.
24 лютого 2022 року путінська росія розпочала новий етап війни проти України, здійснює масовані обстріли та бомбардування мирних українських міст та селищ. На боротьбу із загарбниками піднявся весь народ України, її Збройні сили та Сили територіальної оборони зупинили наступ ворога та завдають йому великих втрат.
Європейський Союз та низка інших країн, зокрема США, Канада, Австралія, Велика Британія, запровадили проти росії санкції через війну в Україні. Багато компаній оголосили про припинення роботи в рф та вихід із проєктів з російськими партнерами.