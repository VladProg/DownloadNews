Китай 16 листопада вивів у космос супутник нового покоління для моніторингу кольору океану, який дозволить значно розширити можливості дослідження процесів, що відбуваються в морській воді.

Про це повідомляє Xinhua, передає Укрінформ.
Ракета-носій Long March-2C із космічним апаратом на борту стартувала з космодрому Цзюцюань на північному заході Китаю об 11:55 за місцевим часом (5:45 за Києвом) і успішно вивела його на заплановану навколоземну орбіту.

У повідомленні не вказується назва апарату, але йдеться, що це перший у світі високоточний супутник спостереження за кольором океану, який аналізує стан різних водойм і морських районів по всьому світу за допомогою кількох новітніх методів та обладнання.
Він може здійснювати широкомасштабний, безперервний і динамічний моніторинг кольору води, її температури, стану морського льоду, завислих у товщі води речовин і екології води в океані, на морі, на островах і в портах у всьому світі.
У Центрі спостереження за Землею Національного космічного управління Китаю повідомили, що супутник надаватиме послуги дистанційного зондування для основних морських шляхів Китаю, а також сприятиме ефективнішому використанню рибних ресурсів і моніторингу рівня забруднення моря.
Сьогоднішній запуск став 497-ю місією рідкопаливних триступеневих ракет-носіїв серії Long March, здатних вивести на навколоземну орбіту до 1 тонни корисного вантажу.
Як повідомляв Укрінформ, Федеральне управління авіації США (FAA) видало ліцензію компанії SpaceX на здійснення другого випробувального запуску ракетної системи Starship.