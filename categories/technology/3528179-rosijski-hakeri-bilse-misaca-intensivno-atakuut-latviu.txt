У Латвії більше ніж місяць фіксуються вкрай інтенсивні атаки російських хакерських груп.

Про це повідомляє LSM з посиланням на директора ризького Центру стратегічної комунікації НАТО (Stratcom COE) Яніса Сартса, передає Укрінформ.
Можливими причинами небувалої раніше активності кібератак у Stratcom COE називають намір латвійської влади знести радянський меморіал «визволителям» у Ризі; активну допомогу Латвії Україні, яка відбиває російську агресію; а також парламентські вибор в Латвії, що наближаються.
За словами Сартса, мета DDoS-атак - зробити деякі сайти та електронні послуги недоступними для жителів, і це може бути спробою продемонструвати силу рф і слабкість Латвії.
Він зазначив, що інфраструктура Латвії у цій ситуації зарекомендувала себе гідно, населення країни атак не помітило. «Ми про них (атаки - ред.) знаємо, інфраструктура для протистояння цьому підготовлена, і як бачимо, люди теж були готові — але, звичайно, завжди можуть бути випадки, коли щось проникне через всі ці захисні шари, і щось станеться таки. Але з точки зору зусиль їм потрібно буде набагато більше постаратися, щоб хоч щось спрацювало», - сказав Сартс.
З огляду на швидкі парламентські вибори в країні (13 липня в Латвії розпочався прийом кандидатських списків, вибори відбудуться 1 жовтня), керівник Stratcom COE позитивно оцінив той факт, що влада дослухалася до застережень і відмовилася від ідеї запровадити електронне голосування, оскільки це рішення хоч і сучасне, але більш уразливе з погляду безпеки.