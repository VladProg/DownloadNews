Загальний час польотів мінігелікоптера NASA Ingenuity над Марсом становить 30 хвилин і 48 секунд.

Про це повідомляє Укрінформ із посиланням на сайт NASA.
Рекордна позначка досягнута під час 17-го польоту апарата 5 грудня, який тривав 117 секунд. Завдяки цьому гелікоптер став першим в історії літальним апаратом, який зробив подібне на іншій планеті.
Ingenuity під час цього польоту наблизився до місця вильоту Wright Brothers Field, де чекатиме на прибуття марсохода Perseverance. Ровер досліджує район Південного Сейту кратера Єзеро на Марсі.
Також 1,8-кілограмовий Ingenuity за весь час перебування на Червоній планеті подолав відстань 3592 метра, піднявся на висоту 12 метрів і розвинув швидкість 5 м/сек.
Як зазначається, статус вертольота 5 грудня не підтверджувався через несподіване відключення передачі даних після зниження. Декількох радіопакетів, пізніше отриманих марсоходом Perseverance, було недостатньо. 10 грудня інженери отримали дані і тепер заявили про нове досягнення Ingenuity.
18-й політ гелікоптера був запланований на 15 грудня, однак наразі NASA не повідомляє, чи був він здійснений. Очікується, що Ingenuity пролетить 230 метрів зі швидкістю 2,5 м/сек.
Як повідомляв Укрінформ, 23 листопада мінівертоліт Ingenuity, який прибув на Марс разом із марсоходом Perseverance у межах дослідницької місії NASA, здійснив шістнадцятий політ на Червоній планеті. Він тривав 109 секунд.
Марсохід Perseverance доправлений на Марс разом із вертольотом Ingenuity у межах дослідницької місії NASA 18 лютого 2021 року, після майже 7 місяців польоту.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Фото: NASA