Південнокорейські компанії Hyundai та Kia відкликають майже 500 тисяч автомобілів через ризик займання.

Як передає Укрінформ, про це повідомляє CNN.
Загалом Hyundai відкличе 357 830 автомобілів. Йдеться про позашляховики Santa Fe (2016-2018 років випуску), Santa Fe Sport (2017-2018) SUVs, Santa Fe XL (2019 ) та Tucson (2014-2015).
У компанії Kia відкличуть 126 747 авто, а саме, седани K900 (2016-2018) та позашляховики Sportage (2014-2016).
Обидві компанії також застерігають власників авто від паркування у приміщенні або поряд із будинками через потенційний ризик займання.
Зазначається, що компанії виявили проблему з модулем управління комп'ютером антиблокувальної системи, який може спричинити коротке замикання та пожежу в моторному відсіку незалежно від того, чи працює автомобіль чи ні.
Як повідомляв Укрінформ, компанія Tesla Ілона Маска вирішила відкликати у США майже 54 тисячі електричних автомобілів через дефект із програмним забезпеченням щодо автопілота.
Фото: Getty Images