Генеральний директор Apple Тім Кук заявив, що використовує чат-бот на основі штучного інтелекту ChatGPT від компанії OpenAI.

Про це повідомляє Business Insider, передає Укрінформ.
«О, звичайно, я ним (ChatGPT – ред.) користуюся. Так, я в захваті від цього. Я думаю, що для нього є кілька унікальних застосувань, і ви можете бути впевнені, що це те, на що ми (в Apple – ред.) уважно дивимося», - сказав Кук.
Генеральний директор Apple також підтримує заклики до регулювання галузі штучного інтелекту.
«Думаю, потрібні обмеження. Регулюванню буде важко втриматися, незважаючи на прогрес у цьому питанні, тому що це відбувається дуже швидко. Тому компанії також повинні регулювати самі себе (в питанні штучного інтелекту – ред.)», - зазначив він.


Раніше видання The Wall Street Journal повідомило, що Apple обмежила використання ChatGPT своїми працівниками через проблеми конфіденційності.
Як повідомляв Укрінформ, прем’єр-міністр Данії Метте Фредеріксен виступила 31 травня перед парламентом із промовою, частково написаною за допомогою чат-бота на основі штучного інтелекту ChatGPT, щоб підкреслити революційні аспекти його можливостей та ризики ШІ.