Американська компанія SpaceX 14 вересня провела успішний запуск ракети Falcon 9, яка доправила на орбіту першу партію оновленої версії супутників в межах проєкту Starlink.

Як передає Укрінформ, про це повідомляється на сторінці компанії у Твіттері.
«Підтверджено виведення 51 супутника Starlink», - йдеться у дописі.
Запуск відбувся о 06:55 за київським часом з космодрому Космічних сил США на базі Ванденберг у Каліфорнії.

Нові супутники оснащені лазерними лініями зв’язку, що дає їм змогу мінімізувати втрату часу при передачі даних через наземні станції.
Починаючи з травня 2019 року це вже 31-ше виведення на орбіту групи інтернет-супутників за проєктом Starlink. Орбітальне угруповання SpaceX вже складається з 1738 космічних апаратів.
Як повідомляв Укрінформ, у липні SpaceX доправила на орбіту 88 супутників, серед яких 3 мінісупутники зв’язку в межах проєкту Starlink.
У цілому SpaceX планує вивести на навколоземну орбіту 12 тисяч мінісупутників для покриття Землі швидкісним супутниковим інтернетом, а надалі довести їх кількість до 30 тисяч.
У середу, 15 вересня, SpaceX планує запустити першу цивільну космічну місію Inspiration4. На орбіту вирушать бізнесмен та ініціатор цієї місії Джаред Айзекман, пілот Сіан Проктор, бортовий лікар Гейлі Арсено і бортінженер Кріс Семброскі.