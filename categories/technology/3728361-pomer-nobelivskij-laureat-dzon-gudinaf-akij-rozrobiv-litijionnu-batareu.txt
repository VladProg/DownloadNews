Джон Гудінаф, лауреат Нобелівської премії з хімії 2019 року, винахідник літій-іонної батареї, яка зробила революцію в сучасному житті, помер у віці 100 років.

Як передає Укрінформ, про це повідомляє Yahoo News.
«Світ втратив неймовірний розум і щедрий дух. Його (Гудінафа – ред.) буде справді не вистачати у науковій та інженерній спільноті, але він залишив тривалу спадщину, яка надихатиме покоління майбутніх новаторів і дослідників», — заявила ректорка Техаського університету Шерон Вуд.
Гудінаф помер у неділю, повідомили в університеті, де він працював професором інженерії.
Зазначається, що Гудінаф став найстаршим лауреатом Нобелівської премії. У віці 97 років він розділив нагороду з хімії 2019 року із британцем Стенлі Вітінгемом і Акірою Йошіно з Японії за винахід літій-іонної батареї.
Шукаючи альтернативне джерело енергії під час нафтової кризи 1970-х років, Віттінгем знайшов спосіб використовувати потенційну енергію літію. Однак сконструйована ним батарея була надто нестабільною, щоб її можна було використовувати.
Гудінаф покращив прототип Віттінгема, замінивши сполуку металу та подвоївши потенційну енергію батареї до чотирьох вольт.
Це відкрило шлях до набагато потужніших і довговічніших акумуляторів у майбутньому.