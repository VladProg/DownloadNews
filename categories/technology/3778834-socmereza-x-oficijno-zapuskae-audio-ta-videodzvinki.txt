У соціальній мережі X з’явилася функція аудіо- та відеодзвінків. Однак наразі послуга доступна лише для деяких користувачів.

Як передає Укрінформ, про це повідомляє The Verge.
Зазначається, що деякі користувачі платформи вже отримали повідомлення про появу в мережі функції дзвінків.
Окрім того, у налаштуваннях додатку з'явився перемикач, який дає змогу дозволити аудіо- та відеодзвінки та обрати, з ким користувач хоче їх використовувати. Зателефонувати можна через особисте повідомлення, використовуючи значок телефону у верхньому правому куті екрану.
Дзвінки доступні від людей з адресної книги користувача, користувачів, за якими він стежить, та верифікованих передплатників Premium.
Однак наразі невідомо, наскільки широко послугу аудіо- та відеодзвінків впроваджено і чи доступна вона для всіх користувачів, включно з тими, хто не має Premium-підписки.
Нещодавно Ілон Маск заявив, що ця функція буде доступна на iOS, Android, Mac та ПК без "номера телефона".
Як повідомляв Укрінформ, соцмережа Х почала стягувати плату за використання основних функцій платформи з нових користувачів у Новій Зеландії та на Філіппінах та планує застосувати нововведення для користувачів у всьому світі.
Відтепер нові користувачі, які відмовилися від підписки, зможуть лише читати дописи, переглядати відео та стежити за іншими користувачами.