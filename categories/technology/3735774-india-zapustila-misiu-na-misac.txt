Організація космічних досліджень і розробок Індії (ISRO) запустила місію Chandrayaan 3 на Місяць.

Як передає Укрінформ, про це стало відомо під час прямої трансляції ISRO.
Запуск ракети-носія LVM3 із космодрому імені Сатіша Дхавана, що розташований на острові Шрихарикота, був здійснений о 12.05 за київським часом.
Space.com зазначає, що Chandrayaan 3 складається з посадкового модуля та місяцехода, кожен з яких несе кілька наукових інструментів.
Якщо все піде за планом, місія приземлиться біля південного полюса Місяця наприкінці серпня, а потім вивчатиме своє оточення протягом приблизно одного місячного дня (приблизно 14 земних днів).
У разі успішного приземлення Індія приєднається до дуже ексклюзивного клубу: на сьогодні лише Сполучені Штати, Радянський Союз і Китай успішно посадили космічний корабель на Місяць.
У вересні 2019 р. Індія вже відправляла місію на Місяць, проте вона завершилася невдачею, адже апарат не зміг успішно приземлитися на поверхню планети.
Як повідомляв Укрінформ, компанія SpaceX у суботу, 1 липня, запустила у космос космічний зонд Euclid від Європейського космічного агентства (ESA), який досліджуватиме гіпотетичну темну матерію і темну енергію та їхній вплив на формування Всесвіту.