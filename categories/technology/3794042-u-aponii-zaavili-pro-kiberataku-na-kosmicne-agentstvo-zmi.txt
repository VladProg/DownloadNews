Агентство аерокосмічних досліджень Японії (JAXA) заявило у середу, що хакери отримали доступ до його комп’ютерної системи. Там побоюються можливого витоку персональних даних співробітників та інших осіб.

Як передає Укрінформ, про це повідомляє NHK.
JAXA разом із міністерством, яке займається питаннями науки і технологій, повідомили, що скомпрометований сервер не підключений до мереж управління ракетами і супутниками. Вони стверджують, що витік таких конфіденційних даних як інформація про роботу ракет є малоймовірним.
Офіційні представники Агентства заявили, що дізналися про кібератаку від сторонньої організації, тоді як зловмисники, ймовірно, отримали доступ до деяких даних.
За словами поінформованих джерел, зламаний сервер містив персональні дані більш ніж 5 тисяч файлів, зокрема про керівництво і співробітників JAXA.
JAXA та пов’язані з агентством організації наразі встановлюють масштаби збитків та методи, які використовувалися для здійснення атаки.
В Агентстві заявили про продовження розслідування та впровадження заходів задля запобігання подальших атак.
Нагадаємо, що США, Південна Корея та Японія домовилися створити кіберконсультаційну групу високого рівня для протидії злочинній кібердіяльності КНДР.