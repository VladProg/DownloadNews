В обласній адміністрації вважають, що вони принесуть більше користі за комп'ютером, ніж з автоматом.

Про це голова Закарпатської ОВА Віктор Микита повідомив в інтерв'ю Укрінформу.
"Ми зіткнулися із ситуацією, коли зверталися дуже багато представників ІТ-спільноти, мовляв, ми не вміємо воювати, але ми вміємо заробляти. Враховуючи, що вони є рентабельні, а у нас велика кількість переміщених осіб у громадах, яких треба безкоштовно харчувати, ми закріпили ті громади за цими ІТ-бізнесами. Вони сплачують там податки, за ці гроші громада годує своїх ВПО", - сказав очільник області.
За словами Микити, ІТ-сфера — це надприбутковий бізнес.
"Він дуже рентабельний, проаналізувавши ситуацію, ми зрозуміли, що він (ІТ-фахівець - ред.) з автоматом не принесе стільки користі, скільки за комп'ютером. До нас зверталися хлопці, які створили програми, якими користуються у всьому світі, і за ними мало не Білл Гейтс ганяється, аби взяти до себе на роботу, а ми водночас їх не можемо забронювати від служби в армії?! Тому напрацювали механізм цього бронювання. У разі, якщо вони змінюють місце реєстрації і в'їжджають на територію Закарпаття, реєструються офіційно, Мінекономіки їх бронює", - пояснив він.
За даними голови ОВА, на сьогодні таку бронь мають 50 фахівців, у наступному списку — ще 67.
Як повідомляв Укрінформ, офіційно Закарпатський ІТ-кластер запрацював 23 травня, нині він налічує 120 резидентів - це 50 компаній-резидентів та 70 ФОПів.