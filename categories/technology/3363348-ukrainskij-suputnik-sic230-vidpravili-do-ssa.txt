Український супутник «Січ-2-30» відправили до Сполучених Штатів Америки.

Про це повідомила пресслужба Дніпровської митниці у фейсбуці.
«Завершено митні формальності та відправлено до США український супутник «Січ-2-30», без відхилень від графіка», – йдеться у повідомленні.
Супутник «Січ-2-30» виготовлений КБ «Південне» (місто Дніпро) для моніторингу використання земель, рослинності, лісових і водних ресурсів, ліквідації наслідків стихійних лих. Крім того, за допомогою супутника можна буде отримувати дані про створення інженерних споруд, переміщення військової техніки та кораблів.
У США проведуть підготовку супутника до запуску та стикування з ракетою-носієм. Виводити на орбіту "Січ-2-30" буде ракета Falcon 9 компанії SpaceX. Запуск заплановано 10 січня 2022 року з мису Канаверал (штат Флорида, США).

Нагадаємо: у травні 2021 року тодішній віцепрем’єр-міністр, міністр з питань стратегічних галузей промисловості Олег Уруський заявив щодо супутника «Січ-2-30»: «Запуск і подальше використання даного супутника дадуть змогу вирішувати багато актуальних завдань соціально-економічного, екологічного, інформаційного, наукового та освітнього характеру, а також забезпечити реалізацію інтересів держави у сфері національної безпеки та оборони».