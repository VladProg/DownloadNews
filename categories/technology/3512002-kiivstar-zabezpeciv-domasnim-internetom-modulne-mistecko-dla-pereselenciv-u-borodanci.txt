Національний телекомоператор «Київстар» забезпечив «Домашнім інтернетом» уже друге модульне містечко для переселенців - у Бородянці.

Про це повідомили Укрінформу в пресслужбі оператора.
«Домашній інтернет» від Київстар продовжує підтримувати програму Президента про забезпечення тимчасовим житлом внутрішньо переміщених осіб і безоплатно підключив інтернет уже для другого такого поселення. Ним стало модульне містечко в м. Бородянці на 88 будинків. Там уже підключена послуга від Київстар, а отже, родини, що проживатимуть у них, отримають безоплатний доступ до інтернету», - йдеться у повідомленні.
Як зазначив керівник департаменту фіксованого зв’язку Київстар Сергій Сухорук, у компанії розуміють, що ця жахлива війна ще триватиме, але в силах допомогти людям, які були змушені покинути свої домівки, пережити її з максимально можливим комфортом. «Мешканці поселення можуть працювати, відволікатись, навчатись, спілкуватись онлайн. Саме тому ми підключаємо свою послугу безкоштовно та готові підтримати кожне таке містечко», - сказав він.
У пресслужбі нагадали, що першим таким проєктом, до якого Київстар підключив інтернет, стало модульне містечко на 120 будинків у Львові (Сихівський район).
Компанія також готова співпрацювати з обласними адміністраціями та забезпечувати доступ до Wі-Fі будь-яких мобільних поселень. Як розповіли в Київстар, аби подати заявку на підключення соціального інфраструктурного об’єкта, потрібно звернутись із запитом на адресу wifi@kyivstar.net, зазначивши деталі підключення та контакти для зворотного зв’язку. Впродовж кількох днів спеціаліст Київстар надасть інформацію щодо можливості підключення та уточнить час для виконання запиту.
Окрім цього, оператор продовжує активно підключати Wі-Fі у бомбосховищах та укриттях по всій країні. Наразі таких уже понад 1200.
Також технічні спеціалісти компанії не тільки активно відновлюють пошкоджену мережу, але й модернізують її (зокрема, в містах Львові, Дніпрі та Києві став доступний інтернет на швидкості 1 Гбіт/с).
Фото: Пресслужба Київстар