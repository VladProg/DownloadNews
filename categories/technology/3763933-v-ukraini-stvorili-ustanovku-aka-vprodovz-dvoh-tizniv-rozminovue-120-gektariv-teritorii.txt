Компанія «Demining of Ukraine» розробила установку, яка впродовж двох тижнів спроможна розмінувати 120 га території.

Про це розповів представник компанії «Demining of Ukraine» Ян Артюхов під час робочої поїздки першого віцепрем’єр-міністра – міністра економіки Юлії Свириденко на Житомирщину, передає кореспондент Укрінформу.
«Ми створили установку, яка розмінувала за 14 днів 120 га щільно замінованої землі. Ми зробили дорозвідку дронами Mavic Enterprise i Mavic 3T. Установка дуже проста. Трактор рухається розмінованою територією, установка – замінованою. Перша її частина вириває протитанкові міни, інша – давить те, що стосується протипіхотних мін та ОЗМ-72 (протипіхотна загороджувальна міна – ред.)», - зазначив Артюхов.

За його словами, у команді працюють 5 людей й за день можна розмінувати 10 га території. При цьому сільгоспземлі максимально очищають від вибухонебезпечних предметів. Установка коштує недорого і за літо спроможна розмінувати Миколаївську область.
Як додала керівник «Demining of Ukraine» Катерина Дрозд, другим напрямком роботи компанії є аналітика мінних полів за допомогою дронів. Відповідно, штучний інтелект, який працює в дроні, зчитує всю інформацію про мінні поля та вибухонебезпечні предмети, таким чином можна формувати карти мінних полів.






В Україні створили установку, яка впродовж двох тижнів розміновує 120 га території /Фото: Кирило Чуботін, Укрінформ




















































Як повідомляв Укрінформ, в Україні необхідно розмінувати близько 470 тисяч гектарів сільськогосподарських земель на території дев'яти областей.
Перше фото: Мінекономіки