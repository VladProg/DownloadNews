Засновник SpaceX Ілон Маск оголосив, що супутниковий інтернет Starlink досяг беззбитковості.

Про це він повідомив у соцмережі Х, передає Укрінформ.
«З радістю повідомляю, що Starlink від SpaceX досяг беззбиткового грошового потоку! Чудова робота чудової команди», - написав Маск.
Він додав, що на частку Starlink зараз припадає більша частина всіх активних супутників на навколоземній орбіті.
Водночас CNBC зазначає, що Маск не уточнив, чи беззбитковість досягнута на операційній основі чи протягом певного періоду.
Вартість SpaceX зросла приблизно до 150 мільярдів доларів.
Два роки тому Маск підкреслив, що для того, щоб Starlink була «фінансово життєздатною», необхідно пройти «крізь глибоку прірву негативного грошового потоку».
Як повідомляв Укрінформ, на сьогодні SpaceX запустила понад 5000 супутників Starlink.