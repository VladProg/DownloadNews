Компанія Samsung Electronics презентувала T5 EVO, легкий портативний твердотільний накопичувач (SSD), який забезпечує до 8 терабайт ємності, що є найбільшим розміром ємності, який зараз пропонується на ринку портативних SSD.

Як передає Укрінформ, про це йдеться у пресрелізі південнокорейської компанії.
«T5 EVO створено для задоволення потреб широкого кола споживачів із різноманітним способом життя. Його ємність до 8 ТБ, висока швидкість, компактний дизайн і захист даних від зовнішніх ударів добре підходять для користувачів, які хочуть зберігати та отримувати доступ до даних будь-де та будь-коли», — зазначив віцепрезидент підрозділу Memory Brand Product компанії Samsung Electronics Хангу Сон.
T5 EVO передає дані в 3,8 разу швидше, ніж зовнішні жорсткі диски, і забезпечує максимальну продуктивність завдяки швидкості послідовного читання та запису до 460 мегабайт на секунду, що полегшує передачу великих файлів.

Вага пристрою 102 грами.
Зазначається, що T5 EVO доступний у розмірах до 2 ТБ (189,99 доларів США), до 4 ТБ (349,99 доларів США) і до 8 ТБ (649,99 доларів США).
Як повідомляв Укрінформ, корпорація Samsung Electronics у середу представила нову модель генеративного штучного інтелекту, натякнувши, що програмне забезпечення незабаром з'явиться на її пристроях.