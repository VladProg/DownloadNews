Компанія SpaceX Ілона Маска у неділю запустила новий індонезійський супутник зв’язку на орбіту з Флориди.

Як передає Укрінформ, про це повідомляє Space.com.
Ракета Falcon 9, укомплектована телекомунікаційним супутником SATRIA-1, стартувала зі станції космічних сил на мисі Канаверал у Флориді, злетівши о 01:21 за київським часом. Ракета була затримана через сильний вітер на 15 хвилин.
За 8,5 хв. після старту ракета-носій першого ступеня Falcon 9 повернулася на Землю для вертикального приземлення на безпілотний корабель SpaceX A Shortfall of Gravitas, який було розміщено в Атлантичному океані поблизу узбережжя Флориди.
Тим часом верхній ступінь ракети продовжував переміщувати SATRIA-1 на геосинхронну орбіту, зрештою розгорнувши супутник там менше ніж через 37 хвилин після старту.
Згідно з описом місії SpaceX, це був дванадцятий запуск і посадка конкретного ракетного носія.
SATRIA-1, повна назва якого «Супутник Республіки Індонезії», буде використовуватись для уряду Індонезії компанією PSN.
Видання The Jakarta Post з посиланням на заяву влади Індонезії повідомляє, що запущений супутник має пропускну здатність 150 гігабайт на секунду, що забезпечить доступ до мережі Інтернет для 50 тисяч точок громадського обслуговування.
SATRIA-1 займе орбітальну позицію над східним регіоном Папуа, і дозволить надати Інтернет для віддалених, погано розвинутих островів Індонезії.
Як повідомляв Укрінформ, Міністерство зв’язку Іраку заявило про запуск інтернету за допомогою супутникових технологій.
Фото: SpaceX