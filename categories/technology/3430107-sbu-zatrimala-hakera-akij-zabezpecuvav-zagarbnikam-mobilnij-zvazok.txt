Працівники Служби безпеки України затримали хакера, який забезпечував російським загарбникам мобільний зв’язок.

Як передає Укрінформ, про це повідомляє пресцентр СБУ.
«За допомогою цього колаборанта ворог анонімно здійснював телефонні дзвінки з рф на мобільні телефони загарбників в Україні, розсилав українським силовикам і державним службовцям смс із пропозиціями здатися і перейти на бік окупантів, передавав команди і вказівки передовим групам російських загарбників», - ідеться у повідомленні.



Як встановила СБУ, за один день через цього хакера проходили до тисячі дзвінків. Значна частина з них – від вищого керівництва ворожої армії.
Колаборанта затримали, в нього вилучене все обладнання. Зловмиснику оголосили про підозру.
За інформацією Офісу генерального прокурора, мешканець Дніпропетровщини організував телекомунікаційний канал для забезпечення стільниковим зв’язком спецслужб рф на території України.
«Він розмістив на території м. Дніпро спеціалізоване обладнання, що дозволяє здійснювати з території країни - агресора телефонні дзвінки на номери українських операторів стільникового зв’язку із прихованням фактичного номера абонента на український за допомогою ІР-телефонії. Цей канал спецслужби рф використовували для зв’язку та координації», - зазначили у відомстві.
Також, як поінформували у ОГП, за допомогою цього обладнання військовослужбовці збройних сил рф телефонували та відправляли повідомлення представникам правоохоронних органів України з пропозиціями здатися та перейти на бік ворога.
«Чоловіка затримано у порядку ст. 208 КК України спецслужбами. Вилучено телекомунікаційне обладнання, сім-карти українських мобільних операторів, комп'ютерну техніку. Наразі підозрюваному обрано запобіжний захід – тримання під вартою», - зазначається у повідомленні.
Як повідомляв Укрінформ, 10 березня хакери здійснили атаку на український інтернет-провайдер Тріолан. Це вже друга атака з початку вторгнення російської федерації на територію України.