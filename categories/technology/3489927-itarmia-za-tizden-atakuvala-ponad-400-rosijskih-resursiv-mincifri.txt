ІТ-армія з 16 по 22 травня атакувала понад 400 онлайн-ресурсів російської федерації, серед них магазин застосунків NashStore, аналог App Store та Google Play.

Як передає Укрінформ, про це Міністерство цифрової трансформації повідомляє у Телеграмі.
“IT-армія продовжує боронити кіберфронт та завдавати ворогу ударів. З 16 до 22 травня було атаковано понад 400 російських онлайн-ресурсів”, - ідеться в повідомленні.
Через кібератаки ІТ-армії багато сайтів регіональних засобів масової інформації були недоступними.
Мав труднощі у дні анонсованого запуску російський магазин застосунків NashStore, аналог App Store та Google Play. Імпортозаміщення не спрацювало.
Також у росіян виникали складнощі з продажем та орендою нерухомості онлайн.
У Мінцифри заявили, що російські банки досі не можуть оговтатися від попередніх атак ІТ-армії та впоратися з новими на свої сайти та онлайн-банкінг.
ІТ-армія з дня російського вторгнення в Україну атакувала близько 2000 російських ресурсів. Багато з них були атаковані повторно.
“Продовжуємо протистояти російській агресії та завдавати превентивні удари по їхніх кіберпозиціях”, - ідеться в повідомленні.
Як повідомляв Укрінформ, 19 травня віцепрем'єр-міністр - міністр цифрової трансформації Михайло Федоров заявив, що інтернет-корпорація ICANN виділила 1 млн доларів на підтримку стабільної роботи української доменної системи. З моменту російського вторгнення доменна система України піддалася масованим кібератакам і для забезпечення її безперебійної роботи потрібні інвестиції у систему захисту.