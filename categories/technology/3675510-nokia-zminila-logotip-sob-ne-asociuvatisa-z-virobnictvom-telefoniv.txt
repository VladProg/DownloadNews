Фінський виробник обладнання 5G Nokia Oyj переробив свій логотип, аби люди не асоціювали його з мобільними телефонами – бізнесом, від якого він відійшов майже десять років тому.

Про це йдеться у повідомленні Bloomberg, передає Укрінформ.
«На думку більшості людей, ми все ще є успішним брендом з виробництва мобільних телефонів, але це не те, чим займається Nokia зараз. Ми хочемо запустити новий бренд, який приділяє велику увагу мережам і промисловій цифровізації, що абсолютно відрізняється від застарілих мобільних телефонів», - заявив керівник компанії Пекка Лундмарк.
Відновлення бренду, про який Nokia оголосила в неділю, супроводжується новими стратегічними принципами. Вони мають на меті пришвидшити розвиток компанії в умовах, коли світ все частіше використовує мобільні технології п’ятого покоління (5G).
За словами Лундмарка, Nokia зосередиться на постачанні бездротових послуг за допомогою мережевого обладнання. Він підкреслив, що компанія тепер має всі інструменти, щоби зайняти цю частину ринку без шкоди для власних прибутків. Цьому сприяли обмеження, накладені на китайського конкурента Huawei Technologies Co., після того як низка європейських урядів заблокували компанії продаж обладнання для мереж 5G.
Як повідомлялося, телефони під брендом Nokia досі продаються компанією HMD Global Oy. HMD отримала ліцензію після того, як корпорація Microsoft, яка купила бізнес у 2014 році, припинила використовувати назву.
Фото: Nokia