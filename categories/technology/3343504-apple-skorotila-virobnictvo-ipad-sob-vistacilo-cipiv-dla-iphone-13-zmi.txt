Американська компанія Apple скоротила виробництво планшетів iPad, щоб у достатній кількості випустити нові смартфони iPhone 13.

Як передає Укрінформ, про це повідомляє Nikkei Asia із посиланням на близькі до компанії джерела.
Виробництво iPad скоротилося на 50% від початкових планів Apple за останні два місяці, повідомили джерела, додавши, що частини, призначені для старих iPhone, також перерозподілять для iPhone 13.
Моделі iPad і iPhone мають ряд спільних компонентів. Це дозволяє Apple у певних випадках перерозподіляти витратні матеріали між різними пристроями.
Видання пише, що така ситуація пов’язана з глобальною кризою у постачанні мікрочипів, яка вдарила по компанії сильніше, ніж очікувалося. А оскільки в Apple прогнозують підвищений попит на iPhone, тому вирішили зосередитися саме на них.
Представники компанії не прокоментували виданню цю інформацію.
Як повідомляв Укрінформ, 14 вересня компанія Apple представила нові моделі планшетів iPad та iPad Mini, смартгодинник Apple Watch сьомої серії, а також чотири найочікуваніші моделі iPhone 13-ї серії.
На жовтневій презентації компанія представила довгоочікувані оновлені лептопи MacBook Pro на революційних процесорах, «недорогі» навушники AirPods 3, оновлені мініколонки, а також іншу продукцію.