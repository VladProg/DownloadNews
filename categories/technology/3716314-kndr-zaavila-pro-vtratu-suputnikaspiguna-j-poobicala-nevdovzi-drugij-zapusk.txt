Північна Корея підтвердила втрату військового розвідувального супутника при спробі його виведення в космос у середу й пообіцяла найближчим часом здійснити другий запуск.

Про це повідомило північнокорейське центральне агентство новин KCNA, передає Укрінформ із посиланням Yonhap.
У повідомленні йдеться, що КНДР запустила військовий розвідувальний супутник «Malligyong-1», встановлений на ракеті нового типу «Chollima-1», зі стартового майданчика на західному узбережжі о 6:27 ранку.
Політ тривав у штатному режимі до відділення першого ступеня, після чого ракета-носій втратила тягу внаслідок «ненормального запуску двигуна другого ступеня» і разом із розвідувальним супутником упала в міжнародних водах Жовтого моря.
У державному агентстві космічних розробок КНДР заявили, що збій пов’язаний із низькою надійністю і стабільністю систем двигуна нового типу та нестабільним характером ракетного палива, що використовувалось під час пуску.
«Державне агентство космічного розвитку Північної Кореї проведе ретельне розслідування серйозних дефектів, виявлених під час запуску супутника, виконає необхідні заходи для їх усунення і проведе другий запуск найближчим часом», - зазначили в KCNA.
Як повідомляв Укрінформ, Північна Корея в середу вранці провела запуск космічної ракети-носія, повідомивши напередодні Японію про плани запуску супутника в період між 31 травня та 11 червня.
Південна Корея, Сполучені Штати і Японія попередили Пхеньян про незаконність його планів запустити супутник й координуватимуть дії для спільної рішучої відповіді у разі запуску.
Міністр оборони Японії Ясукадзу Хамада, після повідомлення Північної Кореї про плани запустити супутник, віддав наказ Силам самооборони знищити будь-які балістичні ракети, які наближатимуться до країни.