Марсохід Perseverance у межах дослідницької місії NASA на Марсі зняв на відео один із останніх польотів мінігелікоптера Ingenuity.

Як передає Укрінформ, про це йдеться у пресрелізі Лабораторії реактивного руху NASA (JPL).
Зазначається, що на дві камери типу Mastcam-Z марсоходу був знятий 13-й політ, який гелікоптер здійснив ще 4 вересня.

«Навіть на відстані 300 метрів ми отримуємо чудовий крупний план зльоту та посадки через «праве око» Mastcam-Z. І хоча гелікоптер трохи більший, ніж невелика пляма на кадрі, зробленому «лівим оком», це дає глядачам добре відчути розміри середовища, яке досліджує Ingenuity», - сказав Джастін Макі з JPL.
Вже 16-й політ гелікоптера запланований на суботу, 20 листопада.
Як повідомляв Укрінформ, мінігелікоптер Ingenuity, який прибув на Марс разом із марсоходом Perseverance у межах дослідницької місії NASA, здійснив п’ятнадцятий політ на Червоній планеті. Він тривав 128,8 секунди. Попередній політ Ingenuity відбувся 24 жовтня.
Марсохід Perseverance доправлений на Марс разом із гелікоптером Ingenuity у межах дослідницької місії NASA 18 лютого 2021 року, після майже 7 місяців польоту.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Фото: newatlas.com