Компанія Facebook перейменувала свої акаунти у соціальних мережах після офіційного оголошення про зміну назви на Meta.

Як передає Укрінформ, відтепер її акаунти у Facebook, Twitter та YouTube називаються Meta.
Назва акаунту в Instagram також змінилася і називається «wearemeta».
Також оновлено логотип та інформацію в описанні акаунтів.
Як повідомляв Укрінформ, 28 жовтня засновник Facebook Марк Цукерберг офіційно оголосив про зміну імені компанії - вона називатиметься Meta. За його словами, таким чином компанія об'єднує усі додатки та технології під єдиним брендом.
Під час онлайн-презентації Цукерберг заявив, що його корпорація відтепер зосереджуватиметься на розробці нової розширеної віртуальної платформи.
Він підкреслив, що мета нової платформи полягає в реалізації «метавсесвіту», заснованого на програмних продуктах, сервісах та пристроях, які відтворюватимуть віртуальну реальність. Кожний користувач може створювати свій робочий простір у віртуальному світі, спілкуватися в таких «кімнатах» з друзями, відвідувати цілком реальні події, наприклад, концерти – через VR-технології. При цьому користувачі матимуть змогу обирати свої аватари, щоб підкреслити власну сутність.
Роботу метавсесвіту забезпечуватимуть нові розробки компанії на платформі Horizon, які отримали назви Horizon Home, Horizon Workrooms, Horizon Worlds.
У метавсесвіті можна буде грати у VR-ігри, чим компанія планує залучити значну кількість нових користувачів. Крім того, розробники обіцяють забезпечити «телепорти» для своїх клієнтів в інші галактики, а також подорожі в часі, щоб особисто досліджувати історичні події.