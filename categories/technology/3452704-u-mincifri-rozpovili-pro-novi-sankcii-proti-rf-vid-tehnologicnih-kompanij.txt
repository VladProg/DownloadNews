Віцепрем'єр-міністр - міністр цифрової трансформації України Михайло Федоров поінформував про нові санкції проти російської федерації від технологічних компаній.

Про це йдеться на його Телеграм-каналі, передає Укрінформ.
Зокрема, СЕО IT-компанії EPAM Systems Inc. Аркадій Добкін в листі до співробітників повідомив, що фірма йде з росії та припиняє всі операції в країні. «Відповідно до планів забезпечення безперервності бізнесу компанії, які були введені в лютому 2022 року, EPAM пришвидшує переведення своїх російських операцій шляхом активного переїзду співробітників. У цей час значна кількість співробітників вже виїхали за межі країни», — зазначив Добкін.
Водночас Федоров зауважує, що при цьому EPAM планує продовжити роботу в білорусі, а також збільшити штат своїх співробітників у Європі, Центральній Азії, Індії та Латинській Америці. Раніше, 4 березня, компанія заявила про припинення обслуговування російських клієнтів.
За словами урядовця, канадська EarthDaily Analytics припиняє свою діяльність у росії, зокрема закриває офіс у москві. Компанія також розірвала контракт на стадії розробки з російською компанією зі спостереження за Землею TerraTech. EarthDaily Analytics займається роботою та аналізом даних, зокрема через платформу Geosys, необхідну для сільськогосподарських компаній і фермерів.
Федоров також зазначив, що Worldline Ingenico відповідно до своєї корпоративної політики негайно ввела в дію всі міжнародні санкції, які застосовуються до росії, і продовжуватиме це робити доти, доки це необхідно.
Як повідомлялося, раніше компанія Acer заявила, що призупиняє роботу у рф.
24 лютого президент рф путін оголосив про початок повномасштабного вторгнення в Україну, російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну США, союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із проєктів з російськими партнерами.