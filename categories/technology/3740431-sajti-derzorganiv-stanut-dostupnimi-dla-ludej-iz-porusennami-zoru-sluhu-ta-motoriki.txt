Уряд ухвалив постанову, яка зобов’язує державні органи зробити всі сайти доступнішими для людей із порушеннями зору, слуху чи моторики відповідно до міжнародних стандартів.

Про це повідомляє Укрінформ із посиланням на пресслужбу Міністерства цифрової трансформації.
«Онлайн-сервіси мають бути доступними для кожного українця. Саме тому разом з партнерами працюємо над тим, щоб підвищувати вебдоступність усіх наших ресурсів та екосистеми «Дія». Ухвалена постанова – важливий крок у розбудові безбар’єрної країни. Відтепер всі органи виконавчої влади отримають новий держстандарт, за яким створюватимуть контент, доступний для всіх людей», - зазначив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
Постанова зобов’язує всі державні установи привести свої сайти, онлайн-портали та застосунки у відповідність до нового державного стандарту, розробленого на основі міжнародних рекомендацій WCAG 2.1. Це настанови, які визначають, як зробити онлайн-контент доступним для широкого кола користувачів. Наприклад, WCAG 2.1 містить правила перекладу жестовою мовою, особливості читабельності тексту, розміщення картинок тощо.
Як повідомляв Укрінформ, наприкінці квітня уряд ухвалив план заходів на 2023-2024 роки з реалізації Національної стратегії зі створення безбар’єрного простору в Україні. Він передбачає реалізацію 15 міністерствами та держорганами 472 заходів у цьому напрямку.