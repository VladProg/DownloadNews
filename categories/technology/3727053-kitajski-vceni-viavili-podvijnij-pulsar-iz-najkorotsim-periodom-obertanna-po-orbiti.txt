Китайські вчені за допомогою радіотелескопа FAST виявили подвійний пульсар з орбітальним періодом 53,3 хвилини, що є найкоротшим відомим наразі періодом для подвійної пульсарної системи.

Про це повідомляє CGTN, передає Укрінформ.
Пульсари, або нейтронні зірки, що швидко обертаються навколо зовнішнього центра тяжіння чи спільного центра мас, утворюються в результаті вибухів наднових і походять зі зруйнованих ядер масивних вмираючих зірок.
Спостереження за пульсарами є головним завданням для FAST, оскільки це може допомогти підтвердити існування гравітаційного випромінювання та чорних дір, а також допомогти вирішити багато інших важливих питань фізики.
Нещодавно відкритий подвійний пульсар, названий PSR J1953+1844 /M71E/, належить до системи пульсарів-павуків з найбільшою відомою на сьогодні швидкістю обертання по орбіті.
За словами головного інженера телескопа Цзян Пена, це перший випадок, коли було виявлено середній стан еволюції червоних подвійних радіопульсарів від редбаків (redback pulsars) до «чорних вдів» (black widow pulsars), що заповнює прогалину в теорії еволюції пульсарів-павуків.
Як зауважили дослідники, виявити такі пульсари досить складно, оскільки вони розташовані дуже близько один до одного і надзвичайно швидко обертаються на цьому етапі еволюції.
Зробити це вдалося завдяки телескопу FAST, який має високу чутливість і спроможних виявляти космічні радіовипромінювання з високою точністю.
FAST – це найбільший і найчутливіший у світі п’ятисотметровий апертурний сферичний радіотелескоп, розташований у природній карстовій западині на південному заході Китаю в провінції Гуйчжоу. Дослідження космосу з його використанням китайські вчені розпочали в січні 2020 року, а з березня 2021 року він відкритий для міжнародних досліджень.
Як повідомляв Укрінформ, використовуючи дані, зібрані місією Cassini від NASA, міжнародна група вчених виявила фосфор – важливий хімічний елемент для зародження життя – у багатих сіллю крижаних зернах, що випускаються у космос з супутника Сатурна Енцелади.