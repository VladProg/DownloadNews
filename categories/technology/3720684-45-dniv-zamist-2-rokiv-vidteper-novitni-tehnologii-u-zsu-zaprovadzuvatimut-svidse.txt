У Міністерстві оборони України створено Акселератор інноваційного розвитку - постійно діючий консультативно-дорадчий орган, покликаний організовувати та реалізовувати проєкти за напрямом науково-технічної діяльності відомства.

Наказ про утворення Акселератора підписав міністр оборони Олексій Резніков. Цим же документом очільник оборонного відомства затвердив склад консультативно-дорадчого органу, повідомляється на сайті Міноборони, передає Укрінформ.
"Новоутворена структура впроваджуватиме і реалізовуватиме стратегії, програми, проєкти і процеси, «прискорюватиме» розвиток інноваційних спроможностей підрозділів Міноборони та Збройних Сил України. Крім того, Акселератор стане майданчиком пошуку сучасних нових зразків озброєння і військової техніки, інформаційно-комунікаційних технологій. Також, одним із напрямів його діяльності передбачено удосконалення механізмів забезпечення товарами, роботами, послугами оборонного призначення. Акселератор насамперед спрямований на українських виробників і розробників", - йдеться у повідомленні.

За словами Резнікова, Міністерство оборони тепер – не просто споживач продукції, а партнер у розробці, виготовленні й постачанні найкращої техніки і озброєння для найкращої армії у світі – Збройних Сил України.
"Інституційно стаємо більш відкритими не тільки для розробників ОВТ, але й для підприємств, фахівців, інвесторів, які бажають співпрацювати з Міноборони України. Ті, хто має ідеї та напрацювання, у кого вже є готова продукція, але вони не знають «в які двері постукати», – для них Акселератор стане «єдиним вікном входу» до Міноборони", - сказав він.
Міністр зауважив, що Акселератор має свою вебплатформу – інформаційний ресурс, який забезпечує його діяльність. "Де-факто, команда вже працювала певний час, показала гарний результат, і ми закріпили цю діяльність нормативно де-юре. Разом з українськими виробниками відбиваємо російську агресію сьогодні і будуємо українське військо «завтрашнього» зразка", – підкреслив він.
За словами Резнікова, організаційно Акселератор Міноборони – це сучасні управлінські методи та ІТ-рішення. Він прискорюватиме роботу з опрацювання заявок від розробників технічних новацій, їхню оцінку та подальше просування на шляху допуску до експлуатації.
"Процес прийняття рішення, зокрема про допуск нового зразка до експлуатації, триватиме не більше 45 днів. Раніше цей термін міг складати до 2-х років. За ці півтора місяця здійснюється перевірка документів проєкту та технічної документації, а також оцінюються результати попередніх випробувань та експертизи. У разі позитивних висновків проводиться кодифікація зразка озброєння або техніки в реєстрі України та НАТО (за необхідності) і наказом Міністерства він допускається до експлуатації", – уточнив міністр.
За інформацією Міноборони, склад консультативно-дорадчого органу налічує 13 осіб. Очолить його заступник міністра оборони Володимир Гаврилов. Роботу координуватиме Сергій Лобойко, державний експерт Директорату політик цифровізації, цифрового розвитку, цифрових трансформацій і кібербезпеки у сфері оборони Міністерства оборони України.
Водночас зазначається, що Акселератор інноваційного розвитку Міноборони уже запрошує до співпраці розробників ОВТ, які мають зразки високого рівня технологічної готовності.
Найбільш актуальними для Збройних Сил сьогодні, зокрема, є безпілотні системи, системи зв’язку, розвідки та аналітики зібраних даних. Також необхідні технічні новації у напрямку модернізації та підвищення ефективності боєприпасів та зразків ОВТ, зброї за новими принципами дії.
Запропонувати свої інноваційні проєкти Міністерству оборони України можуть як фізичні особи, так і підприємства приватної чи державної форми власності.
Охочі долучитися до команди Акселератора інноваційного розвитку Міністерства оборони України мають заповнити відповідну анкету.
Як повідомлялося, Міністерство оборони України звернулося до Австралії з проханням надати нашій країні бронеавтомобілі Hawkie та закликало Сідней приєднатися до міжнародної "танкової коаліції".