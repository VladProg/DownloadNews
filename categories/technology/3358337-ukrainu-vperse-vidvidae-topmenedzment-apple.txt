В Україну наступного тижня вперше приїжджає топменеджмент компанії Apple для презентації проєктів, напрацьованих спільно з Міністерством трансформації України.

Про це в Телеграмі повідомив міністр цифрової трансформації Михайло Федоров, передає Укрінформ.
“Окрім онлайн-презентації соціальних послуг, наступного тижня у нас буде ще одна важлива подія - в Україну вперше приїжджає топменеджмент Apple. На чолі з Марком Ленноном - Worldwide Head of Government. Після нашої першої зустрічі в Кремнієвій долині у вересні ми постійно перебували в процесі обговорення спільних проєктів. Результати спільно з Apple вирішили презентувати в Києві”, - поінформував урядовець.
Він зазначив, що один із проєктів, які будуть презентовані, стосуватиметься можливого використання технологій Apple під час перепису українського населення в 2023 році. Федоров підкреслив, що, окрім цього, будуть й інші “класні новини”.
Як повідомлялося, Прем’єр-міністр Денис Шмигаль заявляв, що всеукраїнський перепис населення, який планується в 2023 році, “буде незвичайним, ми хочемо проводити його з використанням надсучасних цифрових технологій”.