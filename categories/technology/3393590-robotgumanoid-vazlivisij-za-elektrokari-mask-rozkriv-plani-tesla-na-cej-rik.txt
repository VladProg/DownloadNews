Генеральний директор Tesla Ілон Маск заявив, що для компанії цього року важливіше розробка робота-гуманоїда Tesla Bot (кодова назва Optimus), ніж нові моделі електричних автомобілів.

Як передає Укрінформ, про це повідомляє Inside EVs.
«Що стосується пріоритетів розробки нових продуктів, я думаю, що найважливіша розробка продукту, яку ми робимо цього року - це насправді гуманоїдний робот Optimus», - заявив Маск.
За його словами, цей робот може з часом стати більш значущим для компанії, ніж автомобільний бізнес.
«Якщо ми говоримо про економіку, то основа економіки полягає в праці. Отже, що станеться, якщо у вас насправді не вистачає робочої сили? Я не впевнений, що тоді взагалі означатиме економіка. Ось про що Optimus. Отже, дуже важливо», - додав Маск.
Зазначається, що Tesla почала набирати інженерів і техфахівців для проєкту з розробки гуманоїдного робота незабаром після презентації Tesla Bot в серпні 2021 року, а в листопаді компанія опублікувала додаткові вакансії.
Як повідомляв Укрінформ, у компанії Tesla Ілона Маска повідомили, що її чистий прибуток за минулий рік склав рекордні 5,5 млрд доларів США.