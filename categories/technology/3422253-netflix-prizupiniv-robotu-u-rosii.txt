Стримінговий сервіс Netflix призупинив роботу в Росії через агресію в Україні.

Про це віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
"Netflix призупинив роботу в Росії на знак протесту проти повномасштабного вторгнення країни в Україну", - написав Федоров.
Як повідомлялося, раніше Netflix відмовився транслювати 20 російських федеральних каналів, а Walt Disney, Warner Bros. та Sony Pictures призупиняють показ своїх фільмів у кінотеатрах РФ через її напад на Україну.
24 лютого президент РФ Володимир Путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.
Прокурор Міжнародного кримінального суду Карім Хан ініціював початок розслідування ситуації в Україні.