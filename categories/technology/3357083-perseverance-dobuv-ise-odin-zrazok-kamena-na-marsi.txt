Марсохід Національного управління США з аеронавтики та дослідження космосу (NASA) Perseverance добув іще один зразок каменя на Червоній планеті.

Як передає Укрінформ, про це повідомляється на сторінці апарата у Tвіттері.
«Камінь настільки гарний, що я вдруге взяв його зразок. Запечатав вже свою п’яту пробірку з іншим шматочком цієї цікавої породи», – йдеться у повідомленні.

Зазначається, що марсохід бере два зразки того каменя, який є ціллю з «високим рівень пріоритетності» для NASA.
Перший зразок каменя, який містить мінерал олівін зеленого забарвлення, був зібраний ще минулого тижня.

Як повідомляв Укрінформ, марсохід Perseverance доправлений на Марс разом із гелікоптером Ingenuity у межах дослідницької місії NASA 18 лютого 2021 року.
Одне з його завдань – зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Фото: twitter.com/NASAPersevere