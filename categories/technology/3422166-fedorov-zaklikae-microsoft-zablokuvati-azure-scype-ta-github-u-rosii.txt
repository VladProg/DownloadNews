Віцепрем'єр-міністр - міністр цифрової трансформації України Михайло Федоров звернувся до американської корпорації Microsoft щодо блокування сервісів Azure, Scype та GitHub у Росії.

Як передає Укрінформ, про це урядовець повідомив у Телеграмі.
"Продовжую системну роботу щодо технологічної ізоляції агресора. Звернувся до Microsoft щодо блокування росіянам Azure, Scype та GitHub", - написав Федоров.

Він зауважив, що Росія стрімко йде в минуле.
Як повідомлялося, американська компанія Microsoft припиняє продажі товарів і надання послуг в Росії після вторгнення її військ в Україну.
24 лютого за вказівкою президента країни-агресора Володимира Путіна Росія розпочала війну із Україною. Російські війська 11 діб поспіль обстрілюють та знищують ключові об'єкти інфраструктури, ракети поцілюють у житлові будинки. В Україні запроваджено воєнний стан та оголошено загальну мобілізацію.


Фото: Jeenah Moon/Bloomberg via Getty Images