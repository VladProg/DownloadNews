Китай у вівторок, 24 жовтня, вранці успішно вивів у космос новий супутник дистанційного зондування Землі серії Yaogan.

Як передає Укрінформ, про це повідомляє Xinhua.
Ракета-носій Long March-2D із супутником Yaogan-39 на борту стартувала з космодрому Січан у південно-західній провінції Сичуань о 4:03 ранку за місцевим часом (23:03 понеділка за Києвом) і успішно вивела супутник на задану навколоземну орбіту.

Призначення нового космічного апарата у повідомленні не вказується, проте відомо, що супутники сімейства Yaogan використовуються для розвідки морських та наземних ресурсів, оцінки ефективності сільського господарства, запобігання природним катастрофам і ліквідації їхніх наслідків.

Західні спеціалісти не виключають подвійного призначення цих апаратів і вважають, що вони можуть використовуватись як для потреб цивільних, так і військових. Зокрема, здійснювати в інтересах армії Китаю оптичну, радіолокаційну та електронну розвідку.
Сьогоднішній запуск став 492-м польотом ракет-носіїв серії Long March.
Як повідомляв Укрінформ, Космічне агентство Індії у суботу 21 жовтня здійснило перший успішний випробувальний політ перед своєю запланованою місією з відправлення астронавтів до космосу у 2025 році.
Космічний корабель у межах місії «Gaganyaan» був запущений з другої спроби за день – перша була припинена за п’ять секунд до запланованого часу запуску.
Випробування проводилося з метою продемонструвати, чи зможе екіпаж безпечно залишити ракету в разі її несправності.
Фото: Сіньхуа