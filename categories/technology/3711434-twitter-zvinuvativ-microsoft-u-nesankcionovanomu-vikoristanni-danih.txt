Компанія Twitter заявила, що корпорація Microsoft порушила угоду про використання даних соціальної мережі.

Як передає Укрінформ, про це повідомляє Reuters.
Адвокат власника Twitter Ілона Маска висунув звинувачення у "несанкціонованому" використанні інформації Twitter з боку Microsoft, включаючи передачу даних державним установам без дозволу в деяких випадках.
У листі гендиректору Microsoft адвокат Маска попросив корпорацію провести аудит використання контенту Twitter. Згідно з угодою, соціальна мережа встановлює ліміти на використання свого інтерфейсу прикладного програмування (API) для всіх розробників.
"Попри ці обмеження, додатки Microsoft зверталися до API Twitter понад 780 мільйонів разів і вилучили понад 26 мільярдів твітів лише у 2022 році", - йдеться в листі.
Представник Microsoft повідомив, що в четвер компанія отримала запит від юридичної фірми, яка представляє інтереси Twitter, з деякими питаннями щодо попереднього використання безкоштовних API Twitter.
"Ми розглянемо ці питання і відповімо на них належним чином. Ми очікуємо продовження нашого довгострокового партнерства з компанією", - сказав представник компанії.
Варто зазначити, що звинувачення Twitter пролунали в той час, коли Ілон Маск конфліктує з Microsoft через свою платформу штучного інтелекту.
Як повідомляв Укрінформ, корпорація Microsoft вирішила цього року заморозити зарплати працівникам, які задіяні у повному робочому дні, щоб допомогти компанії впоратися з макроекономічними коливаннями.