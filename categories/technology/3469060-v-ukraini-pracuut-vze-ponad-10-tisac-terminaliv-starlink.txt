По всій території України вже діє понад 10 тисяч терміналів Starlink.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров в інтерв'ю "РБК - Україна".
"У нас понад 10 тисяч терміналів по всій території України. Сьогодні всі вони працюють безкоштовно для команд та об'єктів, де вони розміщуються", - сказав віцепрем'єр.
"У нас понад 10 тисяч терміналів по всій території України. Сьогодні всі вони працюють безкоштовно для команд та об'єктів, де вони розміщуються", - сказав віцепрем'єр.
За словами Федорова, ще певний час терміналами можна буде користуватися безкоштовно, після чого у Мінцифри будуть вирішувати питання оплати.
Очільник міністерства пояснив, що Starlink за принципом дії дуже схожий на потужний роутер і територія розповсюдження сигналу залежить від відкритості приміщень та площ. Федоров додав, що часто термінали використовують у польових умовах, там вони працюють нормально на кілька сотень метрів.
Він зазначив, що наразі задоволені потреби критичної інфраструктури та медичної сфери. Також після деокупації Київської та Чернігівської областей з'явилися нові потреби через проблеми із фіксованим інтернетом та мобільними вежами. Зокрема, наразі багато провайдерів живляться від Starlink, щоби вся їхня мережа запрацювала. Багато маленьких населених пунктів, сіл його використовують для того, щоб мати хоч якийсь зв'язок.
"Тому поки йдуть бойові дії, нам потрібно більше терміналів. Думаю, що мова йде про тисячі на додаток до того, що вже є. Зв'язок сьогодні дуже важливий для нормальної роботи державних органів та критичної інфраструктури", - зауважив Федоров.
Як повідомляв Укрінформ, в Україні 27 квітня було зареєстровано Starlink Ukraine як представництво компанії SpaceX.
Раніше засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового інтернету.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.