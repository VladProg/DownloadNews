Укрзалізниця вперше протестувала таргетовані навігаційні сповіщення через застосунок.

Як передає Укрінформ, про це компанія повідомляє у Фейсбуці.
«Нагадаємо, внаслідок ворожого обстрілу Хмельниччини на світанку 13 травня, 21 поїзд Укрзалізниці вимушено змінив маршрут, було організовано десятки додаткових рейсів, залізничні та автобусні шатли. Щоб допомогти пасажирам різних рейсів зорієнтуватися у вирі повідомлень, через офіційний застосунок Укрзалізниці їм у тестовому режимі було відправлено персоналізовані інструкції щодо пересадкових маршрутів», - йдеться в повідомленні.
За інформацією УЗ, персоналізовані інструкції було сформовано залежно від низки факторів: станції відправлення, рейсу та станції прибуття, наявних шатлів і з’єднань в обраний період часу.
Загалом було створено понад 30 варіацій таких сповіщень для пасажирів.
Також наголошується, що жоден рейс далекого сполучення не було скасовано, а шатлами доставлено щонайменше 2 тис. пасажирів.
Наразі застосунок Укрзалізниці встановили близько 800 тис. користувачів.
Як повідомлялося, АТ "Укрзалізниця" отримало дозвіл на відновлення руху ділянкою колії на Хмельниччині, яку було закрито для пасажирських поїздів після ворожого обстрілу 13 травня.