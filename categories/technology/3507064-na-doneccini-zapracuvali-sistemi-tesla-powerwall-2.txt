Інтернет-провайдерів Донецької області забезпечують резервним живленням системи Tesla Powerwall 2.

Як передає Укрінформ, про це повідомляє Міністерство цифрової трансформації у Телеграмі.
«Tesla Powerwall 2 вже забезпечує місцевих інтернет-провайдерів резервним живленням, попри постійні обстріли та відсутність електрики», - ідеться в повідомленні.
Зазначається, що завдяки потужному акумулятору та сонячним панелям від Ілона Маска лікарі, комунальники, пожежники та жителі міст будуть залишатися на зв'язку.
«Плануємо й далі допомагати українським інтернет-провайдерам працювати та з’єднувати людей, попри повномасштабну війну», - зазначили у міністерстві.
Як повідомлялося, засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Окрім цього, він передав Україні станції Tesla Powerwall.
Компанія Starlink Ukraine («Старлінк Юкрейн») отримала ліцензію оператора.
За словами бригадного генерала ЗС США Стівена Бутоу, обладнання Starlink, яке було надіслане Маском протягом кількох днів після вторгнення росії в Україну, допомогло повністю зруйнувати інформаційну кампанію путіна.
Фото: Мінцифри