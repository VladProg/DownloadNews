Суд у Москві оштрафував Facebook lnc., Twitter Inc. і Telegram Messenger Inc. за невидалення забороненого в РФ контенту.

Як передає Укрінформ, про це повідомляє Новая Газета.
Загальна сума накладених штрафів становить 35 млн рублів (480 тисяч доларів). Зокрема, Facebook lnc. призначено штраф у розмірі 21 млн рублів, Twitter Inc. - 5 млн, Telegram Messenger Inc. - 9 млн.
Компанії визнані російським судом винними за статтею про порушення порядку обмеження доступу до інформації (ч. 2 і ч. 4 ст. 13.41 КпАП). Так, в ч. 4 цієї статті зазначено, що штраф може бути призначений в тому числі за невидалення контенту, який містить «заклики до здійснення екстремістської діяльності», порнографічні матеріали, а також способи, методи розробки, виготовлення і використання наркотичних засобів і психотропних речовин.
Загальна сума штрафів, накладених на Facebook у Росії, перевищила 90 млн рублів (1,2 млн доларів), для Twitter - 45 млн рублів (617 тис. дол.), Telegram - 35 млн рублів (480 тис. дол.).
Як повідомляв Укрінформ, 26 серпня Таганський суд Москви оштрафував Facebook і Twitter на 15 млн рублів (205 тис. дол.) і 17 млн ​​рублів (233 тис. дол.) відповідно за відмову локалізувати дані про російських користувачів у Росії. Месенджер WhatsApp, який належить Facebook, оштрафований на 4 мільйони рублів.
Фото: Pixabay