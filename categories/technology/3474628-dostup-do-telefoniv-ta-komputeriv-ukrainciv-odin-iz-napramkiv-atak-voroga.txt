Загарбники намагаються отримати доступ до персональних даних та державних реєстрів через приватні комп'ютери та мобільні телефони.

Про це під час брифінгу в медіацентрі Україна – Укрінформ повідомив голова Державної служби спеціального зв’язку та захисту інформації України Юрій Щиголь.
"Доступ до телефонів, до приватних комп'ютерів громадян - це є один із векторів атак. Вони намагаються отримати інформацію про персональні дані, паролі, доступи до державних реєстрів саме через приватні застосунки, якими ви користуєтесь", - сказав Щиголь.
Він закликав українців дотримуватися правил кібергігієни, використовувати якомога більше засобів аутентифікації на телефонах.
Щиголь також зауважив, що останнім часом ворожі кібератаки значно знизили потужність. У Держспецзв'язку пов'язують це із тим, що росія зараз думає про захист власної інфраструктури від хакерів.
Як повідомлялося, хакерські атаки росії спрямовані на всі державні органи, однак найбільше загарбників цікавлять логістика, транспорт та енергетика.
Згідно з даними Державної служби спеціального зв’язку та захисту інформації України за два місяці на Україну було здійснено 430 кібератак.