У низці населених пунктів Київщини вже відзняли частину матеріалу в рамках спільного проєкту Міністерства внутрішніх справ та експертів Google з оцифрування наслідків вторгнення росії.

Про це повідомив заступник міністра внутрішніх справ України Ігор Бондаренко на брифінгу в медіацентрі Україна - Укрінформ.
"Зараз найближчі міста до Києва: Ірпінь, Буча, Гостомель, Стоянка, Горенка - ми там вже частину матеріалу відзняли... І зараз ми якраз ведемо роботу над тим, щоб масштабувати цю роботу, бо, на жаль, обсяги, які нам необхідно зафіксувати, досить значні і географія їх широка. Це і Сумська, Чернігівська області. Це ті місця, де є змога зараз проводити цю роботу. Крім того, ще є частина таких міст і містечок, де ми зараз таку роботу провести не можемо, але маємо бути готовими до них", - сказав Бондаренко.
Він зазначив, що панорами зруйнованих будинків, доріг, інфраструктури можна переглянути на картах Google.
За його словами, проєкт буде у загальному доступі для людей, які хочуть володіти об‘єктивними даними про свою місцевість та своє нерухоме майно. Окремо планується створити сервіс для правоохоронців та рятувальників, які зможуть використовувати його як інформаційно-довідковий ресурс для координації своїх дій та додаткової фіксації стану речей в регіоні.
Як повідомляв Укрінформ, на початку квітня у МВС поінформували, що Міністерство внутрішніх справ разом із експертами Google розпочали проєкт з оцифрування наслідків російського вторгнення у зруйнованих містах України.