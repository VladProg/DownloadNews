У п'ятницю соцмережа X, яка належить Ілону Маску, почала пропонувати нові платні рівні підписки для користувачів.

Про це повідомляє Укрінформ з посиланням на Bloomberg.
Так, користувачі зможуть платити 3 долари на місяць за базовий рівень, який надає такі функції, як можливість редагувати пости і завантажувати довші відео.
Інший рівень передбачає плату у 8 доларів та 16 доларів на місяць за підписку преміум+, щоб отримати такі переваги, як синя галочка, розподіл доходів від реклами та меншу кількість або відсутність реклами у своїх стрічках новин. Користувачі, які підписуються через платформи iOS та Android від Apple Inc., платитимуть за підписку більше.
Після того, як Маск купив компанію рік тому, X відійшла від реклами і перейшла на платну підписку. Згідно з новим аналізом незалежного дослідника Тревіса Брауна, від 950 тис. до 1,2 млн людей зараз платять за преміум-сервіс у сомережі X 8 доларів щомісяця.
Як повідомляв Укрінформ, Ілон Маск планує перетворити соціальну мережу X (колишній Twitter) на фінансовий центр, який буде "керувати всім, що пов'язано з грошима" у житті людини.