Депутат держдуми V скликання, пропагандист-«політолог» сергій марков повідомив, що робоча пошта державної думи росії виявилася заблокованою.

Як повідомляє Укрінформ, про це він написав у своєму акаунті у Фейсбуці.
“Gmail заблокував нашу робочу пошту duma.gov без можливості відновлення даних. Будьте обережними, зберігайте особисту інформацію на інших ресурсах», - написав марков.
Коментатори його допису, включаючи інших російських пропагандистів, висловили подив щодо використання російською держдумою американського поштового сервісу. Марков уточнив, що пошту заведено у 2009 році, коли "все було добре". При цьому офіційно Фейсбук у росії заблокований з 4 березня.
Десять днів тому відеохостинг YouTube заблокував канал російського парламенту "Дума ТВ". Відразу після цього роскомнагляд почав вимагати від Google негайно відновити доступ до каналу та пояснити причину блокування. Голова комісії держдуми з розслідування іноземних втручань василь піскарьов заявив, що його колеги вивчать способи заробітку Google, що ще залишилися, і знайдуть спосіб їх обмежити.
Як повідомлялося, президент рф володимир путін 24 лютого оголосив про повномасштабне вторгнення в Україну. В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни проти росії було запроваджено масштабні санкції з боку світової спільноти.