У Держспецзв’язку попереджають про нову хакерську атаку, пов'язану з темою мобілізації.

Як передає Укрінформ, про це Державна служба спеціального звʼязку та захисту інформації України повідомляє у Телеграмі.
Ворожі хакери вчергове атакують українців, використовуючи "гарячі" воєнні теми. Цього разу – щодо мобілізації.
Урядова команда реагування на комп’ютерні надзвичайні події України CERT-UA, яка діє при Держспецзв’язку, попереджає про масове розповсюдження серед громадян України небезпечних XLS-документів з назвою "Мобілізаційний реєстр.xls".
Відкриття документа у кінцевому результаті призведе до запуску на комп'ютері шкідливої програми IcedID, також відомої як BankBot. Вона належить до класу "банківських троянських програм", та, серед іншого, забезпечує викрадення автентифікаційних даних.
Як повідомляв Укрінформ, віцепрем'єр-міністр – міністр цифрової трансформації Михайло Федоров заявив, що росія витрачає десятки мільйонів доларів на день на кібератаки на українські ресурси.