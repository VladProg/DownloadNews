Компанія Apple прагне випустити цілковито безпілотний електромобіль у 2025 році.

Як передає Укрінформ, про це повідомляє Bloomberg із посиланням на джерела.
За інформацією видання, інженери компанії під керівництвом Кевіна Лінча, який раніше керував розробкою програмного забезпечення для Apple Watch, зосередилися на створенні повністю автономного транспортного засобу. Мета – розробка електромобіля без керма і педалей.
При цьому розглядається можливість розташувати в центрі авто великого сенсорного екрана, з яким користувач зможе взаємодіяти під час подорожі. Авто буде тісно інтегроване з іншими продуктами Apple. Очікується, що пасажири в салоні можуть сидіти одне навпроти одного, як у лімузині.
Повідомляється, що команда фахівців Apple вже розробила чіп для автомобіля, який відповідатиме за функції автономного керування. Його вже називають «найпросунутішим компонентом», розробленим Apple. Він складається в основному з нейронних процесорів, що відповідають за обробку завдань машинного навчання та штучного інтелекту.
Особливу увагу Apple приділяє безпеці майбутнього транспортного засобу. Компанія розробляє багаторівневу систему резервного копіювання, щоб уникнути збоїв у системах безпеки та керування автомобілем.
Компанія не припиняє пошук інженерів для тестування та розробки функцій безпеки. Протягом останніх тижнів, за інформацією видання, Apple також звернулася до фахівця з кліматичних систем з Volvo, менеджера з Daimler Trucks, інженерів з систем акумуляторних батарей з Karma Automotive, інженера по датчикам з Cruise, підрозділу General Motors, інженерів з автомобільної безпеки таких компаній, як Joyson Safety Systems, Tesla.
Як повідомляв Укрінформ, італійський автовиробник Ferrari випустить свій перший електричний спорткар уже у 2025 році.
Фото: 808.media