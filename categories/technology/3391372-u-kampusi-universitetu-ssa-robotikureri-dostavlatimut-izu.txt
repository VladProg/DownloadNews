Група з 16 автономних роботів стартапу Starship доставлятиме їжу із кафе на території кампусу Південного методистського університету в Далласі (штат Техас).

Як передає Укрінформ, про це повідомляє Dallas Innovates.
Роботи зможуть привозити їжу та напої «впродовж кількох хвилин» до визначених місць, а обсяг вантажу не перевищуватиме дев’яти кілограмів за один рейс.
Замовлення можна робити у додатку.
Зазначається, що роботи використовують штучний інтелект та складні датчики, щоб їздити по тротуарах та об’їжджати перешкоди.
У компанії Starship заявили, що навігація на основі комп’ютерного зору допомагає роботам відображати навколишнє середовище з точністю до 2,5 см, дозволяючи апаратам переїжджати вулиці, підніматися на бордюри, подорожувати вночі та працювати в дощ і сніг.
Як повідомляв Укрінформ, японська безпекова компанія SECOM розробила робота Cocobo для забезпечення правопорядку в громадських місцях країни.
Фото: Starship Technologies