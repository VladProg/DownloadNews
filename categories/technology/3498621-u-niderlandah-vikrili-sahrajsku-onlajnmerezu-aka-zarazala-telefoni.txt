Правоохоронці Нідерландів спільно з колегами з десяти країн припинили поширення зловмисного програмного забезпечення FluBot.

Як передає Укрінформ, про це повідомляє NOS.
Нідерландські правоохоронці у співпраці з десятьма країнами та Європолом припинили діяльність онлайн-мережі, яка поширювала шкідливе програмне забезпечення
"FluBot потрапляло на телефони користувачів, які думали, що переходять на сайт за посиланням у текстовому повідомленні, де вони можуть відстежити свої замовлення, але насправді встановлювали шахрайську програму”, - йдеться у повідомленні.
Зазначається, що таке програмне забезпечення може надсилати текстові повідомлення без відома користувача, красти особисті дані, відкривати доступ до банківських програм.
Торік таке програмне забезпечення швидко поширилося частково тому, що FluBot зміг використовувати списки контактів у телефоні, де воно було встановлено.
Команда кіберполіції Нідерландів розробила методику, за допомогою якої систему було відключено. Під час операції нідерландський підрозділ співпрацював з поліцією та силами безпеки Австралії, Бельгії, Фінляндії, Угорщини, Ірландії, Швеції, Іспанії, Швейцарії, Румунії та США.
Про затримання у ході спецоперації не повідомляється. Уточнюється, що розслідування було спрямоване на закриття шахрайської мережі.