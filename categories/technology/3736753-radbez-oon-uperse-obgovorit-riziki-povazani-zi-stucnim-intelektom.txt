Рада Безпеки ООН проведе свою першу офіційну дискусію щодо штучного інтелекту (ШІ) цього тижня у Нью-Йорку.

Як передає Укрінформ, про це повідомляє Reuters.
Нині уряди в усьому світі розглядають, як пом’якшити небезпеку, пов’язану з появою технологій штучного інтелекту, які можуть змінити глобальну економіку та ландшафт міжнародної безпеки.
Цього місяця Велика Британія головує в Раді Безпеки ООН, і країна прагне отримати глобальну лідерську роль у регулюванні ШІ.
Британський міністр закордонних справ Джеймс Клеверлі головуватиме на обговоренні питання ризиків використання штучного інтелекту у вівторок.
У червні генеральний секретар ООН Антоніу Гутерреш підтримав пропозицію деяких керівників із галузі технологій на основі штучного інтелекту щодо створення міжнародного органу зі спостереження за ШІ, такого як Міжнародне агентство з атомної енергії (МАГАТЕ).
Як повідомляв Укрінформ, Європейський парламент схвалив проєкт, який ляже в основу майбутнього закону щодо правил регулювання штучного інтелекту.