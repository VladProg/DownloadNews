Генеральний директор Ютуб Сьюзен Воджицки наголосила, що її команда докладає усіх зусиль для боротьби з розповсюдженням контенту з недостовірною інформацією.

Про це вона сказала в ході Всесвітнього економічного форуму в Давосі, повідомляє кореспондент Укрінформу.
“Ми проводимо величезну кількість розслідувань, і хочемо бути певними у тому, що докладається максимум зусиль щодо боротьби з дезінформацією”, - сказала вона.
За її словами, Ютуб продовжує працювати в росії, щоб був доступ до об’єктивної інформації щодо подій в Україні.
“Саме це причина, чому ми ще працюємо у рф, бо вважаємо важливим давати росії незалежні новини”, - зазначила вона.
Вона також навела приклад контенту, що дезінформує про коронавірус, зокрема, поширення інформації про те, що, начебто, 5G викликає коронавірус.
“Ми дійсно бачили, як люди атакували обладнання 5G, бо вони думали, що воно викликає COVID-19 і це буде прикладом того, що ми видалимо”, - пояснила вона.
Воджицки зазначила, що натомість буде підняття авторитетної інформації.
“Якщо ви маєте справу з делікатною темою, як-от новини, здоров’я, наука, ми переконаємося, що те, що ми рекомендуємо, надходить від перевіреного, відомого, надійного джерела”, - наголосила вона.
За її словами, це працює фактично за тим самим принципом, як у Google. Наприклад, якщо написати COVID, то насамперед можна буде побачити інформацію від лідерів думок, а не щойно завантажених нових публікацій від нікому невідомих осіб.
Як повідомляв Укрінформ, відеохостинг Ютуб видалив понад 70 тисяч відеороликів та 9 тисяч каналів, які поширювали фейки про війну на території України та порушували правила платформи.