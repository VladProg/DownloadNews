Міністерство цифрової трансформації України презентувало застосунок "Дія" як претендента на визнання однією з офіційних реалізацій Європейського цифрового гаманця.

Як передає Укрінформ, про це повідомляє пресслужба Мінцифри.
«Команда Мінцифри презентувала застосунок Дія на установчій зустрічі міжнародного консорціуму цифрової ідентифікації POTENTIAL у Парижі. Застосунок представили як претендента на визнання однією з офіційних реалізацій Європейського цифрового гаманця», – йдеться у повідомленні.
Зокрема, на зустрічі європейським колегам показали, як у "Дії" створити та використовувати кваліфікований електронний підпис, як за допомогою застосунку відкривати банківські рахунки, а також як користуватися цифровими документами.
Зазначається, що під час доповідей та презентацій учасники форуму неодноразово відзначали Україну як державу, яка попри виклики війни робить відчутні успіхи в діджиталізації на шляху до ЄС. Особливу відзнаку Україна отримала від французького міністра цифрових технологій Жана-Ноеля Барро.
Як повідомлялося, консорціум POTENTIAL (PilOTs for European Digital Identity Wallet) об’єднує 19 країн Європи та має на меті покращити доступ громадян до надійних і безпечних засобів електронної ідентифікації та послуг. Консорціум працює над розробкою Європейського цифрового гаманця. Це мобільний продукт, який дозволить людям в електронній формі зберігати свої ідентифікаційні дані (еID) і зручно користуватися та ділитися ними як у межах своєї країни, так і за кордоном для отримання різних видів послуг.
Фото: Мінцифри