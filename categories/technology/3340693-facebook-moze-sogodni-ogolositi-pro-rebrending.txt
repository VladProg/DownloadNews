Генеральний директор Facebook Марк Цукерберг, як очікується, може розкрити сьогодні деталі щодо зміни назви компанії на щорічній конференції.

Як передає Укрінформ, про це повідомляло видання The Verge.
Ребрендинг, імовірно, допоможе об'єднати соціальну мережу Facebook, WhatsApp, Instagram, Oculus та інші продукти.
Нову назву компанії суворо засекречено.
За даними видання, можлива назва може мати якесь відношення до VR-додатка Horizon, який компанія розробляла останні кілька років. Його назву було нещодавно змінено на Horizon Worlds, незабаром після того, як Facebook продемонстрував версію для спільної роботи на робочому місці під назвою Horizon Workrooms.
За даними ЗМІ, конференція, запланована на четвер, розпочнеться о 17:00 за київським часом і транслюватиметься у Facebook.
Як повідомляв Укрінформ, американський IT-концерн Facebook має намір протягом наступних п'яти років працевлаштувати 10 тисяч осіб у Європейському Союзі для створення віртуального світу - так званого метавсесвіту (metaverse), в якому користувачі знаходяться та спілкуються у віртуальному просторі.
У вересні Facebook виділив 50 мільйонів доларів на створення метавсесвіту, над створенням якого вже працюють такі компанії, як онлайн-платформа Roblox і створювач комп'ютерної гри "Fortnite" Epic Games.