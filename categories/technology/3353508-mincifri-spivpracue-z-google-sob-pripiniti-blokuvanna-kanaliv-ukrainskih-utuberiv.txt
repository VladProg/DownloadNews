Міністерство цифрової трансформації співпрацює з Google, щоб припинити блокування каналів українських ютуберів.

Як передає Укрінформ, про це Мінцифри повідомляє у Телеграмі.
“Українська YouTube-спільнота звернулася до Мінцифри за допомогою, щоб зупинити видалення відео та блокування каналів з оригінальним контентом. Така ситуація відбувається протягом останніх кількох тижнів”, - ідеться у повідомленні.
Команда міністерства зустрілася з командою Google, щоб розв’язати це питання.
“Зараз ми розробляємо алгоритм, щоб якомога швидше вирішити ситуацію. Український контент на стартових сторінках сприятиме розвитку нашої креативної індустрії. Цього дуже потребують не тільки представники музичної та креативної індустрій нашої країни, а й користувачі”, - зазначили у Мінцифри.
Як повідомляв Укрінформ, віцепрем'єр-міністр - міністр цифрової трансформації Михайло Федоров у серпні у Вашингтоні обговорив із віцепрезидентом Google Караном Бхатія результати співпраці та подальші спільні плани.