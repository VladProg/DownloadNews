Група американських астрономів завдяки телескопу NASA/ESA/CSA James Webb виявила найвіддаленішу активну надмасивну чорну діру, яку світ досі ще не бачив.

Як передає Укрінформ, про це повідомляє Space.com.
«Дослідники давно знали, що в ранньому Всесвіті повинні бути чорні діри меншої маси. James Webb став першою обсерваторією, яка може їх так чітко виявляти. Тепер ми вважаємо, що чорні діри меншої маси можуть бути повсюди, і вони чекають на те, щоб бути виявленими», — сказав астроном Дейл Коцевскі з коледжу Колбі (штат Мен).
Зазначається, що галактика CEERS 1019, в якій знаходиться ця стародавня виявлена надмасивна чорна діра, утворилася досить рано в історії Всесвіту, лише через 570 мільйонів років після Великого вибуху.
Активна надмасивна чорна діра в центрі CEERS 1019 незвичайна не тільки своїм віком і відстанню, але й тим, що важить у дев'ять мільйонів разів більше за Сонце.
Як правило, більшість надмасивних чорних дір у ранньому Всесвіті важать понад 1 мільярд сонячних мас, що робить їх яскравішими та легшими для виявлення.
Астрономи давно підозрювали, що менші чорні діри повинні були утворитися на ранніх етапах існування Всесвіту, але ці спостереження є першими, коли ці космічні об’єкти розглядаються настільки детально.
«Завдяки James Webb ми не тільки можемо бачити чорні діри та галактики на екстремальних відстанях, але тепер також можемо починати їх точно вимірювати. Це потужна можливість цього телескопа», - заявив Стівен Фінкельштейн, астроном з Техаського університету в Остіні.
Як повідомляв Укрінформ, космічний телескоп NASA/ESA/CSA James Webb сфотографував галактику NGC 3256 у сузір’ї Вітрила.
Фото ілюстративне