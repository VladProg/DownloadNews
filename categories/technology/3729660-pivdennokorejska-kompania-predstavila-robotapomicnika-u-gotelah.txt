Південнокорейська компанія ROBOTIS презентувала робота третього покоління GAEMI, який допомагає у готелях.

Як передає Укрінформ, про це повідомляє The Robot Report.
Його розмір - 540 x 500 x 1 150 мм, а вага - 75 кг. Максимальна швидкість, з якою GAEMI може рухатися, не перевищує 1,2 метра за секунду.
На пристрої, який може безперервно працювати впродовж 24 годин, встановлений 20,32-сантиметровий сенсорний екран.
GAEMI знає чотири мови: корейську, англійську, японську та китайську.

Відео: ROBOTIS
Зазначається, що робот із штучним інтелектом допомагає покращити враження гостей від готелю, надаючи персоналізовані послуги гостинності 24/7, включаючи прийом гостей та доставку їжі їм у номери.
GAEMI також підтримує персонал готелю та усуває нестачу робочої сили шляхом автономного виконання рутинних завдань обслуговування.
Крім цього, GAEMI підвищує безпеку співробітників і гостей, здійснюючи автономне патрулювання готелю.
Як повідомляв Укрінформ, токійський стартап Preferred Robotics Inc. презентував робота Kachaka зі штучним інтелектом для допомоги вдома.