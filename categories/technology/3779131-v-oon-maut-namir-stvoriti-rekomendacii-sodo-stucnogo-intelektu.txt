Генеральний секретар ООН Антоніу Гутерреш сформував групу експертів для надання рекомендацій щодо використання штучного інтелекту.

Про це йдеться у заяві Організації Об’єднаних Націй, повідомляє Укрінформ.
"Минулого року ми стали свідками надзвичайного прогресу в можливостях і використанні штучного інтелекту завдяки чат-ботам, клонуванню голосу, генераторам зображень, відеододаткам і багато чому іншому. Завдяки одному такому додатку я мав сюрреалістичний досвід спостерігати за тим, як виголошую промову бездоганною китайською, попри те, що я не розмовляю китайською, і рухи губ точно відповідали тому, що я говорив. Це лише один із прикладів неймовірних можливостей - і потенційних небезпек - ШІ", - сказав Гутерреш.
Водночас він зазначив, що у наш час штучний інтелект може сприяти надзвичайному прогресу людства. Зокрема - штучний інтелект міг би розширити масштаби роботи урядів, громадянського суспільства та ООН, від прогнозування та вирішення кризових ситуацій і до впровадження послуг охорони здоров’я та освіти.
Генсек ООН звернувся до Консультативного органу до кінця року підготувати рекомендації щодо використання ШІ, визначити ризики, які він несе, а також можливості, які створює ця технологія.
"Не вдаючись до безлічі сценаріїв кінця світу, вже очевидно, що зловмисне використання ШІ може підірвати довіру до інституцій, послабити соціальну згуртованість і загрожувати самій демократії. З усіх цих причин я закликав до глобальної міждисциплінарної дискусії з багатьма зацікавленими сторонами щодо управління штучним інтелектом, щоб його користь для людства - всього людства - була максимальною, а ризики, які містяться, - зменшені", - сказав Гутерреш.
Зазначається, що рекомендації Консультативного органу використають для підготовки до Саміту майбутнього у вересні наступного року, а саме для переговорів навколо запропонованого Глобального цифрового договору. Організація консультуватиметься з Науковою консультативною радою ООН, зокрема щодо того, як можна використати переваги штучного інтелекту для прискорення прогресу на благо всіх.
Гутерреш наголосив, що новостворений Консультативний орган високого рівня є гендерно збалансованим, географічно різноманітним і охоплює кілька поколінь. Члени мають глибокий досвід роботи в уряді, бізнесі, технологічній спільноті, громадянському суспільстві та наукових колах. Вони мають широкий спектр поглядів на сферу діяльності.
Як повідомлялося, президентка Європейської комісії Урсула фон дер Ляєн заявила про необхідність розроблення на глобальному рівні заходів захисту від ризиків, пов'язаних із розвитком штучного інтелекту.