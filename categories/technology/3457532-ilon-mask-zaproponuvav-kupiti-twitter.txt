Головний виконавчий директор компаній SpaceX та Tesla Ілон Маск запропонував Twitter викупити решту акцій цієї компанії після того, як він на початку цього місяця купив 9,2% її акцій.

Як передає Укрінформ, про це повідомляє CNN.
Згідно з поданими до Комісії з цінних паперів і бірж США документами, Маск пропонує за одну акцію 54,20 долара. Загальна вартість компанії становитиме 43,4 млрд доларів.
Маск додав, що його пропозиція, яку він надіслав компанії у середу, була «найкращою і остаточною пропозицією».
«Я інвестував у Twitter, оскільки вірю в його потенціал бути платформою для свободи слова в усьому світі, і я вважаю, що свобода слова є суспільним імперативом для функціонуючої демократії. Проте, вклавши гроші, я розумію, що компанія не буде ні процвітати, ні служити цьому суспільному імперативу в його нинішньому вигляді. Twitter необхідно перетворити на приватну компанію», - написав Маск у документі, поданому регулятору.
У Twitter вже заявили, що рада директорів уважно розгляне пропозицію Маска, «щоб визначити курс дій, який, на її думку, відповідає найкращим інтересам компанії та всіх акціонерів Twitter».
Як повідомляв Укрінформ, головний виконавчий директор Tesla Ілон Маск, який купив 9,2% акцій Twitter, відмовився входити до ради директорів компанії.