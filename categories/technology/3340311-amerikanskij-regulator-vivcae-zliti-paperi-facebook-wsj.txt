Федеральна торгова комісія США (FTC) почала вивчати внутрішні документи компанії Facebook Inc., які потрапили у відкритий доступ, на предмет можливих порушень законодавства США в контексті захисту конфіденційності персональних даних.

Про це йдеться в повідомленні, оприлюдненому WSJ у середу, передає Укрінформ.
«Чиновники перевіряють, чи вказують документи Facebook на те, що компанія могла порушити угоду з агентством FTC від 2019 року щодо питань конфіденційності», - зазначається в повідомленні.
При цьому уточнюється, що йдеться, зокрема, про викривальні документи, оприлюднені недавно колишнім менеджером Facebook Френсіс Хауген. У компанії тоді заявили, що вони були неправильно інтерпретовані, і що Facebook «суттєво інвестувала в людей і технології, щоби забезпечити безпеку платформи».
Тим не менше, документи спричинили гостру реакцію в США та інших країнах. Американські законодавці й захисники прав дітей закликали Федеральну торгову комісію США розслідувати підозри, чи були вчинені оманливі дії з боку соцмережі.
Як повідомляв Укрінформ, ексспівробітниця Facebook Френсіс Хауген публічно звинуватила своє колишнє керівництво в бажанні збільшити доходи за рахунок інтересів спільноти. Вона виступила як викривач та представила низку внутрішніх документів. У них йшлося, що компанія проводила внутрішнє розслідування, яке підтвердило, що її контент міг шкодити здоров’ю користувачів, однак змушував їх проводити більше часу в соцмережі. А це сприяло збільшенню прибутків компанії.
Крім того, дослідження виявило, що алгоритми соцмережі сприяли розбрату, а її додаток Instagram був шкідливий для значного відсотка користувачів, зокрема для дівчат-підлітків.
У відповідь Facebook заявив, що завжди готовий відповісти на запитання регуляторів і продовжуватиме співпрацювати з урядовими відомствами.