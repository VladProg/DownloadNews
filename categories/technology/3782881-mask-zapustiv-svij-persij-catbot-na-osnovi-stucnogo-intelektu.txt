Компанія американського мільярдера Ілона Маска xAI представила чат-бот Grok на основі штучного інтелекту (ШІ), після виходу з ранньої бета-версії він стане доступним лише для користувачів X Premium+.

Про це Маск повідомив у соцмережі Х, передає Укрінформ.
«Grok — це штучний інтелект, створений за зразком «Путівника по Галактиці для космотуристів», який дає відповіді майже на все, і, що набагато складніше, навіть підказує, які запитання поставити! Grok розроблений, щоб дотепно відповідати на запитання та має бунтарську жилку, тому, будь ласка, не використовуйте його, якщо ви ненавидите гумор!», - йдеться в описанні проєкту.
Зазначається, що «унікальною та фундаментальною перевагою Grok є те, що він отримує інформацію про світ у режимі реального часу через платформу Х».
Розробники обіцяють, що він також відповість на гострі запитання, «які відхиляються більшістю інших систем ШІ».
Вартість X Premium+ становить $16 на місяць.
Як повідомляв Укрінформ, Ілон Маск заснував компанію хAI, яка працюватиме у сфері штучного інтелекту та конкуруватиме з компанією OpenAI, яка створила ChatGPT. Серед членів команди xAI - випускники DeepMind, OpenAI, Google Research, Microsoft, Research, Twitter і Tesla.
Ілон Маск застерігає, що штучний інтелект (ШІ), якщо його запрограмують екологічні активісти, може призвести до вимирання людства.
Фото: Х Elon Mask