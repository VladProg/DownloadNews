Компанія Apple випустила офіційні оновлення операційної системи для iPhone, iPad і Apple Watch — iOS 15, iPadOS 15, watchOS 8.

Про це повідомляє Укрінформ з посиланням на пресслужбу компанії.
Серед основних змін в iOS 15 — нова функція розпізнавання тексту на фото Live Text, редизайн сповіщень (набір режимів концентрації Фокус) та браузера Safari, а також оновлення застосунків (FaceTime, «Карти», «Погода», «Фото», «Гаманець», «Камера» та «Повідомлення»).
Щодо оновленої ОС для iPad – iPadOS 15 – в ній з’явилися бібліотека додатків, нові віджети, більше способів фіксувати думки за допомогою Quick Note, оновлення FaceTime та інші зміни.
Нова версія прошивки для розумних годинників Apple – watchOS 8 – має кілька нових функцій. Серед них зокрема більше видів тренувань у програмі Фітнес, оновлений додаток Mindfulness, оновлення для їзди на велосипеді, новий циферблат з підтримкою портретних знімків, зроблених на iPhone, покращений додаток погоди, набір тексту та розширені можливості домашньої автоматизації.
З іншими деталями оновлень можна ознайомитися на сайті компанії.
Як повідомляв Укрінформ, 14 вересня всесвітньовідома американська компанія Apple представила нові моделі планшетів iPad та iPad Mini, смартгодинник Apple Watch сьомої серії, а також чотири найочікуваніші моделі iPhone 13-ї серії.