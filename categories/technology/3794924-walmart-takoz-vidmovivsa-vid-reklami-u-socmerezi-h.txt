Американська корпорація, що управляє найбільшою у світі мережею оптової та роздрібної торгівлі, Walmart, відмовилася від реклами у соцмережі Х Ілона Маска після його антисемітських заяв.

Як передає Укрінформ, про це повідомляє Reuters.
«Ми не рекламуємо на X, оскільки ми знайшли інші платформи, щоб краще охопити наших клієнтів», — сказав речник Walmart.
Walmart Inc. - американська компанія, яка управляє найбільшою у світі мережею оптової та роздрібної торгівлі, що діє під торговою маркою Walmart.
Як повідомляв Укрінформ, кілька великих американських компаній, зокрема, Apple та Disney, заявили, що зупиняють свою рекламу на платформі X (колишній Twitter), після того, як власник компанії Ілон Маск підтримав у соцмережі антисемітський допис.
Через це компанія, що належить Маску, до кінця року може втратити до $75 млн доходу від реклами.
Після звинувачень в антисемітизмі Маск здійснив поїздку до Ізраїлю, де зустрівся з президентом Ізраїлю Ісааком Герцогом.
Проте вже через декілька днів Маск грубо відгукнувся про компанії, які відмовилися від реклами на платформі Х.