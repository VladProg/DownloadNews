Мінігелікоптер NASA Ingenuity зіштовхнувся зі складнощами перед 14-м польотом на Марсі, оскільки розріджене повітря планети робить такі польоти все складнішими.

Про це повідомляє Укрінформ з посиланням на Space.com.
За словами членів команди, 14-й політ гелікоптера, який може статися в будь-який день, є простим завданням у порівнянні з деякими попередніми розвідувальними польотами.
Для простоти маршруту є вагома причина: вертоліт вагою 1,8 кг буде перевіряти більш високі швидкості обертання ротора, щоб побачити, чи зможе він продовжувати політ в швидко мінливих сезонних атмосферних умовах на Марсі, йдеться у публікації.
План польоту вимагає від Ingenuity зльоту, набору висоти до 5 м і виконання бічного маневру перед посадкою. Спочатку передбачалося, що політ відбудеться не раніше 17 вересня, але це залежало від готовності команди місії до такої можливості.
Очікується, що короткий випробувальний політ, коли б він не відбувся, буде включати швидкість ротора близько 2700 оборотів на хвилину. Для порівняння, в попередньому польоті Ingenuity летів зі швидкістю ротора близько 2537 об/хв. Інженери сподіваються, що велика швидкість обертання дозволить апарату літати, незважаючи на зменшення щільності атмосфери.
«Насправді літати стає все важче з кожним днем: я кажу про щільність атмосфери, яка і без того була надзвичайно низькою, а тепер продовжує падати через сезонні коливання на Марсі», — сказав головний пілот Ingenuity Говард Гріп з NASA Jet.

За його словами, польотна кампанія Ingenuity була розрахована на кілька місяців тривалості після того, як місія Perseverance приземлилася в кратері Марса Єзеро в лютому. Однак Ingenuity набагато перевершив очікування і досі продовжує літати, перевіряючи, чи може гвинтокрилий апарат діяти як розвідник для марсоходів або, можливо, навіть в місіях з людьми.
Однак, як зазначається, Ingenuity не був призначений для зміни сезонних умов. Спочатку щільність атмосфери в кратері Єзеро була еквівалентна приблизно 1,2−1,5% земної. Але тепер щільність наближається до 1% в денні години, бажані для польоту, коли течії від землі викликають меншу нестабільність для безпілотника.
«Різниця в атмосфері може здатися незначною, але вона значно впливає на здатність Ingenuity літати», — наголосив Гріп.
Запас тяги Ingenuity або надмірна тяга, яку дрон створює понад того, що йому потрібно для зависання, зменшується в міру того, як атмосфера Марса стає розрідженою.
Як повідомляв Укрінформ, 21 вересня марсохід Perseverance у рамках дослідницької місії Національного управління з аеронавтики та дослідження космічного простору США (NASA) зробив нову світлину на Червоній планеті.
Марсохід Perseverance доставлений на Червону планету разом із гелікоптером Ingenuity у рамках дослідницької місії Національного управління з аеронавтики та дослідження космічного простору США (NASA) 18 лютого цього року, після майже 7 місяців польоту.
Perseverance має зібрати на Марсі зразки породи, які на Землю вивезе спеціальна спільна місія Європейської космічної агенції (ЄКА) та NASA. Її планують відправити до Марса не раніше 2026 року.
Фото: NASA