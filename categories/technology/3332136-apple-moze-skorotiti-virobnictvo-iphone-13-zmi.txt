Американська компанія Apple може скоротити виробництво серії смартфонів iPhone 13 через нестачу чипів на 10 мільйонів одиниць.

Як передає Укрінформ, про це повідомляє GSM Arena з посиланням на Bloomberg.
Спочатку компанія очікувала виробити 90 мільйонів різних моделей смартфонів серії iPhone 13 до кінця цього року, проте нині через нестачу чипів компанія зменшить цей показник до 80 мільйонів.
Коригування прогнозу пов’язане з компаніями Broadcom та Texas Instruments (TI), які не можуть вчасно доставити достатньої кількості компонентів.
Зазначається, що Apple купує деякі частини мікросхем для дисплеїв у TI, тоді як Broadcom є давнім постачальником різних бездротових компонентів. Основна проблема TI пов'язана з чипами для OLED-дисплеїв, але Apple також стикається з нестачею компонентів від інших постачальників.
Нещодавно великі виробники чипів попередили, що попит буде продовжувати випереджати пропозицію протягом наступного року, а потенційно навіть й довший період на тлі тривалої пандемії коронавірусу.
Як повідомляв Укрінформ, 9 жовтня в аеропорт «Бориспіль» прибула перша офіційна партія продукції компанії Apple - понад 8 тисяч смартфонів iPhone 13.