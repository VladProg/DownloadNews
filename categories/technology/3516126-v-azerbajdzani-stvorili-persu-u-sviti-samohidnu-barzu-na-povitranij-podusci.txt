Закрите акціонерне товариство "Азербайджанське морське пароплавство" заявило про будівництво першої в світі самохідної баржі на повітряній подушці ACB Argymak.

Про це повідомляє Oxu.az, передає Укрінформ.
Зазначається, що судно, призначене для експлуатації на відносному мілководді, має довжину 56 метрів і ширину 24 метри. Максимальна швидкість баржі вантажопідйомністю 150 тонн становить 6 вузлів. Керуватиме ACB Argymak екіпаж із шести осіб.

На самохідній баржі встановлено два водяні та два повітряні гвинти, що дає можливість використовувати її навіть у крижаних водах.


Будівельні роботи над плавучим транспортним засобом розпочалися в 2019 році на суднобудівному заводі в місті Глазго в Шотландії, але були зупинені на початковому етапі у зв'язку з банкрутством компанії. Пізніше розпочалися переговори між Caspian Mainport Aktau LLP/CMI Offshore Group та ЗАТ "Азербайджанське морське пароплавство", в результаті яких корпус баржі, виготовлений у Глазго, був розділений на дві секції та доставлений суховантажем до Азербайджану, де будівництво було завершено.



Як повідомляв Укрінформ, у Туреччині нове безпілотне морське судно Sürü провело спільні маневри з безпілотними морськими суднами MİR та ALBATROS-S.