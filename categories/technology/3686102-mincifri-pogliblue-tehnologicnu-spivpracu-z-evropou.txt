Міністерство цифрової трансформації підписало Меморандум про співпрацю з Лісабонською радою, що дозволить Україні реалізовувати технологічні проєкти з європейськими країнами та приєднатися до інкубатора Govtech4all.

Як передає Укрінформ, про це повідомляє пресслужба Міністерства цифрової трансформації у Телеграмі.
«Завдяки Меморандуму Україна зможе працювати над технологічними рішеннями разом із європейськими державами та приєднатися до інкубатора Govtech4all. Це чотирирічна ініціатива 21 партнера з бюджетом 12 млн євро. Фінансується Програмою цифрової Європи та координується Лісабонською радою», – йдеться у повідомленні.

Зазначається, що у перспективі Україна зможе брати участь у пілотних проєктах інкубатора. Це дозволить використовувати український досвід та продукти, зокрема Дію, щоб спільно з європейськими колегами розробляти цифрові послуги та документи.
Лісабонська рада - це потужний аналітичний центр та політична мережа, яка об’єднала політиків та громадських діячів з усієї Європи.
Як повідомлялося, торік Україна долучилася до семирічної програми «Цифрова Європа» із фондом 6 млрд євро. Програма надає фінансування для цифровізації країн Європи за різними напрямами. Її мета – пришвидшити відновлення економіки та цифрову трансформацію.
Фото: Михайло Федоров, Фейсбук