Японські компанії Sony Group та Honda повідомили про домовленість укласти стратегічний альянс для виробництва електромобілів.

Як передає Укрінформ, про це повідомляє NHK.
Sony Group та Honda заявили про намір спільно створити нову компанію з виробництва електромобілів вже цього року. Планується, що продажі першої моделі стартують у 2025 році.
Президент Sony Group Йошіда Кеньітіро заявив, що його компанія хоче зробити свій внесок в "еволюцію мобільності" цим союзом з Honda, яка "продовжує домагатися революційних досягнень" в автомобільній індустрії.
Своєю чергою президент Honda Мібе Тошіхіро зауважив: хоча дві компанії й "мають безліч історичних та культурних подібностей", сфери їхніх технологічних компетенцій дуже відрізняються. І це, за його словами, відкриє широкі можливості перед альянсом.
Як повідомлялося, американська компанія General Motors вкладе 6,5 млрд доларів у два заводи з виробництва електромобілів та батарей для них.