Антимонопольний комітет Італії оштрафував компанію Amazon на 1,13 млрд євро за зловживання домінантним становищем на ринку.

Як передає Укрінформ, про це повідомляє Reuters.
Італійський регулятор зазначив, що своїми діями Amazon завдала шкоди операторам, які надають послуги логістики у сфері електронної комерції.
«Amazon, маючи домінантну позицію на італійському ринку посередницьких послуг, використав її для запровадження своєї програми щодо надання логістичних послуг Fulfillment by Amazon (FBA) для продавців на Amazon.it. Це шкодить операторам-конкурентам, які вже пропонують свої логістичні послуги, а також зміцнює домінантну позицію (Amazon – ред.)», – йдеться у заяві.
Регулятор також зобов’язав американську компанію відкоригувати всі невідповідності.
Як повідомляв Укрінформ, у листопаді італійський антимонопольний суд оштрафував компанії Amazon та Apple Inc на суму понад 200 мільйонів євро за звинуваченням у неконкурентних діях.