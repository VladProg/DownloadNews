До передової податкової та правової системи для технологічного бізнесу “Дія.City” вже приєдналися 70 українських та іноземних компаній.

Як повідомляє кореспондент Укрінформу, про це під час Всеукраїнського телемарафону до Дня єднання розповів віцепрем'єр - міністр цифрової трансформації Михайло Федоров.
За його словами, проєкт “Дія.City”, започаткований лише тиждень тому, - одна з найкращих у світі податкових і правових систем для технологічного бізнесу. І за цей час до неї приєдналися 70 компаній. “Ми уп’ятеро зменшили податки для технологічних компаній. Це неабиякий стимул як для вітчизняного, так і для іноземного бізнесу. Приміром, один з найдорожчих стартапів світу - компанія Revolut, яка коштує майже $40 мільярдів, - в часи, коли інформаційне поле з точки зору інвестицій далеко не найкраще, прийшов в Україну й відкриває тут офіс”, - навів приклад Федоров.
Поява таких сучасних сервісів, за його словами, - один із кроків для втілення стратегії побудови в Україні найзручнішої держави у світі. “У цифровізації, в цифровій трансформації, в нашому цифровому майбутньому - можливість об’єднати українців. Тому що це ідея, яка надихає, яка допоможе нам побороти бюрократію, швидко реагувати на проблеми і збільшити національний ВВП”, - переконаний урядовець.
Як повідомлялося, з 8 лютого в Україні працює спеціальний правовий режим "Дія.City", розроблений для розвитку IT-галузі. Виступаючи на презентації, Президент Володимир Зеленський спрогнозував, що завдяки цьому режиму частка ІТ у внутрішньому валовому продукті України зросте з 4% до 10%, а доходи – до $16,5 млрд.