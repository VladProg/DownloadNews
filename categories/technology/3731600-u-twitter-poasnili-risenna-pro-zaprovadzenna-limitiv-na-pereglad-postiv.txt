У соціальній мережі Твіттер пояснили, що обмеження на кількість переглядів постів за добу впроваджені для боротьби з ботами та спамом.

Як передає Укрінформ, про це повідомляє CNBC.
«Щоб забезпечити автентичність нашої бази користувачів, ми повинні вжити заходів для видалення спаму та ботів із нашої платформи. Будь-яке оголошення заздалегідь про ці дії дозволило б зловмисникам змінити свою поведінку, щоб уникнути виявлення», - зазначили в соцмережі.
У Твіттер назвали обмеження на перегляд кількості постів за добу тимчасовими, їх було встановлено залежно від статусу перевірки користувача на платформі.
«Наразі обмеження стосуються невеликого відсотка людей, які використовують платформу, ми надамо оновлену інформацію, коли робота буде завершена. Що стосується наших клієнтів, вплив на рекламу був мінімальним», – зазначили у соцмережі.
Як повідомляв Укрінформ, власник Твіттера Ілон Маск заявив, що у соцмережі тимчасово вводяться обмеження для користувачів в питанні перегляду кількості постів за добу через «надзвичайний рівень збирання даних» і «маніпулювання системою».