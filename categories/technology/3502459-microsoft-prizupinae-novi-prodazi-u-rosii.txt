Компанія Microsoft суттєво скорочує свою роботу в росії, поповнивши список відомих технологічних компаній, які скорочують або взагалі виходять з ринку країни після повномасштабного вторгнення рф в Україну.

Як передає Укрінформ, про це повідомляє Bloomberg.
«Внаслідок змін економічного прогнозу та впливу на наш бізнес у росії, ми прийняли рішення значно скоротити нашу діяльність у рф. Ми продовжимо виконувати свої існуючі договірні зобов’язання з російськими клієнтами, у той час, як призупинення нових продажів залишається в силі», - йдеться у заяві компанії.
За словами представника компанії, рішення вплине на понад 400 співробітників Microsoft.
Зазначається, що в березні компанія призупинила продаж нових продуктів і послуг в росії, але продовжувала підтримувати існуючих клієнтів і підтримувати там свої офіси.
Як повідомляв Укрінформ, віцепрем'єр-міністр - міністр цифрової трансформації Михайло Федоров заявив, що компанія Microsoft співпрацюватиме з українським урядом щодо документування воєнних злочинів, скоєних російськими загарбниками.