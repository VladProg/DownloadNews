Бурхливий розвиток цифрових технологій в Україні, які роблять усі відносини між громадянами та державою відкритими й прозорими, дозволять Україні остаточно позбавитися застарілих стереотипів у її сприйнятті певною частиною західних політиків як корумпованої країни.

Про це у Брюсселі під час першого засідання Ради ЄС-Україна під егідою Європейського соціально-економічного комітету (EESC) заявив заступник міністра цифрової трансформації України Георгій Дубинський, відповідаючи на запитання кореспондента Укрінформу.
«Наш додаток «Дія» був визначений USAID – американським Агентством з міжнародного розвитку - як один із інструментів, що дозволяють боротися з корупцією. Тому що він є прозорим, цифровим та корисним. Я думаю, що наступним кроком буде створення інструментів Дії для державних службовців. Ми допоможемо зробити всі процеси більш ефективними, більш прозорими та відповідальними», - сказав український урядовець.

«Ми переконані, що цифрові інструменти допоможуть нам остаточно розбити звинувачення у тому, що Україна є корумпованою країною. Тому що корупція має за основу якісь непрозорі схеми. Якщо всі операції є прозорими, вони фіксуються та здійснюються відповідно до правил. Я переконаний: це той шлях, яким це можна зробити. Ми продовжуємо з цим працювати», - додав Дубинський.
Він відповів також на уточнююче запитання Укрінформу, яким чином Україна дотримується розумної пропорції між бурхливою цифровізацією та дотриманням прав людини, щоб не допустити створення системи тотального контролю держави над суспільством, як це відбувається, зокрема, в таких країнах, як РФ та Китай.
«Навколо визначення такої пропорції завжди відбувається певна боротьба. Ми виробляємо цифрові технології, щоб допомагати людям, а не для того, щоб їх контролювати. Ми маємо потужне (громадянське) суспільство, великі технологічні компанії (Заходу – ред.) нас підтримують, тому що ми поділяємо з ними однакові цінності. Тож у нас немає ідеї встановлювати надмірний контроль над нашими громадянами. Натомість, ми хочемо надати їм засоби контролю над урядом. Це рух в обидві сторони. Але, зрозуміло, громадянське суспільство також має за цим пильнувати», - зауважив заступник міністра цифрової трансформації України.
Як повідомлялося, цифровізація, поряд із реалізацією «зеленого курсу», є ключовим напрямком економічного розвитку Європейського Союзу. У вимірі цифровізації ще у довоєнний період Україна досягла значних успіхів у впровадженні цифрових технологій у суспільство, український цифровий додаток «Дія» отримав визнання в ЄС та в багатьох країнах-членах.
Після початку російського військового вторгнення саме цифрові технології та досвід України в кібернетичному захисті допомогли забезпечити стійкість державних інституцій, зберегти дієздатну систему соціальних послуг та збереження зв’язку із українськими громадянами, що опинилися за кордоном унаслідок російської агресії.
Фото: Суспільне