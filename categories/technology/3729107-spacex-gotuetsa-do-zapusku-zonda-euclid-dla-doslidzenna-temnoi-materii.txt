1 липня компанія SpaceX запустить у космос європейський апарат Euclid, який досліджуватиме гіпотетичну темну матерію і темну енергію та їхній впив на формування Всесвіту.

Про це передає Укрінформ з посиланням на вебресурс Space.
Запуск Euclid заплановано на ракеті Falcon 9 компанії SpaceX із космодрому на мисі Канаверал у Флориді об 11:11 ранку за східним часом (18:11 за Києвом).
Космічний зонд має допомогти з’ясувати гіпотетичний вплив темної матерії на зростання Всесвіту на початку його існування, прискорення його розширення, формування галактик.
«Темна енергія і темна матерія проявляються через досить тонкі зміни, які вони вносять у вигляд об'єктів видимого Всесвіту, інакше ми б про них не знали», – сказав науковий співробітник проєкту Euclid Рене Лаурейс.
Він вказав на таке явище, як гравітаційне лінзування, яке дає змогу побачити віддалені об'єкти завдяки гравітації великої маси (наприклад, галактики), що викривлює випромінювання. Euclid зможе побачити ці ефекти більш чітко, ніж будь-яка обсерваторія, враховуючи, що він працюватиме далеко в космосі.
Зазначається, що апарат відбуде до так званої точки Лагранжа L2 – гравітаційно стабільної точки на відстані близько 1,5 км від Землі.
Прилади фіксуватимуть інфрачервоний і візуальний діапазон хвиль, щоб отримати зображення великих ділянок неба. Шляхом аналізу впливу темної матерії на видимі об'єкти можна буде зробити висновок про те, де вона «ховається».
Період розгортання Euclid триватиме приблизно вісім місяців, зокрема один місяць займе його переміщення на орбіту L2 – ту саму, де перебуває космічний телескоп Джеймса Вебба.
Повноцінна робота апарата розпочнеться приблизно у квітні 2024 року.
Що саме спостерігатиме Euclid, не розголошується.
Планується, що він працюватиме щонайменше шість років і, як вважають, науковці, може зробити багато несподіваних відкриттів.
Ілюстрація: ESA, CC BY-SA