Національний мобільний оператор "Київстар" продовжує інвестувати в розвиток економіки України і оголошує про запуск рішення, яке допоможе бізнесам із багатьох галузей працювати ефективніше.

Про це Укрінформу повідомили у пресслужбі компанії.
"Київстар у партнерстві з американською компанією-виробником геодезичного обладнання Trimble побудував національну мережу GNSS RTK. Відтепер оператор надає нову комерційну послугу для бізнесу – сигнал корекції RTK для точного позиціювання в режимі реального часу", - йдеться у повідомленні.
У компанії зазначили, що послуга RTK-корекції у сільському господарстві може використовуватись для точного орієнтування та навігації с/г техніки, що дасть змогу підвищити продуктивність робіт, зменшити витрати на виробництво, полегшити працю водіїв у полі та отримувати кращі врожаї.
У будівництві послуга може бути використана для точної установки будівельних споруд, що дозволить запобігти помилкам та аваріям. У логістиці послуга буде корисною для точної навігації транспортних засобів, що підвищить продуктивність та безпеку руху.
Загалом, зауважили в Київстарі, послуги RTK-корекції - це надійний і якісний сервіс завдяки безперебійності електроживлення та зарезервованим каналам зв’язку, високоточному позиціонуванню з точністю до декількох сантиметрів через новітнє GNSS обладнання мережі. Послуги можна використовувати в різних галузях, вони мають цілодобову технічну підтримку.
Директор з розвитку нових напрямків бізнесу в Київстар Ілля Польшаков акцентував на важливості інвестування в економіку України.
"Саме тому продовжуємо запускати технологічні рішення, які допоможуть бізнесу працювати ще ефективніше. Я впевнений, що сервіс сигналу RTK-корекції полегшить роботу нашим клієнтам із різних галузей та дозволить їм отримувати кращі результати", - сказав Польшаков.
У компанії Trimble впевнені, що послуга допоможе клієнтам Київстар оптимізувати робочі процеси, підвищити продуктивність та забезпечити операційну ефективність.
«Це рішення для професіоналів із сільського господарства, будівництва та IoT, які покладаються на сантиметрову точність», – коментує Олівер Касаб’янка, віце-президент Trimble Positioning Services.
Замовити консультацію щодо можливостей впровадження рішення RTK від Київстар можна на офіційному сайті компанії або звернувшись на magri@kyivstar.net.
Київстар – найбільший український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. Від початку повномасштабної війні компанія виділила понад 1,3 млрд грн допомоги на допомогу ЗСУ, суспільства, абонентів. Єдиний акціонер Київстару – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).