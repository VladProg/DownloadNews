Китайський експериментальний космічний корабель багаторазового використання у понеділок вранці успішно повернувся на Землю після завершення 276-денної місії на навколоземній орбіті.

Про це з посиланням на дані Центру запуску супутників Цзюцюань повідомляє China Daily, передає Укрінформ.
У короткому пресрелізі Центру йдеться, що успішне випробування «знаменує собою великий прорив у китайській технології багаторазових космічних кораблів, які забезпечать зручний і доступний спосіб пересування між космосом і Землею».
Космічний корабель був запущений ракетою-носієм Long March 2F із космодрому Цзюцюань 5 серпня минулого року. Метою його виведення на навколоземну орбіту були перевірка технологій багаторазового використання та обслуговування в космосі.
Ця місія була другим випробуванням Китаєм свого багаторазового експериментального космічного корабля.
Попереднього разу випробування корабля на орбіті проводилось у вересні 2020 року, коли він перебував у космосі трохи менше двох днів.
На переконання експертів, космічні кораблі багаторазового використання матимуть широкий спектр застосування, зокрема, для здійснення космічних турів для цивільних осіб, транспортування астронавтів, поповнення запасів космічних станцій і розміщення супутників на орбіті. Їх використання дозволить зменшити супутні витрати та підвищити ефективність роботи
Як повідомляв Укрінформ, на космодромі Веньчан на півдні Китаю встановили вантажний корабель «Тяньчжоу-6» та ракету-носій «Чанчжен-7 Y7», яка має вивести його на орбіту.
Фото: Сіньхуа