Верховна Рада України на засіданні 29 травня ухвалила два законопроєкти про підтримку виробництва дронів в Україні.

Як передає Укрінформ, про це повідомив народний депутат Ярослав Железняк у Телеграмі.
"Парламент схвалив наші з колегами два важливих законопроєкти щодо підтримки виробництва дронів в Україні. Номери 9275 та 9276. За основу та в цілому - 284 та 289", - написав він.
За словами Железняка, законопроєктами передбачається звільнення на час воєнного стану від ПДВ і мита ввезення складових (матеріали, вузли, агрегати устаткування та комплектуючі) БПЛА, що ввозяться підприємствами для власної виробничої діяльності з виробництва та ремонту БПЛА.
Він зазначив, що підприємство, яке ввезло такі складові повинно звітувати про використання таких товарів. У разі нецільового використання таких ввезених товарів підприємство повинно буде доплатити митні платежі від яких його було звільнено та сплатити пеню.
Як повідомлялося, законопроєкт "Про внесення змін до підрозділу 2 розділу ХХ "Перехідні положення" Податкового кодексу України щодо звільнення від оподаткування податком на додану вартість операцій з ввезення товарів для потреб виробництва та/або ремонту безпілотних систем" (№9275) було зареєстровано у Верховній Раді 5 травня 2023 року.
Документ звільняє на період дії воєнного стану в Україні від ПДВ операції з імпорту складових та матеріалів, необхідних для виготовлення безпілотних систем.
Законопроєкт "Про внесення зміни до розділу ХХІ "Прикінцеві та перехідні положення" Митного кодексу України щодо звільнення від оподаткування ввізним митом товарів для потреб виробництва та/або ремонту безпілотних систем" (№9276) було зареєстровано у Верховній Раді 5 травня 2023 року.
Документом вносяться зміни до Митного кодексу щодо звільнення на період дії воєнного стану в Україні від ПДВ операцій з імпорту складових та матеріалів, необхідних для виготовлення безпілотних систем.