Ford стане першим у світі автовиробником, який використовуватиме цифрові номерні знаки для своїх авто.

Як передає Укрінформ, про це повідомляє Autoevolution.
Компанія Ford уклала партнерську угоду із компанією Reviver, яка розробила перші у світі цифрові номерні знаки. Відтак, інноваційні номери Reviver PPlate будуть доступними для клієнтів Ford після придбання авто у понад 300 дилерських центрах у штатах Арізона, Каліфорнія та Мічиган. Водночас водії із перелічених штатів зможуть їздити по усій території США, зазначено у повідомленні.

Спочатку буде виготовлено 100 000 таких номерів, які встановлюватимуться лише ззаду автомобілів.
Цифровий номерний знак Reviver, на якому залежно від налаштувань можуть висвічуватися спеціальні повідомлення, підключатиметься до програмного забезпечення автомобіля. Вони можуть допомогти із відстеженням місцезнаходження авто та захистом його від крадіжок.
Номерні знаки Reviver отримали монохромний дисплей із текстом, який можна налаштувати, і шрифтом, який можна змінювати. Цифрові пластини можуть працювати за температур від -40 до 80 градусів за Цельсієм.

Буде вироблено дві моделі знаків – одна із живленням від змінної батареї або з дротовим підключенням до електроніки авто, друга – із дротовим живленням, яке потребує професійного встановлення.
Як повідомляв Укрінформ, 23 березня Головний сервісний центр МВС України повідомив, що громадяни знову мають змогу замовити індивідуальні номерні знаки онлайн через електронний кабінет водія.
Фото: Reviver