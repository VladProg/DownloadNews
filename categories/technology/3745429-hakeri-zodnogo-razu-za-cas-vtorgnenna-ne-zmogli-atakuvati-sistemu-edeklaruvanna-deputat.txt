З початку повномасштабного вторгнення Російської Федерації в Україну не було зафіксовано жодного успішного хакерського втручання в систему електронного декларування.

Про це повідомив перший заступник голови Комітету ВР з питань антикорупційної політики, народний депутат із парламентської фракції «Голос» Ярослав Юрчишин у інтерв’ю Укрінформу.
За словами народного депутата, з 24 лютого 2022 року Служба безпеки України, кіберполіція та інші структури, які працюють у цьому напрямі, не зафіксували жодного успішного втручання або хакерської атаки на систему електронного декларування, що зумовило б доступ несанкціонованих осіб до чутливої інформації.
Юрчишин наголосив, що жодного зливу інформації з системи не було допущено.
«Тобто на цей час ми можемо гарантувати рівень безпеки системи», - резюмував він.
Як повідомлялося, хакерська група, що базується в Китаї, з метою шпигунства зламала низку облікових записів електронної пошти, пов'язаних з державними установами в країнах західної Європи.