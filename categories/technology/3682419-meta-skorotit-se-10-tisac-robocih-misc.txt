Компанія Meta Platforms заявила про плани скоротити ще 10 тисяч робочих місць.

Про це повідомляє Reuters, передає Укрінформ.
“Я думаю, що ми маємо підготуватися до того, що нова економічна реальність триватиме ще багато років”, - сказав генеральний директор Meta Марк Цукерберг.
У зверненні до працівників він повідомив, що більшість скорочень відбудуться у квітні і травні, хоча в деяких випадках вони триватимуть до кінця року.
Meta Platforms першою з-поміж великих технологічних компаній оголосила про другу хвилю масових звільнень. На тлі цієї новини акції компанії зросли на 6%.
Очікувані скорочення робочих місць є частиною реструктуризації, яка призведе до того, що компанія скасовує плани щодо найму на 5000 вакансій, згортає проєкти з нижчим пріоритетом і «зрівнює» рівні середнього менеджменту.
Компанія Meta, яка вкладає мільярди доларів у створення футуристичного Метавсесвіту, бореться із постпандемічним спадом витрат на рекламу.
Цукерберг пообіцяв, що 2023-ій стане “Роком ефективності”. У компанії очікують, що видатки у цьому році будуть на 3 мільярди доларів нижчими порівняно із прогнозованими.
Як повідомляв Укрінформ, під час попередньої хвилі звільнень Meta скоротила 11 000 співробітників.