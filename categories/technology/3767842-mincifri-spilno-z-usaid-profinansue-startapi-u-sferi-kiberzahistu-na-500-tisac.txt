Міністерство цифрової трансформації спільно із проєктом USAID запускає гранти на розвиток кібербезпекових стартапів.

Про це пресслужба міністерства повідомляє у Телеграмі, передає Укрінформ.
«Маєте ідею, яка підсилить Україну в кібервійні? Отримайте кошти на її реалізацію. Мінцифри спільно з USAID запускає гранти на розвиток стартапів з кіберзахисту загальною сумою $500 000», - йдеться в повідомленні.
У міністерстві уточнили, що розробники та стартапери зможуть отримати до 50 тис. дол. на реалізацію власних продуктів та ідей, а загальний бюджет програми - 500 тис. дол. Перших учасників визначать серед найкращих команд IT Арени 2023, які презентують свої рішення під час стартап-треку.
Наголошується, що на грант можуть розраховувати розробники, які запропонують найефективніші рішення з кіберзахисту, зокрема, з протидії російським хакерським атакам, із захисту українських інформаційних ресурсів або посилення загалом кібербезпеки у світі.
Як повідомлялося, IT Arena - це технологічна конференція, яка щороку збирає понад 5000 учасників у Львові на три дні дискусій та бізнес-нетворкінгу. Цьогоріч захід розпочнеться 29 вересня в оновленому форматі і завершиться 1 жовтня.
Фото: Мінцифри