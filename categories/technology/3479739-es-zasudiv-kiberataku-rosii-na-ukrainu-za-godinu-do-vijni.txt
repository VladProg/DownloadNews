Європейський Союз засуджує кібератаку росії на Україну за годину до розпочатої кремлем війни, яка спричинила перебої не лише в Україні, а й у кількох країнах ЄС.

Про це йдеться у декларації високого представника ЄС від імені всіх 27 країн-членів, оприлюдненій на сайті Європейської ради, повідомляє Укрінформ.
«Європейський Союз та його країни-члени разом із міжнародними партнерами рішуче засуджують шкідливу кіберактивність, яку провадить російська федерація проти України, спрямовану проти супутникової мережі KA-SAT, якою керує Viasat. Кібератака відбулася за годину до російського неспровокованого та невиправданого вторгнення в Україну 24 лютого 2022 року задля забезпечення військової агресії», - йдеться у заяві.
Як зазначив високий представник ЄС, ця кібератака мала серйозний негативний вплив та спричинила перебої зв'язку та збої у роботі державних і бізнесових установ, інших споживачів в Україні, а також уразила кілька країн-членів ЄС.
У декларації зазначається, що ця неприйнятна кібератака є ще одним свідченням безвідповідальної поведінки росії у кіберпросторі, яка стала частиною її незаконного та неспровокованого вторгнення в Україну. Така поведінка суперечить очікуванням усіх країн-членів ООН, у тому числі російської федерації, щодо відповідальної поведінки і намірів держав у кіберпросторі.
«Кібератаки, спрямовані проти України, зокрема її критичної інфраструктури, можуть поширюватися на інші країни та спричинити системний ефект, що створює безпекові ризики для громадян Європи. Європейський Союз у тісній взаємодії з партнерами розглядає подальші кроки для запобігання, стримування та відповіді на шкідливу поведінку у кіберпросторі», - йдеться у документі.
Високий представник ЄС Жозеп Боррель наголосив, що Європейський Союз і надалі надаватиме Україні скоординовану політичну, фінансову та матеріальну допомогу, та зміцнювати її кібернетичну стійкість.
«росія має негайно зупинити війну та покласти край стражданням людей», - підкреслюється у декларації ЄС.
Як повідомлялося, 24 лютого 2022 року росія розпочала пряме вторгнення в Україну. Війська рф проводять масовані бомбардування та обстріли українських міст і сіл, розв’язали масовий терор проти цивільного населення на тимчасово захоплених територіях.
Європейський Союз від початку повномасштабного вторгнення надає Україні політичну, економічну, фінансову, гуманітарну та військову допомогу. Він запровадив проти росії п’ять пакетів секторальних та індивідуальних санкцій та опрацьовують шостий.