Noosphere Ventures та її засновник українець Максим Поляков залучать інвестиційний банк для продажу акцій космічної Firefly Aerospace на вимогу Комітету з іноземних інвестицій США.

Про це Укрінформу повідомили у пресслужбі компанії.
“Noosphere Venture Partners LP оголосила вчора, що має намір залучити інвестиційний банк для продажу частки Noosphere Ventures у Firefly Aerospace. Це рішення прийнято як відповідь на вимоги Комітету з іноземних інвестицій США (CFIUS)”, - йдеться у повідомленні.
Зазначається, що частка українця Полякова у Firefly становить приблизно 50% акцій.
Firefly та Noosphere Ventures вже понад п'ять років співпрацюють з урядом США.
За цей період Firefly одержала контракти від Агентства передових оборонних дослідницьких проєктів США (DARPA), NASA і ВПС США, а також отримала численні ліцензії від інших агентств у складі уряду США.
Крім того, Firefly в рамках контракту на довгострокову оренду отримала доступ до пускового майданчика 2W на базі Космічних військ Ванденберг.
В рамках цих контрактів та партнерств Макс Поляков особисто та його компанії неодноразово проходили ретельні перевірки, і жодних проблем із безпекою не було виявлено, зазначають у компанії.
“Noosphere Ventures та Поляков зробили все можливе для того, щоб застосовувати передові практики та гарантувати безпеку”, - йдеться у повідомленні.
Зокрема, у компанії нагадали, що у листопаді 2020 року Firefly та Noosphere Ventures добровільно реструктурували Firefly, щоб вивести представників Noosphere з Ради директорів Firefly, і закрили доступ Noosphere Ventures до будь-якої інформації Firefly, крім фінансової, яка зазвичай надається акціонерам.
Водночас до Ради директорів Firefly входять Дебора Лі Джеймс, колишній секретар ВПС США, і Роберт Карділло, колишній директор Національного агентства геопросторової розвідки.
“Noosphere Ventures і Макс Поляков розуміють, що заходи Комітету з іноземних інвестицій США (CFIUS) мають місце на тлі зростаючого напруження між Україною та Росією. Noosphere Ventures докладає всіх зусиль, щоб задовольнити вимоги Комітету з іноземних інвестицій США у найбільш ефективний та відповідний спосіб”, - резюмували у компанії.
Як повідомляв Укрінформ, видання “НВ. Бізнес” оприлюднило інформацію з посиланням на Bloomberg, відповідно до якої, представники уряду США та аерокосмічної промисловості висловили побоювання, що цінні технології можуть потрапити до України, Росії чи інших країн, які намагаються розробити ракетні програми.
За словами двох людей, знайомих із ситуацією, уряд США припинив поточні операції із запуску ракети Firefly у Ванденберзі, оскільки розглядається проблема власності з Поляковим.
Компанія Firefly, яка розташована в Сідар-Парку, штат Техас, США, розробляє лінійку ракет-носіїв та космічних апаратів для комерційних запусків малого та середнього корисного навантаження.
Після невдалого польоту легкої ракети-носія Alpha у вересні поточного року компанія планувала здійснити наступний запуск вже у грудні ц.р. у Ванденберзі, однак запуск був відкладений.
Фото: FIREFLY