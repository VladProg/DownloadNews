Компанія WhatsApp, що створила месенджер, переписала власну політику конфіденційності для європейських користувачів після того, як ірландський регулятор виписав їй штраф на суму 225 мільйонів євро.

Як передає Укрінформ, про це повідомляє Euronews.
В опублікованій у понеділок оновленій політиці конфіденційності більш детально прописано, як саме компанія збирає та використовує дані користувачів месенджера, коли вони видаляються.
WhatsApp також додав більше деталей про правові основи обробки інформації користувачів.
Зазначається, що користувачі WhatsApp у Європейському Союзі та Великій Британії отримають сповіщення щодо оновленої політики конфіденційності, проте їм не потрібно буде робити жодних інших дій.
«Це оновлення не змінює спосіб роботи нашого сервісу, включно з тим, як ми обробляємо, використовуємо або ділимося даними з будь-ким, зокрема і з нашою материнською компанією Meta», – зазначили у WhatsApp.
Як повідомляв Укрінформ, 2 вересня голова Комісії з питань захисту інформації Ірландії Хелен Діксон оштрафувала компанію WhatsApp на 225 млн євро за чотири порушення Загального регламенту захисту даних Євросоюзу щодо конфіденційності даних користувачів.