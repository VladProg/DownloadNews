На період дії воєнного стану використовувати термінали Starlink можуть усі громадяни України, органи влади та підприємства всіх форм власності.

Про це під час брифінгу повідомив Юрій Щиголь, голова Державної служби спеціального зв’язку та захисту інформації України.
«З ініціативи Держспецзв’язку і за сприяння команди Мінцифри було прийнято рішення, яке на період воєнного стану дозволяє використовувати термінали Starlink всім громадянам України, всім органам та підприємствам будь-якої форми власності», — наголосив Щиголь.
Також він зазначив, що заборони на користування Starlink не було і раніше, «як дехто наголошував». Були нормативні обмеження щодо їх використання.
«Наразі ці заборони усунені», — підкреслив очільник Держспецзв’язку.
Як раніше повідомлялося, в Україні використовувати термінали для доступу в Мережу від компанії SpaceX можуть лише об’єкти критичної інфраструктури. Держава проводить відповідну роботу над унормуванням використання супутникових терміналів Starlink усіма охочими.
Раніше засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового інтернету.
Starlink – це проєкт компанії SpaceX, який за допомогою мережі супутників надає доступ до широкосмугового інтернету. Швидкість такого інтернету - до 1 Гбіт/с для кожного абонента, а користуватися ним можна у будь-якій точці Землі.