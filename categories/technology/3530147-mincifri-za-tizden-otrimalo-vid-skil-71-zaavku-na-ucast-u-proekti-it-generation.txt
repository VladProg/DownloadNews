Міністерство цифрової трансформації за перший тиждень отримало 71 заявку від шкіл для участі у проєкті IT Generation.

Як передає Укрінформ, про це Мінцифри повідомляє у Телеграмі.
“Отримали 71 заявку від шкіл для проєкту IT Generation за перший тиждень. Якщо ваша школа хоче долучитися до проєкту та навчати українців ІТ, нагадуємо, за яких умов ми розглядаємо заявки”, - йдеться в повідомленні.
У Мінцифри поінформували, що школа повинна мати українську юридичну особу, класифікацію видів економічної діяльності (КВЕД) 85.59 та/або ліцензію на освітню діяльність. Якщо раніше школа працювала як фізична особа-підприємець, але нещодавно зареєструвала юридичну особу, вона має довести наявний досвід.
Подати заявку не можуть ФОПи, юридичні особи, зареєстровані за законодавством російської федерації або бенефіціари яких є резидентами рф, школи з негативною репутацією на ринку освітніх послуг.
Повний перелік вимог до шкіл та навчальних програм опублікований на сайті IT Generation.
Охочим долучитися до проєкту слід подати заяву і надіслати усі необхідні документи до 21 липня. Фінальний перелік шкіл IT Generation буде сформований рішенням партнерів до кінця липня. Відбір студентів заплановано на початок серпня.
Проєкт IT Generation реалізується у партнерстві з Binance Charity та львівським IT-кластером за підтримки програми USAID “Конкурентоспроможна економіка України” і проєкту “Цифрові, інклюзивні, доступні: підтримка цифровізації державних послуг в Україні”, що впроваджується ПРООН в Україні за підтримки Швеції.
Як повідомляв Укрінформ, 2 липня віцепрем'єр-міністр - міністр цифрової трансформації Михайло Федоров заявив, що для забезпечення потреб українського ІТ-ринку на найближчі пів року - рік потрібно близько 15 тисяч фахівців.