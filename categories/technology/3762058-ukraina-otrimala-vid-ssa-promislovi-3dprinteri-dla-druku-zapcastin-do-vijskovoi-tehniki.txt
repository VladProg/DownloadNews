Україна отримала від США 3D-принтери промислового рівня, здатні друкувати запчастини до техніки на полі бою.

Про це повідомив помічник міністра оборони США із питань закупівель та утримання Вільям Лаплант, передає Укрінформ з посиланням на Голос Америки.
За словами посадовця, навчання з користування цими принтерами українці завершили минулого тижня.
«Нарешті минулого місяця ми доставили їм, в Україну, ці промислові 3D-принтери, і минулого тижня завершилось їхнє навчання роботі з цим принтером... На ньому вони можуть друкувати усі свої частини», - сказав Лаплант.
За його словами, поява цих принтерів «зовсім змінює справу», адже вони пришвидшують процес і відкривають нові можливості.
«Ви можете робити чудові речі за допомогою 3D-друку, не тільки через швидкість. Ви можете фактично виготовляти деталі, які не могли виготовити у звичайних умовах», - зазначив Лаплант.
Помічник глави Пентагона також повідомив, що після початку російського вторгнення українці почали самостійно друкувати 3D-запчастини, хоч і не мали на це відповідних дозволів. Союзники допомогли Україні в цій ситуації.
«На початку українці друкували власні 3D-деталі, не маючи пакетів технічних даних. Знаєте, як кажуть, коли твоя країна зазнає екзистенційної атаки, закони про інтелектуальну власність лише трохи мають значення. То ж ми навели з цим лад, разом з іншими країнами. Тепер вони мають всі пакети технічних даних», - сказав Лаплант.
Як повідомляв Укрінформ, держсекретар США Ентоні Блінкен заявив, що Сполучені Штати разом із союзниками й партнерами розглядають усі запити України щодо підтримки новими системами озброєння, у тому числі ракетного.