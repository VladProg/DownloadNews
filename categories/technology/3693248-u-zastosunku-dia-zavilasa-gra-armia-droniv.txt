У застосунку "Дія" кожен може спробувати себе в ролі оператора безпілотника.

Як передає Укрінформ, про це Міністерство цифрової трансформації України повідомляє у Телеграмі.

"На початку повномасштабної війни користувачі "Дії" підіймали моральний дух, граючи в "Байрактар" у "Дії". Тепер час керувати безпілотниками. Ми вдосконалили функціонал і головне - додали можливість донатити, не виходячи з гри", - ідеться в повідомленні.
У "Дії" кожен може спробувати себе в ролі оператора безпілотника, і ціллю є нищити ворожі колони танків.
"Ви спалюєте ворожу техніку віртуально, а завдяки вашим донатам військові нищать ворога реально. Ми працювали над грою разом з компанією iLogos. Дякуємо, що підтримали ініціативу та наближаєте перемогу разом з українцями", - підкреслили у міністерстві.
Як повідомляв Укрінформ, за проєктом "Армія дронів" профільні державні органи вже закупили 3201 безпілотник на загальну суму понад 4 млрд грн.