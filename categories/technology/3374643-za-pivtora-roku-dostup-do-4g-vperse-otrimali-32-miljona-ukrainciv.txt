Починаючи з липня 2020 року в Україні доступ до 4G вперше отримали 3,2 млн українців у 9 600 населених пунктах.

Як повідомляє кореспондент Укрінформу, про це заявив віцепрем’єр-міністр – міністр цифрової трансформації Михайло Федоров під час пресконференції 23 грудня.
"У 2020 році почав реалізуватися проєкт з розподілення 900-го діапазону, коли розпочалось масштабне впровадження 4G у нашій країні. За цей час 8,9 млн українців перейшли з 3G та EDGE до 4G, а 3,2 млн вперше отримали доступ до 4G", - сказав Федоров.
Він додав, що у наступному році Мінцифри буде заохочувати мобільних операторів забезпечувати 4G-покриття на основних автодорогах.
Як повідомляв Укрінформ, уряд України в рамках інвестиційного форуму в Маріуполі 29 жовтня 2019 року підписав меморандум з Київстаром, Vodafone, lifecell та Інтертелекомом про реорганізацію радіочастот у діапазоні 900 МГц. Метою меморандуму було забезпечити 90% населення України мобільним зв'язком та високошвидкісним інтернетом 4G.
Проєкт почали реалізовувати у липні 2020 року.