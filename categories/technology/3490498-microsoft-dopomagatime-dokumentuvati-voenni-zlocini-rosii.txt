Компанія Microsoft співпрацюватиме з українським урядом щодо документування воєнних злочинів, скоєних російськими загарбниками.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
«Наш уряд співпрацюватиме з Microsoft щодо документування воєнних злочинів рф. А xBox офіційно запуститься в Україні. Нарешті в нас з'являться українські акаунти, а в консолей - українська мова», - заявив він.
Зазначається, що про відповідні рішення було домовлено в Давосі на зустрічі з президентом Microsoft Бредом Смітом.
За словами Федорова, команда Microsoft також планує допомогти цифровій індустрії Україні під час відбудови.
«З Microsoft ми співпрацюємо вже давно, і вони активно підтримують Україну під час війни: стали однією з перших компаній, що на початку березня призупинила всі нові продажі продуктів і послуг у росії та надала безоплатні хмарні сервіси для України до кінця 2022 року», - наголосив Федоров.
«Microsoft підтримував і буде підтримувати Україну далі», - було дуже важливо почути це від Бреда Сміта», - додав віцепрем'єр.
Загалом у компанії підрахували, що своїми ініціативами надали Україні цифрової підтримки на 242 млн доларів: на фінансові гранти, промокампанії, безоплатний доступ до продуктів та сервісів, обладнання.
Як повідомляв Укрінформ, сьогодні, 23 травня, після офіційного відкриття форуму в Давосі очільник Мінцифри Михайло Федоров зустрівся з генеральною директоркою Швейцарської агенції міжнародного розвитку Патрісією Данці. За підсумками зустрічі стало відомо, що бюджет швейцарсько-української програми «Електронне урядування задля підзвітності влади та участі громади» (EGAP) цьогоріч збільшиться на 1,5 млн франків.
Фото: Jeenah Moon/Bloomberg via Getty Images / Getty Images