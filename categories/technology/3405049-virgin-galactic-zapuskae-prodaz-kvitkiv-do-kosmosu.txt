Компанія Virgin Galactic мільярдера Річарда Бренсона у середу відкрила старт продажів тисячі квитків у космос для широкого загалу.

Як передає Укрінформ, про це повідомляється на сайті компанії.
Очікується, що польоти відбудуться наприкінці поточного року.
«Ми у Virgin Galactic віримо, що космос змінить світ. Ми плануємо залучити першу тисячу клієнтів і розпочати комерційне обслуговування наприкінці цього року, що забезпечить неймовірно міцну основу для початку проведення регулярних місій та розширення нашого флоту», – сказав генеральний директор Virgin Galactic Майкл Колглейзер.
Самі запуски здійснюватимуться з космодрому «Америка» у Нью-Мексико. Перед польотом передбачено етап підготовки космічних туристів, протягом якого їм надаватиметься комфортабельне житло та інші зручності.
Сама подорож у космос триватиме протягом 90 хвилин.
Вартість квитка становить 450 тисяч доларів, включаючи депозит у розмірі 150 тисяч доларів.
Як повідомляв Укрінформ, минулого липня Бренсон здійснив суборбітальний політ. Разом з ним на борту були п'ять осіб (два пілоти-випробувачі і троє експертів). Вони провели на висоті 86 км майже годину.