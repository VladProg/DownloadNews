Інтернет-провайдерів, які відмовляються блокувати російську пропаганду, почали виключати з Реєстру операторів, провайдерів телекомунікацій.

Як передає Укрінформ, про це Державна служба спеціального зв’язку та захисту інформації України повідомляє у Телеграмі.
Національна комісія, що здійснює державне регулювання у сферах електронних комунікацій, радіочастотного спектру та надання послуг поштового зв`язку, ухвалила рішення про виключення українських товариств з обмеженою відповідальністю "НЕТАСІСТ" та "НЕТАССІСТ" із Реєстру операторів, провайдерів телекомунікацій.
Причиною такого рішення стало невиконання під час воєнного стану розпоряджень та вимог Національного центру оперативно-технічного управління електронними комунікаційними мережами України (НЦУ), який діє при Держспецзв’язку, зокрема тих, що стосуються безпеки електронних комунікаційних мереж і послуг та блокування ворожих доменів в Україні.
У подальшому буде ухвалене рішення про санкції щодо порушників. Так, можливе встановлення тимчасових особливостей маршрутизації трафіка, анулювання дозволів на користування номерним ресурсом та ліцензій на користування радіочастотним ресурсом, виключення інформації з інших реєстрів, ведення яких здійснюється Національною комісією.
Як повідомлялося, в умовах воєнного стану постачальники електронних комунікаційних мереж та/або послуг зобов’язані невідкладно вживати заходів для виконання доручень Національного центру оперативно-технічного управління електронними комунікаційними мережами України. Зокрема йдеться про розпорядження щодо протидії пропутінській пропагандистській машині та знищення інформаційної навали з боку росії.