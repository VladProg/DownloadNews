У Нідерландах делегація МОЗ України й компанія Philips підписали меморандум про співпрацю та взаємність у підвищенні якості вітчизняних медичних послуг.

Про це в ексклюзивному коментарі власному кореспонденту Укрінформу в Гаазі сказав перший заступник міністра охорони здоров'я України Олександр Комаріда.
“Міністерство охорони здоров’я України прагне підвищити ефективність та якість медичних послуг, ефективно зміцнювати здоров’я населення країни. Для вирішення цих глобальних питань ми мусимо стежити за оновленнями у технологіях діагностики, а також робити високотехнологічні медичні послуги доступнішими. Саме цьому присвячений наш меморандум із компанією Philips”, - розповів він.

За словами Комаріди, компанія Philips, яка має значний досвід та ресурси - людські, промислові технологічні, - може допомогти досягти максимальних результатів у реалізації основних завдань міністерства. А також підвищити якість і доступність вторинної та спеціальної медичної допомоги, включаючи оцінку потреб у медичних послугах, точне планування клінічних послуг, розробку стратегічних дорожніх карт та пацієнтоцентричних проєктів закладів охорони здоров’я, розширення доступу до сучасних технологічних послуг з діагностики та лікування.
“Ми щиро вдячні уряду Королівства Нідерландів та компанії Philips Medical Systems за чудову можливість розвивати охорону здоров’я в Україні та впроваджувати найкращий медичний досвід для покращення здоров’я українців та підвищення якості їхнього життя”, - наголосив перший заступник міністра.
Делегація МОЗ під час офіційного візиту в Нідерланди також планує відвідати медичну установу в Роттердамі для обміну досвідом.
Протягом першого дня візиту відбулася зустріч з представниками провідних нідерландських компаній, які працюють у сфері охорони здоров'я. Сторони обговорили можливість залучення інноваційних нідерландських технологій до модернізації українських медичних закладів, а також впровадження нових ініціатив в українському секторі охорони здоров'я.
Наголошується, що пріоритетами є реновація 48 лікарень України (по дві в кожній області) та створення Президентського університету майбутнього, де слід передбачити медичну та біотехнічну кафедри. Також Україна зацікавлена у побудові університетської клініки на зразок Erasmus MC, які діє у Роттердамі.
Фото надані Philips