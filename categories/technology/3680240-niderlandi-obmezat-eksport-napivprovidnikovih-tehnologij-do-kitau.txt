Нідерланди введуть нові обмеження на експорт напівпровідникових технологій для захисту національної безпеки, приєднавшись до зусиль США щодо стримування експорту чипів до Китаю.

Про це повідомляє Укрінформ з посиланням на Reuters.
“Уряд Нідерландів у середу заявив, що планує нові обмеження на експорт напівпровідникових технологій для захисту національної безпеки, приєднавшись до зусиль США щодо обмеження експорту мікросхем до Китаю”, - йдеться у повідомленні.
Зазначається, що ця заява ознаменувала перший конкретний крок нідерландців, які контролюють основні технології виробництва мікросхем, щодо прийняття правил, до яких закликає Вашингтон, щоб загальмувати китайську промисловість з виробництва мікросхем і уповільнити її військові успіхи.
У жовтні США ввели масштабні експортні обмеження на постачання американських інструментів для виробництва мікросхем до Китаю. Але для того, щоб обмеження були ефективними, їм потрібна згода інших ключових постачальників у Нідерландах та Японії, які виробляють технології для виробництва мікросхем. Країни-союзники вели переговори з цього питання протягом кількох місяців.
Міністерка внутрішньої торгівлі та розвитку співробітництва Нідерландів Ліше Шрайнемахер оголосила про це рішення в листі до парламенту, заявивши, що обмеження буде введено до літа.
У її листі не згадується ні Китай, ключовий торговий партнер Нідерландів, ні ASML Holding, найбільша в Європі технологічна фірма та великий постачальник для виробників напівпровідників. У ньому зазначено, що однією з технологій, про які йдеться, є літографічні системи DUV, другі за досконалістю машини, які ASML продає виробникам компʼютерних мікросхем.
“Оскільки Нідерланди вважають за необхідне з міркувань національної безпеки якнайшвидше поставити цю технологію під контроль, Кабінет міністрів запровадить національний контрольний список”, – йдеться в листі.
Як повідомляв Укрінформ, мікрочипи виробництва нідерландських компаній попри санкції потрапляють до рф, експорт відбувається через посередників.
За даними журналістів, кількасот поставок здійснено до трьох російських компаній, пов’язаних з оборонними підприємствами. У російській зброї також були виявлені “голландські” мікрочипи.
Розслідувачі зауважили, що існує схема, коли невелика група китайських компаній отримує нідерландські чипи та експортує їх до росії. Одна з таких компаній входить до санкційного списку США через поставки для російського оборонного комплексу.