Російське наглядове відомство "Роскомнагляд" склало щодо Google адміністративний протокол за повторне невидалення забороненої інформації, компанії погрожують штрафами в 5-10% річного обороту в Росії.

Як передає Укрінформ, про це повідомляє "Медуза" з посиланням на відомство.
За версією Роскомнагляду, YouTube, що належить Google, систематично не виконує вимог з видалення забороненого контенту. На даний момент на сайті знаходяться понад 2,4 тисячі «небезпечних для громадян Росії протиправних матеріалів».
Найближчим часом матеріали будуть передані до суду. У Роскомнагляді нагадали, що оскільки порушення скоєно повторно, штраф може становити від 5% до 10% річного обороту компанії в Росії.
Виручка Google у Росії у 2020 році становить 85 мільярдів рублів (1,214 млрд дол).
З початку року Роскомнагляд склав на Google 16 протоколів про видалення протиправного контенту. Компанію оштрафували на 32,5 мільйона рублів. 25 жовтня повідомлялося, що компанія сплатила ці штрафи.
Норма про оборотні штрафи діє в Росії з кінця 2020 року. Досі по ній ніхто до відповідальності не притягувався.
Наприкінці вересня Роскомнагляд пригрозив оборотним штрафом компанії Facebook. Через кілька днів вона видалила контент, що викликав претензії відомства, — при цьому в РКН заявили, що штраф все одно може бути накладений, оскільки компанія не вклалася в строки, передбачені законодавством.