Уряд Індії планує вжити заходів проти компанії Google після того, як минулого року антимонопольне відомство виявило, що група зловживала своїм становищем на ринку, потураючи антиконкурентним практикам.

Про це повідомляє Reuters із посиланням на високопоставленого міністра інформаційних технологій, передає Укрінформ.
У жовтні антимонопольний орган Індії оштрафував Google на 275 мільйонів доларів у двох справах, які стосувалися зловживання домінуючим становищем на ринку операційної системи Android і підштовхування розробників до використання своєї системи вбудованих платежів.
Федеральний заступник міністра інформаційних технологій Раджив Чандрасехар заявив, що такі висновки є "серйозними" і викликають "глибоке занепокоєння" у федерального уряду Індії, який вживатиме власних заходів проти Google.
"Міністерство має вжити заходів. Ми все продумали. Ви побачите це в найближчі тижні", - сказав Чандрасехар.
Міністр відмовився уточнити, яку саме політику або регуляторні заходи може вжити уряд.
Як повідомляв Укрінформ, компанія Google оголосила, що з грудня 2023 року почне видаляти облікові записи, які були неактивними щонайменше два роки.