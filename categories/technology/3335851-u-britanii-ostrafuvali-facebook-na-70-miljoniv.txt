Управління з питань конкуренції та ринку Великої Британії (СМА) оштрафувало компанію Facebook на 50,5 мільйона фунтів стерлінгів (70 млн доларів) за ненадання інформації.

Як передає Укрінформ, про це повідомляє BBC.
«Враховуючи численні попередження Facebook, CMA вважає, що невиконання вимог з боку Facebook було навмисним. Це перший випадок, коли CMA виявила, що компанія порушила наказ, свідомо відмовляючись повідомити всю необхідну інформацію», - йдеться у заяві регулятора.
Зі свого боку Facebook спростовує твердження СМА.
«Ми категорично не погоджуємось з несправедливим рішенням CMA покарати Facebook. Ми проаналізуємо рішення CMA та розглянемо наші варіанти», - заявив речник компанії.
Зазначається, що Управління з питань конкуренції та ринку Великої Британії веде розслідування щодо придбання Giphy, онлайн-бази даних і пошукової системи, яка дозволяє користувачам шукати і ділитися анімованими GIF-файлами, компанією Facebook та перевіряє, чи не порушула ця угода антимонопольне законодавство країни.
Як повідомляв Укрінформ, американська компанія Facebook має виплатити уряду США понад $14 мільйонів у вигляді штрафів та компенсацій через порушення правил прийому на роботу іноземців.