Штучний інтелект може змінити життя на краще, зробивши його комфортнішим, але також використовуватися для контролю та поневолення людей, тож дуже важливо в чиїх руках він опиниться.

Про це засновник і голова фундації “Альянс демократій”, колишній генсек НАТО Андерс фог Расмуссен заявив у другий день Копенгагенського демократичного саміту, що був присвячений інноваціям та технологіям, повідомляє кореспондент Укрінформу.
“Технологічна гонка, зокрема, штучний інтелект, можуть бути використані, щоб зробити наше повсякденне життя набагато простішим, набагато комфортнішим. Ми всі це знаємо, але штучний інтелект також можна використовувати, щоб контролювати людей, щоб придушувати. Глобальні норми є стандартними для використання не лише штучного інтелекту, але й усіх нових технологій. Отже, мова йде про перемогу в технологічній гонці. Тож нам потрібно побудувати технологічний альянс демократій, для розробки та реалізації скоординованої стратегії. Важливо об’єднати зусилля, щоб встановити міжнародні норми та стандарти використання нових технологій”, - сказав він.
Він також зазначив, що важливим є використання нових технологій відповідно до демократичних норм і цінностей.
Расмуссен також згадав путіна, який висловлювався про штучний інтелект.
“путін якось сказав: хто б не став лідером у сфері штучного інтелекту, той стане лідером світу. Я повністю згоден, тому вкрай важливо, хто насправді лідирує у світі, коли мова заходить про штучний інтелект та інші новітні технології. Я все ще вважаю, що Захід або демократії лідирують, але ми зіткнулися з серйозними викликами, і надзвичайно важливо, щоб ми перемагали”, - підкреслив він.
Як повідомлялося, Копенгагенський демократичний саміт проходить 15 -16 травня за участю провідних європейських політиків та керівників урядів.
Фото: Shutterstock