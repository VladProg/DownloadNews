Японська мережа цілодобових мінімаркетів Seven-Eleven, об'єднавши зусилля з авіакомпанією ANA Holdings, провела випробування послуги з доставки товарів за допомогою дронів.

Як передає Укрінформ, про це повідомляє NHK.

Випробування проходили у малонаселеному районі Хіноде на заході Токіо. Дрон завдовжки близько двох метрів здатний переносити товари вагою до 5 кілограмів.


Під час випробувань працівники цілодобового мінімаркету отримували замовлення онлайн та завантажували дрон товарами. Дрон стартував з парковки мінімаркету Seven-Eleven і зміг доставити товари в чотири задані точки, включаючи парк, розташований за два кілометри.

Мережа Seven-Eleven хоче розпочати практичне застосування дронів для доставки здебільшого у менш населених районах. Компанія планує почати надавати таку послугу у 2025 фінансовому році, пропонуючи доставку протягом 30 хвилин.


Як повідомляв Укрінформ, оператор мережі супермаркетів Seven-Eleven у Південній Кореї розпочав тестування доставок продуктів з магазинів автономними роботами.
Фото: Tadayuki YOSHIKAWA