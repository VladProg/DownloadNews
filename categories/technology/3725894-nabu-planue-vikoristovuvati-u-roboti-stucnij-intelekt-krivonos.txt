НАБУ планує використовувати штучний інтелект під час розслідування кримінальних справ. Технологія допоможе аналізувати масиви даних і відстежувати взаємозв'язки.

Про це повідомив директор НАБУ Семен Кривонос в інтерв’ю Укрінформу.
“По цифровізації у нас є ще інші плани. Це запровадження технології штучного інтелекту, нейромереж і аналітичних інструментів в роботі бюро. Ця технологія здатна аналізувати величезні масиви даних, виділяти окремі елементи і підозрілі дії. Система дозволяє в режимі реального часу на основі аналізів трафіків, довіреностей, прописок відслідковувати і вибудовувати взаємозв’язки. Вона розпізнає обличчя, транскриптує аудіо у текст. Ще - вона самонавчається”, - сказав Кривонос.
Кривонос розповів, що бюро веде перемовини з однією компанією, яка володіє таким аналітичним продуктом, а також уже проводить необхідні проєктні роботи для її впровадження.
“Одне з простих завдань, яке я ставив розробнику, чи можна, наприклад, виявити в тендерах “Прозоро”, як компанія Х упродовж конкретного періоду часу взяла участь у 50 закупівлях, де є ознаки аномально завищених цін на певну категорію товарів? Цією компанією володіє Іванов через Сидорова, при цьому Сидоров фігурував у кримінальних провадженнях, пов’язаних із розкраданнями, отриманням неправомірної вигоди, а в нього номер телефону засвітився в переговорах з якимось олігархом. Ось такий об’єм даних може робити штучний інтелект”, - зазначив він.
За словами директора НАБУ, аналітики бюро ставитимуть завдання програмі знайти потрібні результати.
Кривонос розповів, що у світі правоохоронні органи вже активно впроваджують інструменти штучного інтелекту, але “ми хочемо бути в клубі країн, які успішно користуються такими програмами”.
Він нагадав, що свого часу схожа програма Palantir, яка теж базується на подібних алгоритмах, дозволила виявити Бен Ладена.
Крім того, Кривонос повідомив, що наразі на етапі впровадження система електронного кримінального провадження eCase Management System, яка дозволить НАБУ, САП і ВАКС обмінюватися всіма документами в електронному вигляді.
“На сьогодні eCase Management System ще впроваджується у Бюро. Ми плануємо до кінця року завершити її тестову і промислову експлуатацію і вже в електронному вигляді обмінюватися всіма документами між НАБУ, САП і ВАКС. Ми тонемо в паперовій рутині, і розгортання цієї системи вивільнить дуже багато часу”, - зазначив він.
Як повідомлялося, Семен Кривонос до призначення директором НАБУ очолював Державну інспекцію архітектури та містобудування, де впровадив цифровізацію у процеси видачі дозволів на будівництво.