Projector Foundation за підтримки ІСАР Єднання розпочинають реалізацію проєкту, у межах якого українки з деокупованих територій України зможуть пройти курс безплатного дистанційного навчання у сфері креативних та IT-індустрій.

Про це повідомляє Укрінформ із посиланням на Міністерство з питань реінтеграції тимчасово окупованих територій.
«У межах курсу студентки працюватимуть над замовленням реального клієнта. Це дасть їм змогу отримати не тільки теоретичні знання, але й практичні навички, необхідні для роботи на початковому рівні», - йдеться у повідомленні.
Навчання проводиться за трьома напрямами: Web-design Beginning (30 осіб, тривалість – 3 місяці); IT Project Management (20 осіб, тривалість – 3 місяці); SMM (20 осіб, тривалість – 2 місяці).
Після закінчення курсу учасниці отримають сертифікат і готові кейси для свого портфоліо.
Охочі проходити навчання можуть зареєструватися до 23:00 17 жовтня за посиланням.
Як повідомлялося, від початку 2023 року підприємцям, котрі взяли на роботу внутрішньо переміщених осіб, за урядовою програмою виплачено компенсацій на суму 126 млн гривень.
За кожного працевлаштованого переселенця держава виплачує роботодавцю компенсацію у розмірі мінімальної заробітної плати (6700 гривень) упродовж двох місяців.