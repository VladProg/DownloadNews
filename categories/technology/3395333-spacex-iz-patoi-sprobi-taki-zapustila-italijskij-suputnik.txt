Компанія SpaceX Ілона Маска після чотирьох невдалих спроб усе ж таки запустила ракету-носія Falcon 9 з італійським супутником Cosmo-SkyMed Second Generation FM2 (CSG-2).

Як передає Укрінформ, про це повідомляє Space.com.
Запуск ракети був здійснений у вівторок о 1.11 год. за київським часом із космодрому у Флориді (США). Згодом супутник Cosmo-SkyMed Second Generation FM2 був виведений на заплановану орбіту.


Falcon 9’s first stage has landed on Landing Zone 1 pic.twitter.com/Vfc7UDaeun
— SpaceX (@SpaceX) January 31, 2022



Deployment of COSMO-SkyMed Second Generation FM2 confirmed pic.twitter.com/uT07VHNRrF
— SpaceX (@SpaceX) February 1, 2022

Зазначається, що першочерговий запуск Falcon 9 разом із італійським супутником був запланований на п’ятницю, 28 січня. Проте спочатку три дні поспіль негода не давала можливості здійснити запуск, а на четвертий день у води біля космодрому увійшов круїзний лайнер, що також унеможливлювало запуск ракети-носія.

Програма Cosmo-SkyMed фінансується Італійським космічним агентством, Міністерством оборони та Міністерством освіти, університетів і наукових досліджень Італії. Система складається з двох супутників, які призначені для спостереження за Землею за допомогою радара з синтезованою апертурою. Такий тип радара використовують для реєстрації зображення об'єкта, наприклад, ландшафту — незалежно від метеорологічних умов і ступеня природного освітлення місцевості з роздільною здатністю на рівні аерофотознімків.
Як повідомляв Укрінформ, компанія SpaceX Ілона Маска вже вчетверте не змогла запустити ракету-носія Falcon 9 з італійським супутником Cosmo-SkyMed Second Generation FM2 (CSG-2).
Фото: SpaceX