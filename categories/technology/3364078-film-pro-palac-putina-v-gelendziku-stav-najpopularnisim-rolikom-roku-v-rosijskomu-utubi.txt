У Росії найпопулярнішим роликом 2021 року на Ютубі став фільм-розслідування Фонду боротьби з корупцією "Палац для Путіна. Історія найбільшого хабаря», який вийшов на каналі Олексія Навального.

Як повідомляє Укрінформ, про це повідомляється на сайті відеосервісу.
Фільм набрав з січня понад 119 мільйонів переглядів.
У розслідуванні повідомляється, що під Геленджиком спеціально для президента РФ збудували палац вартістю 100 мільярдів рублів ($1,35 млрд). Володимир Путін публічно спростовував, що йому належить ця нерухомість. Потім власником палацу оголосив себе друг дитинства президента, який став мільярдером за часів його правління, Аркадій Ротенберг.
Також до трійки топових відео YouTube увійшло інтерв'ю російського блогера Юрія Дудя з українським блогером Івангаєм (понад 21 мільйон переглядів). Воно стало скандальним, оскільки Дудь вирізав з нього заяви Івангая на підтримку України, пояснивши, що при монтажі забирається все «нецікаве» і що мета монтажу – «не показати героя максимально недолугим і не назбирати вогняних цитат для заголовків». (З натяком, що Івангай у цьому разі висловив свою думку сумбурно).