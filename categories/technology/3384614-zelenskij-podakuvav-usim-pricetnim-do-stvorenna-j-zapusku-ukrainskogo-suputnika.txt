Президент Володимир Зеленський стежив за онлайн-трансляцією запуску першого за останнє десятиліття українського супутника і переконаний, що українські фахівці вкотре підтвердили свій високий рівень та спроможність створювати нові зразки сучасної космічної техніки.

Про це він написав у Телеграмі, повідомляє Укрінформ.
“Сьогодні відбулася надзвичайно важлива подія – Україна вивела в космос свій супутник «Січ-2-30». Переконаний, трансляцію запуску дивилися тисячі українців. Я теж, затамувавши подих, стежив онлайн, як ракета-носій Falcon 9 компанії SpaceX стартує з мису Канаверал у США з нашим космічним апаратом, як відокремлюється перший ступінь, і не стримував радості, коли стало зрозуміло, що запуск відбувся успішно”, - зазначив Зеленський.
Він розповів, що супутник дистанційного зондування Землі «Січ-2-30» розробило та виготовило ДП «Конструкторське бюро «Південне» ім. Янгеля» разом з іншими українськими підприємствами, тобто це повністю вітчизняна розробка.
“Нинішній успішний запуск став першим за останні десять років виведенням у космос українського супутника. Тож з особливою гордістю хочу відзначити та подякувати українським конструкторам, інженерам, ІТ-фахівцям та випробувачам, які вкотре підтвердили свій високий рівень. Вони довели спроможність створювати нові зразки сучасної космічної техніки та утверджувати Україну як потужну космічну державу”, - наголосив Президент.
Також глава держави відзначив, що запуск супутника є ще одним успішним прикладом плідної співпраці українських і американських компаній у сфері мирного освоєння космосу.
Як повідомляв Укрінформ, український супутник «Січ-2-302» стартував у четвер о 17:25 за київським часом з комплексу SLC-40 на базі ВПС США на мисі Канаверал на ракеті Falcon 9 компанії SpaceX.
Фото: SpaceX