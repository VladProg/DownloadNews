Рада директорів компанії штучного інтелекту OpenAI веде переговори із Семом Альтманом, якого у п’ятницю звільнили з посади генерального директора, про можливість його повернення в компанію.

Як передає Укрінформ, про це в суботу повідомило видання The New York Times з посиланням на власні джерела.
Зазначається, що після звільнення Альтмана інвестори OpenAI та його прихильники чинили тиск на членів ради директорів з вимогою повернути його. Зокрема, компанія Microsoft, яка інвестувала в OpenAI 13 млрд доларів, бажає відновлення його на посаді.
Компанія також виявила готовність інвестувати в іншу компанію, яку створить Альтман, про шо він сказав відразу після його звільнення.
Водночас, за даними NYT, немає жодних гарантій, що його буде відновлено на посаді в OpenAI.
Як повідомляв Укрінформ, рада директорів OpenAI звільнила Альтмана з посади гендиректора через втрату впевненості в його здатності керувати компанією. У компанії заявили, що Альтман не був «послідовно відвертим у своїх комунікаціях», що перешкоджає його здатності виконувати свої обов’язки.
38-річний Альтман допоміг запустити OpenAI, який стоїть за популярним у світі чат-ботом зі штучним інтелектом ChatGPT.