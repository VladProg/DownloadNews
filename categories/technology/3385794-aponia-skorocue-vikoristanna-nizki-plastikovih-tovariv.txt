У рамках кампанії зі скорочення застосування пластику влада Японії вирішила обмежити використання 12 найменувань пластмасових предметів.

Про це повідомляє NHK, передає Укрінформ.
Уряд Японії схвалив конкретні деталі указу, ухваленого відповідно до закону про зменшення відходів та перероблення пластику, який набуде чинності 1 квітня.
Зокрема, йдеться про скорочення використання пластмасових ложок та трубочок у магазинах, зубних щіток та станків для гоління, що пропонуються у готелях, а також вішалок для одягу в хімчистках. Зазвичай ці предмети одноразового використання пропонуються безплатно.
Ці заходи стануть обов'язковими для компаній, які щорічно використовують не менше 5 тонн такої продукції. Передбачається, що ці компанії переходитимуть на використання інших матеріалів, нараховуватимуть бонусні бали споживачам, котрі вирішили відмовитися від пластику, - або стягуватимуть плату за ці предмети.
Як повідомляв Укрінформ, учені з Національного центру наукових досліджень Франції виявили частинки мікропластику у пробах повітря, взятих на висоті 2877 метрів у Піренеях.