Аерокосмічна компанія Virgin Orbit мільярдера Річарда Бренсона подала до суду заяву про банкрутство.

Про це повідомляє Reuters, передає Укрінформ.
Зазначається, що компанія подала заяву про банкрутство до суду США округу Делавер згідно з главою 11 Кодексу США про банкрутство з метою продажу бізнесу, після того, як не змогла забезпечити довгострокове фінансування, необхідне для відновлення після невдалого запуску ракети в січні.
«На даному етапі ми вважаємо, що процес, описаний у главі 11, є найкращим шляхом для визначення та завершення ефективного та максимізуючого продажу», — заявив генеральний директор Virgin Orbit Ден Харт.
У січні 2022 року Virgin Orbit – дочірня компанія Virgin Group, конгломерату, що належить Бренсону, спробувала провести перший запуск супутників у космос з території Великої Британії, але зазнала невдачі. Ця місія стала шостою для Virgin Orbit та другою невдалою.
Компанія намагалася знайти нове фінансування після невдалого запуску, зупинивши роботу та звільнивши майже всіх своїх співробітників 15 березня, щоб заощадити гроші.
Ринкова вартість Virgin Orbit становила 65 млн дол. станом на 3 квітня. Два роки тому компанія оцінювалася у 3 млрд дол.