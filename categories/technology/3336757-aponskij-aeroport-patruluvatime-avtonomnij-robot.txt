Автономний робот Secom Robot X2 з понеділка, 25 жовтня, розпочне патрулювання Міжнародного аеропорту Кансай (Японія).

Як передає Укрінформ, про це повідомляє Airport-Technology.
Під час свого пересування робот орієнтуватиметься завдяки лазерному сенсору, що встановлений в апараті.
Secom Robot X2 контролюватиме різні зони та робитиме зображення за допомогою вбудованих камер. Після патрулювання він зупиниться у визначеному місці та стежитиме за середовищем в аеропорту. За словами представників аеропорту, його присутність допоможе посилити рівень безпеки в самому аеропорту.
Зазначається, що ширина робота дорівнює 0,84 м, а висота 1,2 м. При цьому загальна вага становить 230 кг. Його максимальна швидкість не перевищує 4 км за годину.
Робот має можливість працювати впродовж близько трьох годин.
На борту Secom Robot X2, зокрема, встановлені камера на 360° та сенсор із вимірювання температури батареї.
Як повідомляв Укрінформ, інженер з американського Університету Нотр-Дам Ясемін Озкан-Айдін розробила невеликих за розміром роботів, що можуть літати у зграях.


Фото: 663highland / Wikimedia