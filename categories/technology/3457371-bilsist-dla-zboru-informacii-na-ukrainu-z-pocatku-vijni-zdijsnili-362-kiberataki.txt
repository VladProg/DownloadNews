З початку повномасштабного вторгнення росії Україна зазнала 362 кібератаки.

Як передає Укрінформ, про це Держспецзв’язку повідомляє в Телеграмі.
За даними Урядової команди реагування на комп’ютерні надзвичайні події CERT-UA, яка діє при Держспецзв’язку, протягом 1,5 місяця війни Україна зазнала 362 кібератаки. Це втричі більше, ніж за аналогічний період минулого року: тоді було зафіксовано 122 кібератаки.
Понад половина усіх атак були здійснені з метою збору інформації або розповсюдження шкідливого програмного коду.
Серед основних цілей ворожих хакерів – уряд і місцеві органи влади України, сектор безпеки та оборони, комерційні організації.
Як повідомляв Укрінформ, урядова команда реагування на комп’ютерні надзвичайні події CERT-UA, яка діє при Держспецзв’язку, попередила про масове розповсюдження серед громадян України небезпечних XLS-документів з назвою "Мобілізаційний реєстр.xls".
Відкриття документа призведе до запуску на комп'ютері шкідливої програми IcedID, також відомої як BankBot. Вона належить до класу "банківських троянських програм", та, серед іншого, забезпечує викрадення автентифікаційних даних.