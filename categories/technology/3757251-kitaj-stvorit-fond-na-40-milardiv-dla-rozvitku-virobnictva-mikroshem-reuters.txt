Уряд Китаю планує створити новий державний інвестиційний фонд, щоб залучити близько $40 мільярдів до свого сектору виробництва мікросхем у рамках курсу на досягнення самозабезпеченості напівпровідниковою продукцією.

Про це з посиланням на власні джерела повідомляє Reuters, передає Укрінформ.
Новий фонд обсягом 300 млрд юанів ($41 млрд) стане більшим за попередні два, засновані Китайським інвестиційним фондом індустрії інтегральних мікросхем у 2014 і 2019 роках, які зібрали 138,7 млрд юанів і 200 млрд юанів відповідно. Рішення про його створення прийняте китайською владою нещодавно, в останні місяці.
Одним із ключових напрямків інвестицій фонду буде обладнання для виробництва мікросхем, потреба в якому наразі найнагальніша.
Керівництво Китаю вже тривалий час наголошує на необхідності досягнення Китаєм самозабезпеченості напівпровідниками. Ця проблема стала ще більш гострою після того, як Вашингтон впродовж останніх кількох років запровадив заходи експортного контролю за поставками передових чіпів до Китаю, остерігаючись їхнього використання Пекіном для посилення свого військового потенціалу.
У жовтні Сполучені Штати затвердили масштабний пакет санкцій, які обрізали Китаю доступ до передового обладнання для виробництва напівпровідникових мікросхем. Союзники США Японія і Нідерланди, ще двоє виробників такого обладнання, зробили подібні кроки.
Одним із найбільших учасників фонду стане Міністерство фінансів КНР, яке планує внести 60 млрд юанів. Інших донорів встановити не вдалося – вони відмовились називати себе, пославшись на те, що обговорення діяльності фонду були конфіденційними.
Як очікується, процес збору коштів може тривати місяці і коли фонд запрацює наразі прогнозувати складно.
Серед спонсорів двох попередніх фондів були Міністерство фінансів і великі державні фінансові компанії, такі як China Development Bank, China National Tobacco Corporation і China Telecom.
Протягом багатьох років попередні фонди надавали фінансування двом найбільшим виробникам напівпровідникових мікросхем у Китаї Semiconductor Manufacturing International Corporation і Hua Hong Semiconductor, а також виробнику флешпам’яті Yangtze Memory Technologies та менших компаній. Проте китайська індустрія чіпів залишається далеко позаду лідерів ринку, особливо у виробництві передових чіпів.
Як повідомляв Укрінформ, найбільша у світі монопрофільна незалежна компанія із виробництва напівпровідників TSMC, яка розташована на Тайвані, схвалила інвестування у 3,5 млрд євро в будівництво свого першого заводу в Європі.