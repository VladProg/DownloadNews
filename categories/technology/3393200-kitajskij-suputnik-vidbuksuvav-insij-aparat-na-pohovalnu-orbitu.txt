Китайський супутник SJ-21 відбуксував «мертвий» навігаційний супутник КНР CompassG2 (або Beidou) з геостаціонарної орбіти.

Як передає Укрінформ, про це повідомляє компанія ExoAnalytic Solutions, яка займається моніторингом навколоземної орбіти.
Компанія припускає, що SJ-21 є китайською технологією космічного буксира. У жовтні Китай запустив супутник Shijian-21, який призначався для тестування та перевірки технологій запобігання утворенню космічного сміття.
Як зазначається, 22 січня SJ-21 на кілька годин зник зі свого місцезнаходження, хоча до того наближався до іншого китайського супутника — Compass G2. Вочевидь, поки SJ-21 був поза зоною видимості телескопів, він пристикувався до Compass G2, відбуксував його на «поховальну орбіту», а потім відокремився від нього і повернувся на орбіту біля геостаціонарної.
Момент відстикування відстежила система телескопів ExoAnalytic Solutions.
Геостаціонарна орбіта — це колова орбіта, на якій штучний супутник, обертаючись у напрямку обертання Землі, постійно перебуває над однією й тією ж точкою земної поверхні
Супутник, що перебуває на геостаціонарній орбіті, нерухомий відносно поверхні Землі, або, якщо вимагають завдання місії, змінює своє положення за допомогою власних двигунів. Коли апаратам перестає вистачати палива на маневрування, вони завершують роботу. Деякі супутники залишаються на геостаціонарній орбіті, перетворюючись на космічне сміття.