Президент США Джо Байден підписав закон про безпечне обладнання, що забороняє таким китайським компаніям, як Huawei та ZTE, отримувати мережеві ліцензії у США.

Про це повідомляє Укрінформ з посиланням на Reuters.
Як зазначається, відповідно до закону, американська Федеральна комісія зі зв'язку (FCC) більше не повинна розглядати будь-які заявки на отримання дозволів на використання обладнання китайських компаній, яке представляє неприйнятний ризик для національної безпеки.
Комісар FCC Брендан Карр заявив, що з 2018 року відомство схвалило понад три тисячі заявок від Huawei. Підписаний закон "допоможе гарантувати, що небезпечне обладнання таких компаній, як Huawei та ZTE, більше не може бути підключене до американських мереж зв'язку".
Також законом передбачено, що FCC може відкликати попередні дозволи, видані китайським компаніям раніше.
Як повідомлялося, даний законопроєкт був одноголосно схвалений Сенатом США 28 жовтня, а на початку листопада – Палатою представників США переважною більшістю.
У березні FCC визначила п'ять китайських компаній як загрозу національній безпеці відповідно до закону 2019 року, спрямованого на захист мереж зв'язку США.
Крім Huawei та ZTE до них відносяться Hytera, Hangzhou Hikvision Digital Technology та Zhejiang Dahua Technology.