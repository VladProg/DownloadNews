За підтримки міністерства культури Латвії та Ризького технічного університету до України завітала група фахівців, які здійснили 3D-сканування чотирьох пам’яток культурної спадщини, пошкоджених обстрілами військ рф.

Як передає Укрінформ, про це повідомляє Кабінет Міністрів.
Разом з українськими колегами латвійські фахівці на чолі з Бруно Деландесом протягом тижня здійснили 3D-сканування двох пам’яток у Чернігові, пошкоджених внаслідок російських обстрілів, а також двох пам’яток сакральної архітектури, на Львівщині та в Києві. Отримані матеріали використовуватимуться при розробці реставраційних програм.
“Збереження культурної спадщини в часи війни - виклик, для подолання якого необхідна консолідація зусиль різних сторін - як держави, так і громадянського суспільства, фахових спільнот. Ми дуже вдячні латвійській стороні за підтримку цього проєкту з документування пошкоджень об’єктів культурної спадщини України та сподіваємося на продовження співпраці, а також дякуємо учасникам ініціативи “Штаб порятунку спадщини” за допомогу в організації візиту латвійських колег”, - сказала заступник міністра культури та інформаційної політики Катерина Чуєва.
Зазначається, що Латвія має 20-річний досвід у галузі документування надзвичайних ситуацій та діагностики стану об’єктів культурної спадщини під час збройних конфліктів. Подібну технічну допомогу уряд Латвії надавав Іраку у 2005-2006 роках. Такі ж технології використовувалися для документування об’єктів, занесених до Списку Всесвітньої спадщини ЮНЕСКО, у зонах бойових дій в Іраку та Сирії.
Як повідомлялося, в Україні зафіксовано близько 400 епізодів воєнних злочинів росіян проти культурної спадщини та культурних інституцій.
Фото: В'ячеслав Чаус, Фейсбук