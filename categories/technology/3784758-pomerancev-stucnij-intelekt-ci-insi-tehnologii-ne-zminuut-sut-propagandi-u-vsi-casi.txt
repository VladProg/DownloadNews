На сучасну пропаганду впливає розвиток нових технологій, але вона має і складову, що залишається незмінною у всі часи.

Таку думку в інтерв’ю Укрінформу висловив британський журналіст, письменник та багаторічний дослідник проблем пропаганди Пітер Померанцев.
«Технології постійно розвиваються, і пропаганда розвивається разом із технологіями. Так було завжди. Незалежно від того, який там Chat GPT чи Deep Fake стане наступним… Тож у цьому сенсі пропаганда завжди переосмислює себе. Але чим більше я дивлюся на це – а я у тому числі багато дивлюся на історичні аспекти для своєї нової книги, – тим більше бачу, що дещо залишається незмінним», – зауважив експерт.
Він уточнив, що мав на увазі змагання за те, «хто краще розуміє людей та їхні мотивації», і «хто переможе в цих змаганнях – пропагандисти чи ті, хто хоче доносити демократичні цінності».
«Йдеться про те, щоб спровокувати гнів і ненависть людей, зробити цю ненависть нормою і створити середовище, в якому можна вчиняти різні злочини. Тож нічого не міняється. Це залишається незмінним із століття в століття. І від техніки до техніки. Це зводиться до чогось дуже давнього і людського. І про добро і зло», – підсумував експерт.
Як повідомлялося, дослідник російської пропаганди Пітер Померанцев вважає парадоксом, що багато технологій, у тому числі технологій соціальних досліджень, розроблено саме на Заході, але вони розвиваються передусім навколо виборів чи реклами і не використовуються в інформаційній війні, в тій реальності, «яку вже прийняли Росія, Китай, Іран і терористи».