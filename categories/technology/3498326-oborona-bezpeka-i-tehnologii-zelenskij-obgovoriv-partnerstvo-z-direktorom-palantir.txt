Президент України Володимир Зеленський обговорив із гендиректором американської компанії Palantir Алексом Карпом партнерство в секторі оборони, безпеки та цифровізації.

Про це він повідомив в Інстаграмі, передає Укрінформ.
"Діджитал-технології відіграють велику роль у війні. Разом із СЕО Palantir Алексом Карпом обговорили партнерство в секторі оборони, безпеки та цифровізації. Це допоможе посилити нашу армію та якомога швидше перемогти ворога", – сказав Зеленський.

Глава держави зазначив, що Карп – перший із генеральних директорів великих компаній, який особисто приїхав до Києва з початку повномасштабної російсько-української війни та показав, що Україна відкрита для співпраці й бізнесу. Зеленський подякував за підтримку.
Своєю чергою, міністр цифрової трансформації України Михайло Федоров розповів про заходи з протидії кіберзагрозам з боку росії.
"Ми активно працюємо не лише над цифровою блокадою рф, а й залучаємо топові міжнародні компанії в Україну. Це один із наших пріоритетів на сьогодні. Сучасна війна змінила правила і велику роль у ній відіграють саме технології. Для нас надважлива співпраця з Palantir, адже це допоможе нам посилити нашу армію та якомога швидше перемогти ворога", – зазначив Федоров.
Водночас Карп повідомив, що компанія готова відкрити офіс в Україні та готувати спільні розробки з українськими фахівцями. Він також висловив підтримку Українській державі та захоплення українським народом.

Як повідомлялося, в Україні з 24 лютого триває повномасштабна війна, яку розпочала російська федерація.

Palantir — американська компанія, розробник програмного забезпечення аналізу даних для організацій. Основні замовники — спецслужби, інвестиційні банки, хедж-фонди.

Фото: Instagram/zelenskiy_official