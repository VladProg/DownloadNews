Мінцифри представило бачення трансформації сфери освіти з використанням цифрових інструментів та штучного інтелекту.

Як передає Укрінформ із посиланням на Міністерство цифрової трансформації, про це йшлося під час щорічної Серпневої конференції.
«Хочемо побудувати систему освіти, яка здатна формувати професійних та щасливих людей для нової інноваційної економіки. Громадян, спроможних захистити себе та свій дім від будь-яких загроз. Для того щоб здійснити освітнє диво, нам необхідні рішучі та амбітні перетворення», — наголосив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров.

Одним із напрямів та принципів трансформації сфери освіти має стати впровадження освітнього менеджмента. Команди Мінцифри та Міносвіти вже розробляють програму навчання для директорів, яка допоможе їм розвинути нові навички й досягти поставлених цілей.
Також планується переосмислити професію вчителя і створити умови для професійного розвитку, навчання, самореалізації, а також забезпечити гідну оплату праці.

Школи мають стати сучасними просторами, де діти розвиваються як особистості, де створюють функціональні місця для комунікації й навчання.
Передбачені зміни й освітніх програм, формату навчання та викладання. В освітніх закладах діти мають не тільки набувати знань, а й розвивати soft skills — комунікабельність, стресостійкість, допитливість, емоційний інтелект.

Над розробкою нової візії освітньої сфери велася робота впродовж понад 5 місяців із залученням експертів та громадськості.
Як повідомлялося, уряд розглядає нову систему оплати праці освітян, пілотний проєкт щодо нового формату оплати планується провести в 500 школах у 2024-2025 роках.
Фото: Мінцифри