За два роки Україна зробила значний прорив у побудові цифрової держави.

Як передає Укрінформ, про це у Фейсбуці повідомляє віцепрем'єр-міністр - міністр цифрової трансформації Михайло Федоров.
«Два роки тому ми створили Міністерство цифрової трансформації України та поставили ціль - побудувати найзручнішу державу з точки зору отримання державних послуг. Ми розпочали втілення програми Президента «Держава у смартфоні», - заявив Федоров.
За його словами, держава має працювати автоматично та зручно, як сервіс Uber чи Booking, коли складний процес вирішується простими діями, без витрати часу та зусиль.
«Це саме та ідея, з якою я перейшов з бізнесу в політику, ті завдання, які наша команда отримала від Володимира Зеленського. Вона стала головною ціллю для міністерства», - зазначив Федоров.
Він заявив, що міністерству вдалося: «запустили перші у світі цифрові паспорти, які діють на рівні з паперовими, поступово входимо в режим «paperless» - скоро українці забудуть про паперові довідки, COVID-сертифікати в Дії визнані ЄС - вакциновані українці вже використовують їх за кордоном, запустили найшвидшу реєстрацію бізнесу, а ще створили зручні послуги для підприємців, розширили мережу ЦНАП, а майже 3 млн українців вперше отримали 4G».
«Щодня проєктів стає більше, і ми знаємо, як реалізувати кожен з них. Розуміємо, що отримали величезну довіру від Президента, уряду та українців. До речі, у травні соціологічна група «Рейтинг» оприлюднила результати - 64% опитуваних найбільше довіряють програмі «Державі в смартфоні» та цифровізації», - заявив Федоров.
Він зазначив, що міністерство працює над тим, щоб до 2025 року Україну знали, як країну, яка зробила великий прорив у цифровій трансформації, щоб кожен українець користувався цифровими інструментами і пишався цим. «Щоб побутова корупція, черги, бюрократія, безкінечне ходіння держустановами назавжди залишились у минулому», - заявив Федоров.
За його словами, цієї осені міністерство проведе вже третій Diia Summit - масштабний івент від команди Мінцифри, де буде презентовано ще більше зручних і комфортних послуг.
Як повідомляв Укрінформ, 10 вересня Міністерство цифрової трансформації презентувало бачення реформи ІТ-освіти в Україні та пропозиції до дорожньої карти.