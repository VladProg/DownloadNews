Понад тисяча людей, включаючи експертів - мільярдера Ілона Маска та колишнього співзасновника Apple Стіва Возняка, - підписали відкритий лист із закликом поставити «на паузу» розробку потужних систем на основі штучного інтелекту, щоб дати час переконатися в їхній безпеці.

Як передає Укрінформ, про це повідомляє France24.
«Системи на основі штучного інтелекту з людським конкурентним інтелектом можуть становити серйозні ризики для суспільства та людства. Потужні системи на основі штучного інтелекту слід розробляти лише тоді, коли ми будемо впевнені, що їхній ефект буде позитивним, а ризики — керованими», - йдеться у листі.
Зазначається, що експерти та охочі вирішили підписати відкритого листа після того, як стартап OpenAI випустив нову модель на основі штучного інтелекту GPT-4.
У компанії заявили, що її остання модель набагато потужніша за попередню версію, яка використовувалася для роботи чат-бота ChatGPT, здатного генерувати уривки тексту з найкоротших підказок.
Маск був першим інвестором в OpenAI і роками працював у її правлінні. Нині його автомобільна компанія Tesla розробляє системи на основі штучного інтелекту, щоб допомогти впровадити технологію автономного керування.
Лист, розміщений Інститутом майбутнього життя, що фінансується Маском, підписали відомі критики, а також конкуренти OpenAI, такі як керівник Stability AI Емад Мостаке.
Як повідомляв Укрінформ, генеральний директор стартапу OpenAI, яка розробила чат-бот зі штучним інтелектом (ШІ) ChatGPT, Сем Альтман вважає, що технологія ШІ змінить суспільство, яким ми його знаємо, але, водночас це принесе певні небезпеки.