Соціальна мережа X більше не показує заголовки новин, опублікованих на платформі.

Як передає Укрінформ про це повідомляє Variety.
Платформа більше не показує заголовки статей новин, якими користувачі діляться у стрічці соціальної мережі. Замість цього X показує лише головне зображення статті та домен, але не надає змісту новини. Користувач, натиснувши на зображення, може перейти на сайт, який є джерелом новини, і лише так отримати доступ до контексту.
Раніше користувачі соцмережі бачили заголовок новини поруч із зображенням.
Зазначається, що ще в серпні цього року власник Х Ілон Маск підтвердив роботу над такою зміною щодо публікації новин у соцмережі.
Як відомо, Маск регулярно конфліктує з традиційними ЗМІ. Так, раніше він скасував перевірену галочку американській газеті The New York Times (посилаючись на відмову видання платити за перевірений статус), а потім відновив її - перш ніж видалити її знову.
Водночас власник соцмережі Х заохочує людей ставати «громадянськими журналістами», публікуючи матеріали (тексти, аудіо, відео) безпосередньо на його платформі.
Як відомо, громадянська журналістика — це діяльність громадян, які беруть активну участь у процесі збирання, аналізу та поширення інформації, не маючи при цьому професійної журналістської підготовки.