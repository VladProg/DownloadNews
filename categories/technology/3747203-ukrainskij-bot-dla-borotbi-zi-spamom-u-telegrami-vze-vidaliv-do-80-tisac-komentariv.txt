Бот для видалення коментарів у Телеграмі UA Anti Spam Bot, розроблений волонтерами із IT-компанії Master of Code Global, за майже 1,5 року існування видалив до 80 тисяч коментарів зі спамом із українських груп та чатів.

Про це керівник проєкту UA Anti Spam Bot Дмитро Вакуленко розповів в інтерв'ю Укрінформу, яке незабаром буде опубліковане.
"За весь час у нас було видалено близько 70-80 тисяч коментарів. Це без урахування інформації, що стосується повномасштабного вторгнення. Її ми ніде не зберігаємо для інформаційної безпеки, щоб вона нікуди не виходила за межі чату. Тобто тут йдеться про шахрайські повідомлення та про контент 18+", - сказав він.
Вакуленко зазначив, що бот має 683 тисяч користувачів. Загалом 2500 українських груп та чатів у Телеграмі встановили у себе UA Anti Spam Bot.
Вакуленко розповів, що UA Anti Spam Bot був створений у перші дні повномасштабного вторгнення для боротьби із засиллям коментарів у Телеграмі, в яких була вказана стратегічна інформація про перебіг війни в Україні (про пересування військових, про українські блокпости, про “прильоти” ворожих ракет тощо). Пізніше функції бота було розширено і його також було навчено видаляти різний неприйнятний контент: шахрайські повідомлення, посилання на фішингові сайти, контент 18+ тощо.
За словами керівника проєкту, бот не зберігає дані про видалення коментарів із інформацією про перебіг повномасштабного вторгнення з міркувань інформаційної безпеки.
Як повідомлялося, навесні 2023 року команда волонтерського проєкту UA Anti Spam Bot розробила чатбот, який блокує коментарі на тему контрнаступу ЗСУ в Tелеграм-каналах і групах.
Інтерв'ю Укрінформу читайте завтра, 12 серпня.