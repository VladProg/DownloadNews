Через глобальний збій у роботі Facebook, Instagram і WhatsApp статки засновника соцмережі Марка Цукерберга скоротилися на 7 млрд дол.

Про це повідомляє Укрінформ з посиланням на Sky News.
Це сталося через те, що ціни на акції Facebook впали приблизно на 5% після глобального відключення, в результаті якого онлайн-послуги компанії були недоступні протягом кількох годин.
Як зазначається, ринкова вартість Facebook знизилась на понад 50 млрд доларів.
Таким чином, Цукерберг опустився з третьої на п'яту сходинку найбагатших людей світу за версією Bloomberg, яку раніше займав підприємець Білл Гейтс. А в рейтингу мільярдерів Forbes – з п’ятої та шосту.
Як повідомляв Укрінформ, у понеділок, 4 жовтня, стався глобальний збій у роботі соцмереж Facebook, Instagram та WhatsApp. Голова технічної служби Facebook Майк Шрепфер заявив, що причиною збою стали проблеми із серверами компанії.
Сервіс Downdetector, який відстежує збої та відключення на популярних інтернет-ресурсах, назвав збій в роботі Facebook наймасштабнішим з будь-коли зафіксованих. Про проблеми повідомили понад 10,6 млн разів по всьому світу. Соцмережі не працювали понад 6 годин.