Національне агентство з аеронавтики та дослідження космічного простору планує запуск ракети Atlas V з найпотужнішим супутником Landsat 9 у понеділок, 27 вересня.

Як передає Укрінформ, про це повідомляється на сайті NASA.
«Старт на борту ракети Atlas V 401 United Launch Alliance заплановано на понеділок, 27 вересня 2021 року, з космічного стартового комплексу 3 на базі космічних сил Ванденберг у Каліфорнії», - йдеться у повідомленні.

На початку вересня NASA перенесло запуск супутника Landsat 9 у зв'язку з нестачею рідкого азоту. Спочатку запуск Landsat 9 було заплановано з космодрому в Каліфорнії на 16 вересня.
Супутник є частиною програми Landsat з отримання супутникових знімків планети. Перший з апаратів серії Landsat запустили 1972 року, а останній (восьмий) стартував у лютому 2013 року.


Фото: USSF 30th Space Wing/Chris Okula