Україна співпрацює з компаніями Apple та Microsoft стосовно запуску онлайн-виборів, митних електронних послуг та проведення перепису населення.

Як повідомляє кореспондент Укрінформу, про це сказав Президент України Володимир Зеленський під час пресмарафону "30 запитань Президенту України".
"Цифрову митницю, електронні вибори та перепис населення ми проробляємо з двома компаніями – це Microsoft та Apple", – розповів Президент.
Він зазначив, що Мінцифри наразі працює над питанням запуску онлайн-виборів. Зеленський підкреслив, що запуск електронних виборів не означатиме те, що громадяни не зможуть проголосувати на дільницях. За словами Президента, планується, що електронні вибори будуть відбуватися паралельно зі звичайними. Він також зауважив, що онлайн-вибори не обов'язково відбуватимуться через портал та застосунок "Дія".
Як повідомляв Укрінформ, ще у жовтні 2020 року Президент Зеленський у посланні до Верховної Ради про внутрішнє і зовнішнє становище України заявив, що можливість голосувати онлайн має з'явитись у громадян України на наступних президентських виборах.
Фото: Офіс Президента