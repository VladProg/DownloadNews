Наукові експерименти українських школярів відтепер зможуть потрапити на Міжнародну космічну станцію.

Про це заявив міністр освіти і науки Сергій Шкарлет, коментуючи підписання у Вашингтоні угоди про участь України в програмі місії 16 Міжнародної космічної станції, передає Укрінформ із посиланням на пресслужбу МОН.
«Вперше весь світ дізнається про наймолодших українських науковців. Наукові експерименти наших школярів відтепер зможуть потрапити на Міжнародну космічну станцію на орбіті Землі», - зазначив Шкарлет.

Така можливість з’явилась в учнів 5-11 класів завдяки ініціативі Малої академії наук за підтримки МОН та Посольства України у США.
Згідно з угодою, цього року Україна вперше візьме участь в американській програмі з розвитку наукової та STEM-освіти, організованої Національним центром освіти наук про Землю та космос США (NCESSE) та Інститутом космічної освіти імені Артура Кларка за підтримки НАСА (NASA).
Команди дітей отримають мінілабораторії та матимуть запропонувати ідеї для досліджень в умовах мікрогравітації на орбіті.
В результаті двоетапного конкурсного відбору дві команди зможуть відправити свої експерименти на МКС, де далі ними управлятимуть астронавти.
Учасники команд-переможців побачать запуск ракети Falcon 9 на мисі Канаверал і візьмуть участь у науковій конференції у Вашингтоні.
Вчителі, які працюватимуть із юними дослідниками, пройдуть професійне навчання від експертів програми у Вашингтоні.