Інженери з Корнелльського університету (США) розробили новий переносний пристрій зі штучним інтелектом, який може відстежувати вираз обличчя людини за допомогою датчика та відтворювати його на цифровому аватарі.

Як передає Укрінформ, про це повідомляє New Atlas.
Пристрій під назвою EarIO складається з навушників з мікрофоном і динаміками з обох боків. Ба більше, їх можна приєднати до будь-якої звичайної гарнітури.
Кожен динамік видає звукові імпульси поза межами людського слуху до обличчя користувача, а мікрофон «ловить» їхнє відлуння.
Зазначається, що профілі цього відлуння будуть дещо змінені в залежності від того, як шкіра користувача рухається, розтягується чи зморщується, коли людина робить різні вирази обличчя або під час розмови.
Спеціально навчені алгоритми можуть розпізнавати профілі та швидко реконструювати вираз обличчя користувача, відображаючи його на цифровому аватарі.
«Завдяки потужності штучного інтелекту, алгоритм знаходить складні зв’язки між рухом м’язів і виразом обличчя, які людське око не може визначити», — сказав співавтор дослідження Ке Лі.
Команда протестувала EarIO на 16 учасниках, запустивши алгоритм на звичайному смартфоні. У результаті пристрій міг реконструювати вирази обличчя приблизно так само добре, як і звичайна камера. Фоновий шум, як-от вітер, розмова чи вуличний шум, не заважав його здатності реєструвати вираз обличчя учасника.
Як повідомляв Укрінформ, команда китайських вчених Офтальмологічного центру Університету імені Сунь Ятсена успішно використала штучний інтелект (ШІ) для розробки моделей прогнозування виникнення та прогресування глаукоми.
Фото: Ke Li