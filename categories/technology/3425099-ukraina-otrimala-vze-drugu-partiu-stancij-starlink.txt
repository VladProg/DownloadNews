Україна отримала 9 березня другу партію станцій Starlink від Ілона Маска.

Як передає Укрінформ, про це повідомив віцепрем’єр-міністр - міністр цифрової трансформації Михайло Федоров у Телеграмі.
«Сьогодні 14-й день ганебної військової агресії росії. Україна та всі українці мужньо тримаються як єдина родина. Але в такі скрутні часи ми потребуємо додаткового натхнення, щоб залишатися стійкими та сильними», - зазначив Федоров.
Водночас він додав, що війна робить неможливе можливим як у негативному, так і в позитивному сенсі.
«І особисто мене надихає, що така людина, як Ілон Маск дотримується свого слова, стрімко реагує та підтримує Україну. Сьогодні ми отримали вже другу, значно більшу, партію станцій Starlink, які допомагають нашим військовим та підтримують роботу критичної інфраструктури й сервісів у медицині, фінансах, енергетиці», - повідомив Федоров.
Він подякував Ілону Маску за підтримку та допомогу.
Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету. Наприкінці лютого в Українус приїхала перша партія станцій StarLink.
Компанія SpaceX встановила вже понад тисячу супутників для Starlink та продовжує розширювати покриття. Загалом SpaceX планує вивести на навколоземну орбіту 12 тис. таких супутників, а потім довести їх кількість до 30 тис.