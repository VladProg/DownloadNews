Фахівці Національного центру оперативно-технічного управління мережами телекомунікацій при Державній службі спеціального звʼязку та захисту інформації заблокували фейковий домен для збору коштів під виглядом сторінки Міністерства цифрової трансформації.

Як передає Укрінформ, про це Держспецзвʼязку повідомляє в Телеграмі.
"Зловмисники намагалися збирати криптоактиви на армію. Проте офіційно пожертвувати кошти на армію можна у застосунку "Дія". Ці кошти будуть надані на підтримку Збройних сил України через фонд "Повернись живим", - йдеться в повідомленні.
У Держспецзвʼязку також закликали звертати увагу на домени державних органів – єдиним доменом першого рівня на якому базуються державні сайти, є gov.ua. Про всі інші слід повідомити урядову команду реагування на компʼютерні надзвичайні події CERT-UA.
Як повідомляв Укрінформ, Державний центр кіберзахисту Держспецзв'язку та Урядова команда реагування на комп'ютерні надзвичайні події CERT-UA допоможуть створити ешелоновані системи кіберзахисту ІТ-інфраструктур для установ та організацій усіх форм власності.
Також Київська міська організація ветеранів урядового звʼязку організувала волонтерський хаб Держспецзвʼязку, через який також можна пожертвувати кошти на армію або допомоги біженцям.