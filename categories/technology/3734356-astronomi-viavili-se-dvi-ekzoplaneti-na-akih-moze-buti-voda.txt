Група астрономів за допомогою космічного телескопа TESS виявила дві екзопланети класу субнептун.

Про це повідомляється у препринті arXiv, передає Укрінформ.
Нові екзопланети TOI-2084 b і TOI-4184 b обертаються навколо червоних карликів, а за розміром більші за Землю в 2,4-2,5 раза.
Маса TOI-2084 b оцінюється в 6,74 маси Землі. Повний оборот навколо своєї зірки планета здійснює за 6,08 дня на відстані 0,05 астрономічної одиниці. Середня температура сягає приблизно 254 градусів за Цельсієм. Відстань від Землі оцінюється в 372 світлові роки, а вік зірки становить 7,5 млрд років.
Маса TOI-4184 b оцінюється в 6,6 маси Землі. Орбітальний період планети становить 4,9 дня. Вона розташована від своєї зірки за 0,034 астрономічної одиниці. Середня температура 140 градусів за Цельсієм. Відстань від Землі становить 225,6 світлового року, а вік батьківської зірки сягає 6,7 млрд років.
Обидві планети класифіковано як субнептуни. Передбачається, що на них можуть бути запаси води, водню, гелію і комбінації цих речовин.
Під час дослідження телескоп шукав у космосі кандидатів в екзопланети за зміною блиску їхніх батьківських зірок. На цей час TESS ідентифікував близько 6700 об'єктів-кандидатів. З них 360 були підтверджені як екзопланети.
Як повідомляв Укрінформ, космічний телескоп NASA/ESA Hubble сфотографував надзвичайне скупчення галактик eMACS J1353.7+4329.