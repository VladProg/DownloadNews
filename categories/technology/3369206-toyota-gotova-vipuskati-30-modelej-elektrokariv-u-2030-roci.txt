Президент японської компанії Toyota Тойода Акіо оголосив про нову стратегію стосовно виробництва електромобілів.

Про це повідомляє NHK, передає Укрінформ.
Згідно з оприлюдненим у вівторок планом, до 2030 року Toyota представить на ринок 30 моделей електромобілів. І того ж року загальний обсяг їх продажу сягне 3,5 мільйона одиниць. Зокрема, всі люксові моделі Lexus, що продаються у США, Європі та Китаї, будуть електричними.
Крім того, як повідомляється, Toyota до 2030 планує інвестувати в розробку акумуляторів до 2 трлн ієн або приблизно 18 млрд доларів.
«Тойода сказав журналістам, що компанія переглянула свої цілі у бік підвищення, взявши до уваги енергетичну політику урядів різних країн. Він наголосив на важливості гнучкої відповіді на зміни в майбутньому», - йдеться у повідомленні.
Як додає NHK, за його словами, компанія хотіла б продовжувати пропонувати клієнтам вибір, «доки не буде чітко визначено шлях до декарбонізації суспільства».
Фото: blog.caranddriver.com