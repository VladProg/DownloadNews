Уряд Великої Британії заявив про інвестування 225 мільйонів фунтів стерлінгів (273 мільйони доларів США) у розробку суперкомп’ютера зі штучним інтелектом.

Як передає Укрінформ, про це повідомляє CNBC.
Брістольський університет створить суперкомп’ютер під назвою Isambard-AI на честь британського інженера XIX століття Ізамбарда Брунеля.
В уряді заявили, що Isambard-AI буде найдосконалішим комп’ютером у Великій Британії.
Зазначається, що комп’ютер буде оснащено 5448 суперчипами GH200 Grace Hopper, потужними AI-чипами, виготовленими американським напівпровідниковим гігантом Nvidia.
Американський ІТ-гігант Hewlett Packard Enterprise допоможе у створенні комп’ютера, щоб згодом під’єднати його до нещодавно анонсованого суперкомп’ютера Dawn від Кембриджського університету. Цей комп’ютер, створений компанією Dell і британською компанією StackPC, буде працювати на більш ніж 1000 чипах від Intel, які використовують водяне охолодження для зниження енергоспоживання.
Очікується, що він почне працювати в найближчі два місяці.
Уряд Великої Британії сподівається, що два об’єднані суперкомп’ютери досягнуть прориву в термоядерній енергетиці, охороні здоров’я та моделюванні клімату.
Як повідомляв Укрінформ, у фінському місті Каяні було запущено найшвидший та найенергоефективніший у Європі суперкомп'ютер під назвою LUMI.