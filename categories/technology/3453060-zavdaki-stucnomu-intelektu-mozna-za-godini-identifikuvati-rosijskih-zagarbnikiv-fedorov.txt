Технології з розпізнавання облич та штучний інтелект протягом кількох годин допоможуть знайти, а потім навіть через роки покарати російських окупантів.

Подробиці розповів міністр з цифрової трансформації Михайло Федоров в Телеграмі, передає Укрінформ.
«Є кілька рішень, які ми використовуємо сьогодні. І насправді ми вже багато знайшли тих вбивць, що діяли в Бучі та Ірпені, зокрема. Ми вже знаємо профілі цих людей, їхні прізвища та адреси проживання. Тобто є багато інформації, і всі продовжують над цим працювати. За дуже короткий проміжок часу буде встановлено все про цих нелюдей», - сказав Федоров.
За словами міністра, новітні технології дозволяють вирахувати в мережі кожного, хто хоч раз потрапив в об’єктив.
«А враховуючи те, що росіяни під час своїх звірств активно «світилися» на численних камерах в розграбованих будинках, і викладали фото в мережу, то вирахувати їх взагалі не складно. І це навіть питання не днів, а годин», - додав Федоров.
Як повідомляв Укрінформ, Мінцифри оновили чатбот «єВорог». Тепер ще зручніше повідомляти про геолокацію ворожих солдатів чи техніки. Уся інформація передається до Збройних сил України. Уже понад 200 тисяч користувачів Дії скористалися чатботом із моменту його запуску.
При цьому міністерство цифрової трансформації України радить українцям видаляти з телефона фото російських загарбників після того, як вони повідомили про них у чатботі «єВорог».