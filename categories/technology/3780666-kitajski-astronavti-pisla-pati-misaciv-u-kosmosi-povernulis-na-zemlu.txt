Китайські астронавти зі складу пілотованої місії «Шеньчжоу-16» після п’яти місяців роботи в космосі на орбітальній станції «Тяньгун» успішно повернулись на Землю.

Про це з посиланням на Китайське агентство пілотованої космонавтики повідомляє Xinhua, передає Укрінформ.


Посадкова капсула Shenzhou-16, на борту якої перебували троє астронавтів, приземлилася на місці посадки в пустелі Гобі автономного району Внутрішня Монголія на півночі Китаю о 8:11 ранку за місцевим часом (2:11 за Києвом).
В агентстві розповіли, що приблизно за 50 хвилин до приземлення посадкова капсула відокремилася від орбітального модуля Shenzhou-16 та увімкнула гальмівний двигун, завдяки якому її швидкість була зменшена до безпечної для екіпажу, який перебував у середині.
Після приземлення капсули на місце посадки прибула наземна пошукова група, медики якої оглянули астронавтів та підтвердили задовільний стан їхнього здоров’я, після чого їх було перевезено до розташованого в цьому районі космічного центру Цзюцюань.
Китай запустив пілотований космічний корабель «Шеньчжоу-16» 30 травня. Це була п’ята місія з екіпажем на китайську космічну станцію «Тяньгун».
Астронавти цієї місії загалом пробули на орбіті 154 дні, виконали 70 космічних експериментів, здійснили вихід у відкритий космос та провели кілька онлайн лекцій із космічної станції для китайських школярів і студентів на Землі.
Як повідомляв Укрінформ, Китайське космічне агентство у четвер, 26 жовтня, запустило пілотований космічний корабель «Шеньчжоу-17» із трьома тайконавтами на борту, які успішно дісталися орбітальної станції «Тяньгун».
Планується, що цей екіпаж також працюватиме в космосі п’ять місяців.
Фото: Xinhua