Термін прийому заявок на участь у національному конкурсі технологічних проєктів на основі відкритих даних Open Datathon reUkraine продовжено до 15 листопада.

Про це повідомило Міністерство цифрової трансформації України в Телеграмі, передає Укрінформ.
«Беріть участь в Open Datathon reUkraine. Приймання заявок продовжено», - йдеться в повідомленні.
Мінцифри, яке разом із USAID/UK Аid проєктом «Прозорість та підзвітність у державному управлінні та послугах/TAPAS» виступає організатором конкурсу, нагадує, що чотири його переможці мають змогу отримати по 1,1 млн грн на розвиток власних рішень, які сприятимуть відновленню держави і прозорості державних процесів, запобіганню корупції, спрямовані на вирішення викликів воєнного часу тощо.
У конкурсі можуть взяти участь команди, які впроваджують актуальні рішення на основі відкритих даних, технологічні бізнеси та стартапи, які можуть доповнити розробки відкритими даними, новатори із цікавими ідеями, які готові реалізувати власні проєкти за короткий строк.
Як повідомлялося, Міноборони разом з Мінцифри запустять проєкт із залучення в армію фахівців різних спеціальностей з можливістю удосконалити свої навички або перенавчитися на іншу спеціальність.