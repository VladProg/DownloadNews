Міністерство оборони Японії планує з наступного року використовувати у збройних силах супутниковий інтернет-сервіс Starlink американської компанії SpaceX бізнесмена Ілона Маска.

Про це з посиланням на місцеві японські ЗМІ повідомляє Reuters, передає Укрінформ.
Сили самооборони Японії від березня розгорнули систему Starlink у десяти різних місцях на території країни і тестують ефективність її використання для потреб військових.
Наразі японське оборонне відомство використовує супутники зв’язку на геостаціонарній орбіті, проте прагне підвищити стійкість комунікацій використанням технології Starlink із супутниками на низькій навколоземній орбіті.
Останнім часом низка країн світу докладають значних зусиль, щоб забезпечити надійність військових комунікацій у разі ймовірного конфлікту й нівелювати ризики блокування противником зв’язку чи його атак на супутники.
Reuters нагадує, що Starlink використовує Україна у війні проти Росії і ця технологія довела свою ефективність, оскільки росіянам, попри всі проби, не вдалося заблокувати її використання.
Як повідомляв Укрінформ, ракета-носій Falcon 9 у п’ятницю стартувала на орбіту з черговою партією з 55 мінісупутників для поповнення орбітального угруповання глобальної мережі інтернет-покриття системи Starlink.