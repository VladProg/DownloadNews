Американська компанія-розробник програмного забезпечення VMware призупиняє всі бізнес-операції в росії та білорусі.

Як передає Укрінформ, про це віцепрем’єр-міністр - міністр цифрової трансформації Михайло Федоров повідомив у Телеграмі.
«Ми стоїмо з Україною і вшановуємо хоробрість українського народу», — заявили в компанії.
Федоров нагадав, що «VMware - топ-світова компанія з виробництва хмарних рішень та віртуалізації. На сьогодні більшість великих ІТ-систем (банки, енергетика тощо) використовують публічні або приватні хмари на базі VMware».
За словами Федорова, «вихід компанії з росії означатиме зупинку підтримки у вирішенні інцидентів та важливих оновлень, що зрештою призведе до неможливості використання сучасних хмарних рішень».
Як повідомляв Укрінформ, 7 березня Федоров поінформував, що аудиторська компанія Deloitte пішла з російської федерації.