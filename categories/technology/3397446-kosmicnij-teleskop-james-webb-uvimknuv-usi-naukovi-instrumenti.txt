Космічний телескоп James Webb успішно увімкнув усі наукові інструменти, зокрема його основну камеру ближнього інфрачервоного діапазону (NIRCam).

Як передає Укрінформ, про це повідомляє SciTechDaily.
Видання зазначає, що це один із важливих кроків, які також включають вимкнення нагрівачів, щоб почати тривалий процес охолодження інструментів та вирівнювання дзеркал телескопа. Ці процеси триватимуть протягом кількох місяців для початку повноцінної роботи апарату.
Нагрівачі зберігали оптику телескопа в теплі, щоб убезпечити її від конденсації води та льоду. Команда має вимкнути їх, щоб інструменти охололи до температури, яка дозволить інфрачервоним детекторам вловлювати далекі об'єкти.

Фото: NASA Goddard Space Flight Center and Northrup Grumman
Фахівці місії очікують, що головна камера NIRCam охолоне до температури -244 градусів за Фаренгейтом (-153 градуси за Цельсієм) наприкінці цього тижня. Після цього вчені почнуть процес вирівнювання 18 сегментів дзеркала телескопа, щоб вони працювали як єдина дзеркальна поверхня.
Орієнтиром стане зірка HD84406, на яку наведуть інструменти телескопа. Її сфотографує камера NIRCam. Потім телескоп створить 18 розмитих точок світла, що в результаті стане сфокусованим зображенням однієї зірки.

Фото: Marcia Rieke
Як повідомляв Укрінформ, наприкінці грудня телескоп James Webb вартістю 10 мільярдів доларів був запущений у космос.
Це найбільший, найдорожчий і найчутливіший оптичний та інфрачервоний космічний телескоп в історії людства та один із найважливіших проєктів в астрономії в третьому десятилітті ХХІ ст.

Телескоп дозволить здійснювати широкий спектр досліджень в астрономії і космології, спостерігати деякі найвіддаленіші об'єкти і події у Всесвіті, наприклад утворення перших галактик.
Головне дзеркало телескопа — 6,5-метровий вкритий золотом берилієвий рефлектор — матиме збиральну площу 25,4 кв. м завдяки 18 гексагональним дзеркалам діаметром 0,9 кв. м кожне.
19 січня телескоп успішно розгорнув усі сегменти дзеркал. Наприкінці січня James Webb прибув на своє гравітаційне місце на орбіті навколо Сонця на відстані 1,5 млн км від Землі.
Перше фото: NASA GSFC/CIL/Adriana Manrique Gutierrez