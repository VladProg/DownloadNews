Вдруге за два тижні відеоплатформа YouTube заблокувала акаунт телеканалу "Перший незалежний", що належить народному депутату від ОПЗЖ Нестору Шуфричу.

Як передає Укрінформ, про це повідомляє Детектор.медіа.
Про минуле блокування стало відомо 4 лютого. Тоді був заблокований також акаунт іншого каналу Шуфрича – UkrLive. Канали тоді переїхали на резервні акаунти.
Наразі UkrLive продовжує роботу, а Перший незалежний веде трансляцію вже з іншого акаунту, який був створений 8 лютого, а перше відео на ньому з'явилось вночі 16 лютого.
Як повідомляв Укрінформ, у ніч проти 4 лютого платформа YouTube заблокувала канали "Перший незалежний" та UkrLive, що належать соратникам народного депутата Віктора Медведчука. Ці канали перебувають під санкціями РНБО.
У грудні 2021 року Президент України Володимир Зеленський підписав указ, яким ввів у дію рішення Ради національної безпеки й оборони від 28 грудня про санкції проти телеканалів "Перший незалежний" і UkrLive.
Санкції строком на п’ять років запроваджені проти ТОВ "Медіахолдинг Новини", створеного співробітниками закритих телеканалів Медведчука, ТОВ "Тайм Медіа" і ТОВ "Телепростір". За даними "Детектор медіа", компанії пов’язані з народними депутатами від ОПЗЖ Шуфричем і Тарасом Козаком.