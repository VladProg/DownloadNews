Американський стартап Relativity Space запустив першу в світі надруковану на 3D-принтері ракету Terran 1, яка піднялася у верхні шари атмосфери, однак не змогла вийти на орбіту через проблеми з двигуном.

Про це повідомляє СNN, передає Укрінформ.
Як зазначається, запуск ракети було здійснено зі стартового майданчика LC-16 на базі Космічних сил США на мисі Канаверал у Флориді у четвер. Перший ступінь ракети успішно відʼєднався, однак двигун, який мав рухати ракету далі, працював лише короткий час, тож залишив її без достатньої потужності для виходу на орбіту.

Компанія працювала над розробкою своєї першої ракети-носія з 2015 року. Основною ідеєю компанії є те, що можна швидко, дешево та ефективно будувати за допомогою 3D-друку.
Більшість сучасних ракет мають деякі надруковані на 3D-принтері деталі, але 85% ракети Terran 1 від Relativity виготовлено саме так.
Компанія планує використовувати ракету Terran 1 переважно для розгортання невеликих супутників на орбіті.
Ще однією розробкою стартапу є більша і багаторазова ракета Terran R. Очікується, що вона матиме здатність виводити на низьку навколоземну орбіту вантаж близько 20 тисяч кілограмів – або в 16 разів більше маси, з якою може впоратися Terran 1. Це ставить Terran R у клас "середньої важкої вантажопідйомності", що є тією ж категорією, що й ракети Falcon 9, запущені SpaceX.
Поки неясно, чи планує компанія ще раз запустити Terran 1.
Фото: Relativity Space/Trevor Mahlmann