Група вчених під керівництвом Нью-Йоркського університету Абу-Дабі (NYUAD) та Центру космічної науки Об’єднаних Арабських Еміратів створили завдяки космічному зонду Hope нову деталізовану мапу Червоної планети.

Як передає Укрінформ, про це повідомляє Space.com.
Мапа показує Червону планету очима найсучаснішої бортової системи обробки зображення Hope - Emirates Exploration Imager (EXI).
«Ми плануємо зробити нашу мапу доступною для всієї планети як частину нового та вдосконаленого атласу Марса, над яким ми працюємо. Вона буде доступна як англійською, так і арабською мовами після публікації. Ми сподіваємося, що ця доступність зробить її чудовим інструментом для дослідників, а також студентів, щоб дізнатися більше про Марс і продемонструвати можливості, які може запропонувати космічний сектор в ОАЕ», — заявив керівник групи та дослідник при NYUAD Дімітра Атрі.

Фото: NYU Abu Dhabi

Зазначається, що для того, щоб створити цю мапу, Атрі та команда взяли понад 3000 спостережень з EXI, зроблених протягом одного марсіанського року, тобто періоду, еквівалентного двом рокам на Землі, і об’єднали їх разом, щоб створити кольорову композицію.

Отримана карта показує багато основних геологічних особливостей Червоної планети у високій роздільній здатності.
Як повідомляв Укрінформ, космічний зонд «Надія» (араб. - Al Amal або англ. - Hope) Об’єднаних Арабських Еміратів був запущений у липні 2020 року.