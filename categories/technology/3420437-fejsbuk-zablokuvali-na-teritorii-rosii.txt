Роскомнагляд заблокував соцмережу "Фейсбук" на території РФ.

Про це повідомляє Інтерфакс із посиланням на відомство, передає Укрінформ.
«4 березня 2022 року ухвалено рішення про блокування доступу до мережі Facebook (належить компанії Meta Platforms, Inc.) на території Російської Федерації», - йдеться у повідомленні Роскомнагляду.
Водночас стверджується, що такий крок є "заходом у відповідь" на блокування російських медіа. Так, РКН заявляє про «дискримінацію» з боку Фейсбуку російських ЗМІ та інформаційних ресурсів, таких як пропагандистський телеканал "Звезда", РІА Новини, Sputnik, Russia Today, Лента.ру, Газета.ру.
Як повідомлялося, 24 лютого президент РФ Володимир Путін оголосив початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.