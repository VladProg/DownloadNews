У Євросоюзі попередили соцмережу TikTok про "дезінформацію", що поширюється на платформі після нападу угруповання ХАМАС на Ізраїль. У соцмережі спостерігається сплеск дезінформації про війну, в тому числі неправильно маркованих відеороликів.

Про це повідомляє ВВС, передає Укрінформ.
У ЄС надіслали листа генеральному директору компанії Шоу Зі Чу, закликавши його "терміново активізувати" зусилля і пояснити "протягом наступних 24 годин", як TikTok дотримується європейського законодавства.
У ЄС заявили, що соцмережа повинна пам'ятати про свою популярність серед молоді.
"TikTok має особливе зобов'язання захищати дітей і підлітків від насильницького контенту і терористичної пропаганди, а також від викликів смерті і потенційно небезпечного для життя контенту. DSA (Закон про цифрові послуги – ред.) встановлює дуже чіткі зобов'язання, яких TikTok повинен дотримуватися", – сказав єврокомісар з питань внутрішнього ринку ЄС Тьєррі Бретон.
У серпні 2023 року ЄС запровадив нові закони, які регулюють тип контенту, дозволеного в інтернеті. Закон про цифрові послуги вимагає від так званих "дуже великих онлайн-платформ" активно видаляти "незаконний контент" і демонструвати, що вони вжили для цього заходів на вимогу.
Угода DSA дозволяє Євросоюзу проводити перевірки і, якщо він буде незадоволений, – перейти до офіційного розслідування.
Якщо комісія вирішить, що платформа не дотримується вимог або не вирішує виявлені проблеми і ризикує завдати шкоди користувачам, можуть вжити більш радикальних заходів: великий штраф, а в крайньому разі – звернення до суддів з проханням тимчасово заборонити платформу на території ЄС.
Як повідомляв Укрінформ, Єврокомісар Бретон закликав Ілона Маска боротися з поширенням дезінформації на платформі X після атаки палестинського ісламістського угруповання ХАМАС на Ізраїль.