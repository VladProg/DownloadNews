Сьогодні Франція запускає своє перше виробництво акумуляторів для електромобілів; це значний крок у розбудові промислового сектора, де домінує Китай.

Як передає Укрінформ, про це повідомляє France24.
«Гігапідприємство» в місті Бії-Беркло належить Automotive Cells Company, яку створили французький енергетичний гігант TotalEnergies, німецький концерн Mercedes-Benz, а також американсько-європейський автовиробник Stellantis, який виробляє автомобілі відомих брендів, зокрема Peugeot, Fiat та Chrysler.
Міністр економіки Франції Бруно Ле Мер та міністри енергетичного переходу і промисловості країни візьмуть участь у церемонії відкриття об'єкта разом з офіційними особами Німеччини та Італії.
Також на заході будуть присутні керівники компаній Mercedes, Stellantis і TotalEnergies.
Як зазначається, виробництво на заводі площею в шість футбольних полів має розпочатися вже цього літа.
Розбудова акумуляторної промисловості лежить в основі плану «реіндустріалізації» Франції президента Еммануеля Макрона, причому протягом наступних трьох років на півночі країни мають запрацювати ще кілька схожих заводів.