Мобільний оператор Vodafone підключився до системи BankID Національного банку України.

Як передає Укрінформ, про це повідомляє НБУ.
"До Системи BankID НБУ підключився ще один мобільний оператор – Vodafone. Тепер громадяни України, які мають намір здійснити перенесення мобільного номера від іншого оператора до мережі Vodafone Україна, можуть зробити це дистанційно, здійснивши ідентифікацію через Систему BankID НБУ", - йдеться у повідомленні.
У Нацбанку підкреслили, що для перенесення номера достатньо мати рахунок фізичної особи в одному із 40 банків – учасників системи BankID НБУ. Дізнатися більше про таку послугу можна на офіційному сайті мобільного оператора Vodafone.
Як повідомлялося, Національний банк України на період дії воєнного стану скасував тарифи на послуги в системі BankID.
Система BankID Національного банку - державна система віддаленої ідентифікації, використовуючи яку громадяни можуть безпечно отримувати онлайн-доступ до державних, фінансових та комерційних послуг.