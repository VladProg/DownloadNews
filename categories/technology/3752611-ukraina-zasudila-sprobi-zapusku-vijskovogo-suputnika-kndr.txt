Україна рішуче засуджує застосування Північною Кореєю балістичних ракетних технологій для спроби виведення на орбіту військового супутника.

Про це заявили в МЗС України, повідомляє Укрінформ.
«Здійснений 23 серпня запуск є черговим грубим порушенням Пхеньяном міжнародного права та відповідних резолюцій Ради Безпеки ООН стосовно ядерної та ракетної програм КНДР. Україна підтримує зусилля міжнародної спільноти задля посилення тиску на Пхеньян з метою дотримання міжнародного порядку у світі та забезпечення стабільності і безпеки на Корейському півострові», - йдеться у заяві.
Як повідомляв Укрінформ, Північна Корея здійснила другу спробу запустити в космос свій військовий розвідувальний супутник, яка знову завершилася невдачею. Здійснити наступну спробу запуску супутника Пхеньян планує в жовтні.
У Сполучених Штатах закликали Північну Корею утриматися від нових спроб запуску супутників, чим вона порушує численні резолюції Ради Безпеки ООН, та закликали Пхеньян натомість зайнятися серйозною дипломатією.
Прем’єр-міністр Японії Фуміо Кішіда, після отримання повідомлення про запуск ракети КНДР, прибув до свого офісу близько 5:15 ранку й повідомив, що наразі уряд аналізує ситуацію і наявні дані, щоб встановити деталі запуску і, в першу чергу, визначити, чи була це спроба запуску супутника, чи випробування Північною Кореєю під прикриттям супутника міжконтинентальної балістичної ракети (МБР) великої дальності.
Першу спробу запустити військовий супутник-шпигун на навколоземну орбіту, яка завершилася невдачею, Пхеньян здійснив 31 травня.