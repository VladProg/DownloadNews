Служба технічного експортного контролю рф проінформувала підприємства військово-промислового комплексу про небезпеку використання антивірусних програм, розроблених у росії.

Як передає Укрінформ, про це Головне управління розвідки Міністерства оборони України повідомляє у Телеграмі.
У російському відомстві вказують, що «закордонними хакерськими угрупованнями при реалізації комп’ютерних атак на інформаційну структуру рф активно експлуатуються вразливості програмного забезпечення».
Зазначається, що головна небезпека пов’язана з використанням державними органами програмних продуктів російського «імпортозаміщення». Насамперед антивірусних програм Касперського: Kaspersky Anti-Virus, Kaspersky Internet Security, Kaspersky Total Security тощо.
Виявилося, що використання цих програм призводить до перехоплення управління комп’ютером, витоку інформації, можливості встановлення та виконання стороннього програмного коду та інше. Рівень небезпеки пов’язаний з їх використанням оцінюється від «середнього» до «критичного».
Як повідомляв Укрінформ, США попередили деякі американські компанії, що москва може використовувати програмне забезпечення Касперського для заподіяння їм шкоди.