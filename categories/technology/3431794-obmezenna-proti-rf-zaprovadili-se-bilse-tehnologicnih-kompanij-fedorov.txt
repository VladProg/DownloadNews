Віцепрем'єр - міністр цифрової трансформації Михайло Федоров оприлюднив перелік технологічних компаній, які ввели проти росії обмеження впродовж останньої доби.

Як передає Укрінформ, про це Федоров повідомив у Телеграмі.
"Ще більше tech-санкцій від компаній проти РФ. Дякуємо за підтримку України", - написав він.
За даними міністра, сьогодні офіційно почав відключення клієнтів із рф месенджер Slack. Наступні на блокування в росії - Discord, GitHub і Trello.
SSLs.com не видають та не продовжують SSL-сертифікати громадянам росії та білорусі. Продукти Nord Security Business припиняють надання послуг клієнтам, які перебувають у росії, і більше не приймають платежів від російських банків.
MoneyGram вирішила призупинити обслуговування в Росії. А також зняти комісію за переказ коштів для українців.
Publicis Groupe припинила свій бізнес та інвестиції в рф і передала права власності на свої агентства місцевому керівництву.
IAB припиняє дію ліцензій IAB у рф та білорусі.
Pure Storage призупинила всі поставки в рф та білорусь.
Games Workshop призупиняє продаж продукції Warhammer у росію.
Головний офіс Samsung (Корея) стверджує, що вони вже припинили поставки своєї продукції у рф.
Кінокомпанія Paramount призупинила роботу на території росії.
Mozilla Firefox вилучила Яндекс і Mail.ru як додаткових пошукових постачальників у випадаючому меню пошуку.
З 24 лютого в Україні триває війна з російськими загарбниками. Європейський Союз та низка інших країн, зокрема США, Канада, Австралія, Велика Британія, запровадили проти росії санкції через війну в Україні.
Станом на ранок 14 березня 209 західних компаній повністю вийшли з ринку рф та припинили взаємодію з російськими партнерами, 378 - обмежили роботу частково.