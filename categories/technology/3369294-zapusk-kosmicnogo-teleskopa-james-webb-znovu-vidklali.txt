Телескоп James Webb, який є спільним проєктом Європейського космічного агентства (ESA), NASA та Канадського космічного агентства (CSA) планують запустити не раніше 24 грудня замість 22 грудня.

Про це повідомляє Укрінформ із посиланням на Space.com.
«Команда інженерів космічного телескопа James Webb працює над проблемою зв'язку між телескопом і ракетою-носієм. Це відтермінує дату запуску не раніше п'ятниці, 24 грудня», - йдеться у повідомленні NASA.
Додаткову інформацію нададуть 17 грудня.
Вперше запуск James Webb був запланований на 2007 рік. Лише цього року його відкладали щонайменше тричі.
Спочатку старт місії James Webb планувався на 18 грудня. Спеціалісти готувалися пристикувати James Webb до адаптера ракети-носія Ariane 5, який використовується для інтеграції апарату з верхнім ступенем ракети. Проте в результаті раптового й незапланованого відстібання одного із стяжних затискачів, який утримує телескоп прикованим до адаптера, по всьому телескопу пройшла вібраційна хвиля. Через це запуск було перенесено на 22 грудня.
Як повідомлялося, космічний телескоп James Webb — американський орбітальний інфрачервоний космічний телескоп, призначений на зміну космічному телескопу «Hubble». Телескоп дозволить здійснювати широкий спектр досліджень в астрономії і космології, спостерігати деякі з найвіддаленіших подій і об'єктів у Всесвіті, таких як утворення перших галактик.
Фото: NASA