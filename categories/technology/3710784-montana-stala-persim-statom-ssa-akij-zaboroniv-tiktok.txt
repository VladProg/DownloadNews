Губернатор Монтани Грег Джанфорте підписав закон про заборону діяльності китайської компанії TikTok на території штату, щоб захистити жителів від ймовірного збору розвідувальних даних з боку Китаю.

Як передає Укрінформ, про це повідомляє Reuters.
У штаті Монтана заборонять магазинам застосунків Google і Apple пропонувати TikTok на території штату, але не накладатимуть жодних санкцій на осіб, які користуються цим додатком. Заборона набуде чинності 1 січня 2024 року.
Раніше TikTok опублікував заяву, в якій йдеться про те, що новий закон "порушує права жителів Монтани, передбачені Першою поправкою, незаконно забороняючи TikTok", і заявив, що "продовжить працювати над захистом прав користувачів у штаті Монтана і за його межами".
Керівництво застосунку, що належить китайській технологічній компанії ByteDance, не коментує, чи планує подавати позов до суду у зв'язку з рішенням влади штату.
TikTok, який налічує понад 150 мільйонів американських користувачів, зіткнувся зі зростаючими закликами американських законодавців і чиновників заборонити додаток по всій країні через занепокоєння щодо потенційного впливу китайського уряду на платформу.
Як повідомляв Укрінформ, у китайській компанії TikTok пообіцяли збільшити кількість безпекових функцій та розширити заходи перевірки фактів для боротьби у соцмережі з дезінформацією, зокрема стосовно російсько-української війни.