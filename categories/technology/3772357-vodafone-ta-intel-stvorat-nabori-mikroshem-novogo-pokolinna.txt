Британська компанія Vodafone спільно з американською компанією Intel заявила про намір створити спеціальну архітектуру чипсетів для технології Open RAN.

Про це повідомляє Reuters, передає Укрінформ.
Директор з мережевої архітектури компанії Сантьяго Теноріо підтвердив, що партнери спільно створюватимуть чипсети у своєму кампусі в іспанській Малазі.
За його словами, спочатку чипсети будуть доступні невеликим стороннім виробникам для тестування власних алгоритмів без великих фінансових витрат.
"Поєднання мережевого досвіду Vodafone з сильними сторонами Intel у розробці кремнієвої архітектури дозволить швидко створювати прототипи, перевіряти і тестувати їх, що в кінцевому підсумку призведе до більш швидкого масового виробництва чипів, необхідних для прискорення розвитку індустрії", - сказав він.
Vodafone і Orange заявили, що вони успішно здійснили дзвінки 4G з використанням технології Open RAN у місцевості поблизу Бухареста.
Крім того, Vodafone заявив, що пілотний проєкт з Nokia в Італії мав на меті довести, що рішення Open RAN від Nokia може досягти тієї ж функціональності і продуктивності, що і її спеціально побудована мережа RAN.
За їхніми словами, обидві компанії використовували в пілотному проєкті обладнання і програмне забезпечення, надане Samsung, Wind River і Dell.
Open RAN дозволяє мобільним операторам змішувати і поєднувати обладнання різних постачальників, потенційно підвищуючи гнучкість. Однак поки цей прогрес уповільнений, а на ринку мікросхем домінують рішення від Ericsson, Nokia та Huawei.
Як повідомляв Укрінформ, найбільша у світі монопрофільна незалежна компанія із виробництва напівпровідників TSMC, яка розташована на Тайвані, схвалила інвестування у 3,5 млрд євро в будівництво свого першого заводу в Європі.