У фіналі Міжнародного конкурсу комп’ютерних проєктів "INFOMATRIX – 2021" у Мексиці команда України, яку представляли 15 проєктів від 18 учнів шкіл та закладів вищої освіти, здобула 1 платинову, 4 золоті, 5 срібних і 5 бронзових медалей.

Як передає Укрінформ, про це повідомляє Міністерство освіти і науки.
У фіналі, який відбувся 1 листопада онлайн в Мексиці, взяли участь конкурсанти з 10 країн світу.
Учасники змагалися в номінаціях: програмування, апаратні пристрої, комп’ютерне мистецтво, короткометражний фільм.
Журі оцінювало не тільки якість виконання робіт, а й вміння їх презентувати англійською мовою.
“Представництво України цьогоріч було найбільшим”, - зазначили у міністерстві.
За результатами змагань платинову медаль у номінації ComputerProgrammingпроєктVirtualLab отримав учень Політехнічного ліцею НТУУ КПІ Руслан Мельник.
"INFOMATRIX – 2021" – міжнародний конкурс комп’ютерних проєктів, який об’єднує найкращих школярів, студентів і викладачів зі сфери ІТ. Україна з 2009 року виступає повноправною країною-учасницею світового фіналу INFOMATRIX.
Офіційним афілійованим партнером змагання на національному рівні є Національний еколого-натуралістичний центр учнівської молоді (НЕНЦ) Міністерства освіти і науки.
Як повідомляв Укрінформ, у жовтні міністр освіти і науки України Сергій Шкарлет відзначив переможців і лауреатів всеукраїнського конкурсу «Учитель року - 2021».