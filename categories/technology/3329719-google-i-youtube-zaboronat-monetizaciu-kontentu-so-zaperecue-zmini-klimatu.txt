Google і YouTube оголосили про нову політику, яка забороняє користувачам, що заперечують зміни клімату, мати змогу монетизувати свій контент за допомогою реклами або донатів.

Про це повідомляє Axios, передає Укрінформ.
Рекламодавцям та видавцям Google, а також авторам YouTube забороняється отримувати дохід від реклами завдяки контенту, що суперечить "усталеному науковому консенсусу щодо існування та причин зміни клімату".
"Це включає матеріали, в яких зміни клімату розглядаються як обман або шахрайство, а також твердження, які заперечують, що довгострокові тенденції засвідчують глобальне потепління і що викиди парникових газів або діяльність людини сприяють зміні клімату", - йдеться у заяві.
Водночас реклама та монетизація дозволятимуться на відео, пов'язаних з кліматом, такими як публічні дебати щодо кліматичної політики, наслідків зміни клімату та нові дослідження з цього питання.
Вважається, що це є одним із найагресивніших заходів компаній для боротьби з дезінформацією про зміну клімату.
У Google пояснюють це тим, що дедалі більше рекламодавців не хочуть, щоб реклама їхніх товарів з'являлася на відео з запереченням змін клімату.
Google почне впроваджувати нову політику наступного місяця.
Фото: Olly Curtis/Future via Getty Images