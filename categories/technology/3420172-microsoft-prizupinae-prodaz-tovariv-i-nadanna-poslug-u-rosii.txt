Американська компанія Microsoft припиняє продажі товарів і надання послуг у Росії після вторгнення її військ в Україну.

Як передає Укрінформ, про це йдеться у блозі компанії.
«Як і вся решта світу, ми в жаху, гніві та засмученні у зв’язку з зображеннями та новинами, які надходять із війни в Україні, і засуджуємо це невиправдане, неспровоковане та незаконне вторгнення Росії. Сьогодні ми оголошуємо, що призупинимо всі нові продажі продуктів і послуг Microsoft у Росії», - написав президент Microsoft Бред Сміт.
Він додав, що, крім того, компанія тісно координує та співпрацює з урядами Сполучених Штатів, Європейського Союзу та Великої Британії, а також зупиняє багато аспектів свого бізнесу в Росії відповідно до санкційних рішень вказаних урядів.
«Ми вважаємо, що ми найбільш ефективні в допомозі Україні, коли робимо конкретні кроки у координації з рішеннями, які приймаються цими урядами, і ми будемо вживати додаткових заходів», - зазначив Сміт.
24 лютого за вказівкою президента країни-агресора Володимира Путіна Росія розпочала війну із Україною. Російські війська дев'ятий день поспіль обстрілюють та знищують ключові об'єкти інфраструктури, ракети поцілюють у житлові будинки. В Україні запровадили воєнний стан та оголосили загальну мобілізацію.
Фото: Jeenah Moon/Bloomberg via Getty Images