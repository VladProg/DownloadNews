Особисті дані щонайменше ста тисяч працівників державної сфери канадської провінції Нова Шотландія були викрадені російськими кіберзлочинцями.

Як повідомляє кореспондент Укрінформу, про це під час пресконференції у Галіфаксі заявив міністр кібербезпеки й цифрових послуг Нової Шотландії Колтон Лебланк.
“Постраждали сто тисяч жителів Нової Шотландії: чинних та колишніх співробітників служби охорони здоров’я, педіатричної лікарні у Галіфаксі, а також провінційних держслужбовці. Нам ще слід зробити певну роботу і протягом цього часу ця кількість може як зрости, так і зменшитися”, - сказав Лебланк.
За його словами, кіберзлочинці отримали доступ до даних про зарплати, в тому числі банківських реквізитів, домашніх адрес та номерів державного соціального страхування.
Цей злам відбувся у рамках глобальної атаки на платформу MOVEit, у результаті якої зловмисникам вдалося заволодіти даними щонайменше ще ста тисяч британських працівників.
Відповідальність за злам взяла на себе група "Clop", яка погрожує наступного тижня опублікувати усі дані, якщо не отримує викупу. Експерти з кібербезпеки вже давно відстежують діяльність групи Clop, яка, як вважається, базується в Росії, оскільки працює переважно на російськомовних форумах.
Москву давно звинувачують у тому, що вона є надійним притулком для банд програм-вимагачів.
У 2021 році ймовірних хакерів групи Clop затримали в Україні в рамках спільної операції правоохоронців з України, США та Південної Кореї.