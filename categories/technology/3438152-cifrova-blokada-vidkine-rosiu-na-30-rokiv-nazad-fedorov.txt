Технологічні компанії і далі залишають російський ринок, в результаті цифрова блокада відкине російську федерацію на 30 років назад.

Про це віцепрем'єр-міністр – міністр цифрової трансформації Михайло Федоров написав у Телеграмі, передає Укрінформ.
«Цифрова блокада відкине росію на 30 років назад. Продовжую розповідати вам, які техкомпанії покидають ринок рф. Цей процес триває, і він невідворотний. Працюємо 24/7 над тим, щоб у рф не залишилося жодної міжнародної компанії», - заявив Федоров.
Зокрема, застосунок Netflix став недоступним росіянам у Google Play і App Store, а японська корпорація, виробник цифрової і побутової техніки Sharp призупинила поставки товарів до рф.
Credit Agricole заявив, що призупиняє діяльність у рф. Паризький банк зв’язався зі своїми міжнародними корпоративними клієнтами, щоб погодити умови призупинення послуг. Ця процедура відбудеться найближчими тижнями.
Hewlett Packard Enterprise зупинила бізнес у рф та Білорусі. Також компанія припинила надавати сервісну підтримку в цих країнах.
Європейська організація з експлуатації метеорологічних супутників EUMETSAT призупинила співпрацю з росією, ставши останнім агентством, пов’язаним із погодою, яке обмежило обмін інформацією після вторгнення рф в Україну.
Dukascopy Bank припинив видачу платіжних карток резидентам росії та всі операції з картками резидентів росії. Крім того, банк більше не проводить операції в російських рублях.
Як повідомлялось, в останні тижні Goldman Sachs Group Inc., JPMorgan Chase & Co., Deutsche Bank AG, Commerzbank AG і BNP Paribas SA також зробили певні кроки зі скорочення бізнесу у російській федерації.