У Брюсселі під час зустрічі Робочої групи НАТО - Україна зі співробітництва в галузі науки та охорони довкілля віцепрем’єр-міністр України Михайло Федоров та помічник генсека НАТО з новітніх викликів у сфері безпеки Девід ван Віл започаткували двосторонній Діалог високого рівня у сфері технологій.

Як повідомляє Укрінформ, така інформація оприлюднена сьогодні на сайті НАТО.
“Поряд із мужністю, ми віддаємо шану креативності, швидкості та інноваційності, які виявляють Збройні Сили України. НАТО буде продовжувати стояти поряд з Україною також у підтримці її інноваційних зусиль. Там, де у часи війни ентузіасти, стартапи та неурядові організації допомагають долати російську агресію сьогодні, - ми також бачимо шлях для створення потужної інноваційної екосистеми в Україні в економічному відновленні, що відбуватиметься завтра», - зауважив Девід ван Віл.
Як зазначається, започаткування Діалогу у сфері технологій дозволить поглибити вже існуюче партнерство між НАТО й Україною, обмінятися поглядами на комерційні та оборонні потреби, поділитися досвідом боротьби проти російської агресії тощо.
Як повідомлялося, Україна й НАТО створили спільну роботу з науки та охорони довкілля більше двох десятиліть тому, що дозволило досягати помітних результатів у сфері розвитку сучасних напрямків науки й технологій для зміцнення оборонних спроможностей сторін.
Фото: НАТО