США у п'ятницю запропонували винагороду до 15 млн доларів за інформацію про групу хакерів Conti, що базується в росії, яку звинувачують у кіберзлочинності по всьому світу.

Як передає Укрінформ з посиланням на Reuters, про це заявив речник Держдепартаменту Нед Прайс.
За оцінками ФБР, більш як тисяча жертв групи Conti заплатили здирникам загалом понад 150 млн доларів, зазначив Прайс.
Винагорода становить 10 млн доларів за ідентифікацію або розкриття місцезнаходження лідерів групи, а також 5 млн доларів за дані, що приведуть до арешту будь-якої особи, що вступила у змову з Conti.
Торік ФБР заявило, що ця група несе відповідальність за напади на 16 мереж у галузі медицини та швидкого реагування.
Прайс зазначив, що Conti звинувачують в атаці на сервери податкових та митних служб Коста-Ріки у квітні, що вплинуло на зовнішню торгівлю цієї країни.
У лютому група Conti почала атакувати "ворогів Кремля", якщо вони реагуватимуть на вторгнення росії в Україну.