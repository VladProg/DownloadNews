Федеральна торгова комісія США (FTC) розпочала розслідування компанії OpenAI, яка розробила чат-бот на основі штучного інтелекту ChatGPT, на предмет можливих порушень закону «Про захист прав споживачів».

Як передає Укрінформ, про це повідомляє CNN.
Цього тижня американський регулятор надіслав компанії запит на 20 сторінках.
FTC попросила OpenAI відповісти на десятки питань, починаючи від того, як вона отримує дані, які використовує для навчання своїх великих мовних моделей, і закінчуючи описом «спроможності ChatGPT створювати неправдиві заяви про реальних людей, вводити в оману або зневажати їх».
Зазначається, що розслідування регулятора було розпочато після того, як він неодноразово попереджав компанії не робити перебільшених тверджень щодо штучного інтелекту та не використовувати цю технологію в дискримінаційний спосіб.
У FTC також наголошували, що компанії, які використовують штучний інтелект, нестимуть відповідальність за будь-які оманливі дії, пов’язані з цією технологією.
Як головний національний наглядовий орган із захисту споживачів, FTC уповноважена, зокрема, виявляти порушення, пов’язані з конфіденційністю.
Як повідомляв Укрінформ, американська компанія OpenAI, яка розробила популярний чат-бот ChatGPT, заявила, що її перший офіс за кордоном буде розташовано у Лондоні, Великій Британії.