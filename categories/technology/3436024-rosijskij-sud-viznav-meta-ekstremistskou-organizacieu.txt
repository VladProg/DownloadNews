Тверський районний суд москви визнав компанію Meta «екстремістською організацією» і заборонив у росії соцмережі Facebook та Instagram, які їй належать, «за екстремістську діяльність».

Як передає Укрінформ, про це повідомляє Медуза.

"Тверський районний суд москви оголосив компанію Meta (володіє Facebook і Instagram) «екстремістською організацією» і заборонив у росії соцмережі, що їй належать, за екстремістську діяльність. Рішення суду про заборону Instagram та Facebook у росії підлягає виконанню негайно", - пише видання.


Генпрокуратура рф вимагала визнати Meta «екстремістською організацією» після того, як компанія у деяких країнах перестала видаляти в Facebook та Instagram погрози та заклики до насильства щодо російських військових, які здійснюють військову агресію щодо України, а також побажання смерті володимиру путіну та олександру лукашенку.
Як повідомлялось, 4 березня в росії заблокували Facebook, 14 березня — Instagram. Представник генпрокуратури рф говорив у суді, що російських користувачів Facebook та Instagram не каратимуть за обхід блокувань.