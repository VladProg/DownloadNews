Національне управління США з аеронавтики й дослідження космосу NASA у вівторок представило серію нових зображень та інших даних, отриманих з космічного телескопу «Джеймс Вебб», що розкривають таємниці творення Всесвіту.

Матеріали виставлені у відкритому доступі на сайті NASA, повідомляє Укрінформ.
Зокрема, агентство в вівторок оприлюднило знімки планетарної туманності Південного кільця, які раніше були недоступні для астрономів. Цю туманність створюють масиви газу та пилу, які зібралися навколо вмираючої зірки. Зображення зроблені в різних інфрачервоних підспектрах і дають можливість розгледіти нові подробиці, притаманні пізнім етапам життя зірки. Крім того, світлини показують непомітні раніше далекі галактики.

Для широкого огляду також стало доступне детальне зображення групи галактик «Квінтет Стефана». Це група з п’яти галактик у сузір’ї Пегасу, чотири з яких віддалені на 290 мільйонів світових років від Землі, а п’ята, яка має назву NGC 7320, лише на 40 мільйонів світових років. Вивчення таких «відносно близьких» галактик «допомагає вченим краще зрозуміти різні структури» у віддаленому Всесвіті та дає змогу спостерігати за злиттям і взаємодією між галактиками.

Не менш вражаючим є світлина туманності Кіля, яку в NASA охрестили «зоряними яслами» через те, що там можна побачити, як народжуються зірки. Завдяки новим можливостям і спектрам спостереження телескопу «Джеймс Вебб» вчені отримали можливість зазирати крізь космічний пил. До цього тіла у Всесвіті на ранніх стадіях формування було важко зафіксувати, однак чутливість камери нового телескопу зробила неможливе цілком доступним.

Пейзаж із «гір» та «долин» туманності Кіля, усипаних яскравими зірками, насправді є кордоном молодої сфери виникнення нових зірок під назвою NGC 3324. Найбільші «піки» на цих зображеннях мають висоту до семи тисяч світових років.
Крім того, NASA оприлюднило найдетальніший на сьогодні аналіз гігантської газової екзопланети WASP-96b у різних радіоспектрах. Ця планета, віддалена від Землі на відстань 1150 світлових років, була виявлена в 2014 році.

Вона удвічі легша за Юпітер, є гарячою газовою планетою та робить повний оберт навколо своєї зірки за 3,4 земних доби. Зокрема, телескоп виявив на WASP-96b «виразні ознаки» води, хмар і туману в атмосфері, що насправді надає вченим великий обсяг інформації для вивчення.
Як повідомляв Укрінформ, у понеділок президент США Джо Байден особисто представив одне з перших наукових зображень Всесвіту з телескопа «Джеймс Вебб», запущеного в космос у грудні минулого року.
Фото: NASA