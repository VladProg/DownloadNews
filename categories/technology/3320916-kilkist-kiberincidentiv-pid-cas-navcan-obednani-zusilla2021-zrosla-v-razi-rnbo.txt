Під час стратегічних командно-штабних навчань Збройних сил України «Об’єднані зусилля – 2021», які тривають 22-30 вересня, кількість кіберінцидентів в Україні зросла в рази.

Про це в коментарі Укрінформу повідомив заступник секретаря РНБО Сергій Демедюк, відповідаючи на запитання, чи фіксується збільшення кібератак в галузі безпеки і оборони під час стратегічних навчань «Об’єднані зусилля-2021».
«Будь-які такі заходи завжди супроводжуються кібершпіонажем і кіберагресією зі сторони наших противників. Зокрема, це Російська Федерація і держави, які підтримують її політику. Це відбувається завжди. Рівень виявлених кіберінцидентів в такі періоди зростає в рази», - сказав Демедюк і наголосив, що таке саме зростання фіксується і під час нинішніх навчань.
Як повідомляв Укрінформ, у стратегічних командно-штабних навчаннях ЗСУ «Об’єднані зусилля – 2021» беруть участь до 12 500 осіб та понад 600 одиниць озброєння і військової техніки.
Учасниками навчань «Об’єднані зусилля - 2021» також є представники збройних сил Великої Британії, Грузії, Італії, Йорданії, Канади, Латвії, Литви, Молдови, Німеччини, Польщі, Словаччини, Румунії, США, Угорщини та Швеції.
17 вересня члени Ради нацбезпеки та оборони (РНБО) проголосували за допуск міжнародних партнерів на територію України для участі в стратегічних командно-штабних навчаннях Збройних сил України «Об’єднані зусилля – 2021».