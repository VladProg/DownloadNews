Американська компанія Tesla знизила у США ціни від 4% до 9% на свої найдорожчі електричні автомобілі - Model S і Model X.

Як передає Укрінформ, про це повідомляє Reuters.
Версія Model S подешевшала на 5% - до 89 990 доларів, а ціна на Model X була знижена на 9% - до $99 990.
Зазначається, що останнє зниження цін є вже п’ятим коригуванням Tesla з початку року.
Протягом останніх місяців глава компанії Ілон Маск неодноразово заявляв, що Tesla зосередиться на зниженні цін, щоб стимулювати попит, і що вона досягла успіху у збільшенні замовлень завдяки глобальним знижкам, запровадженим у січні.
«У людей надзвичайно велике бажання мати Tesla. Обмежуючим фактором є їхня здатність купити Tesla», — сказав Маск минулого тижня на дні інвестора компанії.
У січні Tesla знизила ціни на свої автомобілі на всіх своїх ринках, пропонуючи знижки до 20%, що багато аналітиків розцінили як початок цінової війни лідера ринку електромобілів.
Як повідомляв Укрінформ, американська компанія Tesla відкликає 3 470 автомобілів моделі Model Y через те, що болти, які кріплять каркаси спинок сидінь другого ряду, можуть бути ненадійно закручені.