Пентагон має намір придбати безпілотники K8 невеликої фірми Cyberlux з Північної Кароліни й доставити їх в Україну.

Як передає Укрінформ, про це йдеться в публікації Wall Street Journal.
Фірма Cyberlux, яка протягом останніх двох десятиліть займалася виробництвом довготривалих світлодіодних ліхтарів, є новачком на ринку безпілотників. У березні минулого року вона придбала невеликого виробника дронів Catalyst Machineworks із Х'юстона, що спеціалізується на квадрокоптерах для кіно- й телеіндустрії. На вебсайті цієї компанії, сказано, що вона складається «лише з кількох людей» і що «доставкою займається одна з дружин власника».
Аби обійти бюрократію, Cyberlux звернувся до американського експерта з безпілотників. За словами генерального директора компанії Марка Шмідта, експерт зв'язав його з високопосадовцями в Києві, і в липні той відвідав Україну.
На випробувальному полігоні Cyberlux продемонструвала свій безпілотник українським офіційним особам, у тому числі головнокомандувачу Збройних сил України генералу Валерію Залужному.
Після демонстрації заступник міністра оборони України Денис Шарапов звернувся до Європейського командування Збройних сил США з проханням надати йому 1000 безпілотників K8.
Відтак Пентагон передав запит України до Командування Військово-повітряними системами ВМС, яке працює з безпілотниками. У листопаді військово-морське командування об'єднало Cyberlux з компанією суднобудівною компанією з Вірджинії Huntington Ingalls Industries, яка вже має великі контракти з Пентагоном, сказав Шмідт.
Співпраця з відомою компанією дала йому змогу оминути місяці чи роки, які могли б знадобитися невеликій фірмі, щоб прорватися крізь бюрократію військових закупівель Пентагону, яка вимагає багато рівнів погоджень і об'ємної документації.
Фото: SERHII KOROVAYNY FOR THE WALL STREET JOURNAL