Секретар Ради національної безпеки і оборони України Олексій Данілов заявив, що не користується месенджером Telegram, бо вважає його дуже небезпечним та вразливим.

Таку думку він висловив у інтерв’ю виданню «Ліга.net», передає Укрінформ.
«Ні, в мене Телеграма нема. Я вважаю, що це дуже небезпечний та вразливий месенджер. І я не визнаю анонімних речей. Коли я бачу якогось Колю228, мені треба розуміти, що це за Коля», - сказав Данілов, відповідаючи на запитання, чи користується він особисто месенджером Telegram.
Водночас Секретар РНБО наголосив, що «Telegram – це системи впливу, де люди за гроші починають просувати ті чи інші речі. Це не про журналістику, це про вплив».
«З точки зору національної безпеки це дуже-дуже небезпечна річ. Я не проти того, щоб існували месенджери, але я би хотів, щоб за кожним цим ніком була цілком зрозуміла людина», - зазначив Данілов.
На уточнення, чи планує влада якимось чином заборонити Telegram, секретар РНБО відповів: «Ну, уявляєте собі, зараз М'ячеславович каже, що ми плануємо заборонити Telegram. Уявляєте, які інвестиції люди зробили? Там цілі табори сидять, які вклалися у все це обладнання, купують сімки».
Також Данілов додав, що «якщо до нас надійдуть документи відповідних служб, які мають на це право, – повірте, за нами не забариться».
«Ви мене запитали, чи користуюсь я Телеграмом. У мене навіть такого додатку немає в жодному моєму пристрої. Це дуже вразливий додаток. Через нього в 99% випадків сидять у вашому телефоні за потреби.
Тому у мене його немає і ніколи не було», - відповів секретар РНБО на запитання про його власну думку щодо заборони Telegram.
Як повідомлялося, раніше заступниця директора Internews в Україні Оксана Майдан на пресконференції в Укрінформі, презентуючи результати дослідження «Українські медіа: ставлення та довіра у 2023 році» сказала, що Українці під час війни отримують новини переважно із соціальних мереж, зокрема з Телеграму.