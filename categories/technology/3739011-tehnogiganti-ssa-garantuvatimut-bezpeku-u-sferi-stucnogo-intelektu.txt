Президент США Джо Байден заявив, що низка найбільших технологічних компаній, включаючи Amazon, Google, Meta і Microsoft, взяли на себе зобов'язання вжити безпекових заходів у сфері штучного інтелекту (ШІ), розроблених за посередництва Білого дому.

Про це повідомляє Голос Америки, передає Укрінформ.
За словами Байдена, ці зобов'язання є важливим кроком на шляху до управління величезними можливостями та ризиками, пов'язаними з новою технологією.
Добровільні зобов'язання, взяті сімома американськими компаніями, мають гарантувати безпеку ШІ-продуктів ще до їхнього випуску.
Деякі зобов'язання передбачають нагляд за роботою комерційних систем штучного інтелекту, але не уточнюється, хто проводитиме аудит технології.
«Ці зобов'язання – багатообіцяючий крок, але попереду ще багато спільної роботи», - заявив глава Білого дому.


Системи генеративного штучного інтелекту, здатні створювати тексти, зображення та інші медіадані, що практично не відрізняються від створюваних людиною, викликають захват у багатьох людей. Проте одночасно виникла стурбованість з приводу їхньої здатності вводити людей в оману та поширювати дезінформацію.
Чотири технологічні гіганти, а також компанія OpenAI – розробник чат-бота ChatGPT – та стартапи Anthropic та Inflection взяли на себе зобов'язання проводити тестування, у тому числі незалежними експертами, для захисту від основних ризиків, включаючи біологічну та кібербезпеку.
Як повідомляв Укрінформ, дослідники з Іонічного університету (Греція) успішно створили 10 найсучасніших біобанків на основі штучного інтелекту.