У США винайшли нове екологічно чисте біопаливо, його виготовляють з коров'ячого молока.

Про це повідомляє Automotive News, передає Укрінформ.
Біопаливо розробили власники молочних ферм зі штату Мічиган. Виготовляють його з молочного пермеату - побічного продукту фільтрації молока.
Пермеат містить лактозу, а також вітаміни та мінерали. Його можна переробляти у низьковуглецевий етиловий спирт.
Саме такий біоетанол можна використовувати як пальне для бензинових двигунів внутрішнього згоряння. Він підходить як для легкових, так і для вантажних машин, а вихлоп від такого пального містить дуже мало шкідливих речовин.
Американські фермери підписали угоду з канадською винокурнею Dairy Distillery про будівництво великого заводу з переробки молочного пермеату в біоетанол. Підприємство зможе випускати по 8,3 мільйона літрів пального на рік.
Як повідомляв Укрінформ, міністри клімату та енергетики країн G7 зобов’язалися прискорити поступову відмову від викопного палива задля досягнення нульового викиду вуглекислого газу не пізніше 2050 року.