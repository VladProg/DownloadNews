Штучний інтелект є тією сферою, яка дуже швидко розвивається як в економічному плані, так і плані національної безпеки, тому Україні варто приділяти їй більше уваги.

На цьому наголосила голова Української фундації безпекових студій Юлія Каздобіна у коментарі кореспонденту Укрінформу.
«У таких країнах, як США, Китай, Індія, Росія дуже велику увагу приділяють розвитку штучного інтелекту. Понад 60 держав ухвали стратегічні документи із питань розвитку штучного інтелекту. Україна також є серед них. Кабінет Міністрів у травні минулого року затвердив план заходів щодо реалізації Концепції розвитку штучного інтелекту на 2021-2024 роки. На жаль, вже є відставання за певними індикаторами у його втіленні. Але це має бути для нас пріоритетом, тому що Україна має доволі розвинений власний ринок», - сказала Каздобіна.
Вона навела дані аналітичної компанії GlobalData, згідно з якими ринок продуктів штучного інтелекту значно зросте у найближчі пару років. За прогнозом цієї компанії, ринок ШІ у 2024 році становитиме 52 млрд доларів, в той час, як у 2019 році він складав 28 млрд доларів.
«Крім того, штучний інтелект важливий й у сучасному озброєнні. Є системи озброєння із вбудованим ШІ. Його алгоритми можуть набагато швидше реагувати, аналізувати інформацію та можуть керувати новітніми видами зброї», - додала голова Української фундації безпекових студій.
Каздобіна водночас звернула увагу й на низку ризиків, які несе ШІ. Зокрема, це втручання у приватне життя людини, можливості масового спостереження з боку держави. Вона навела приклад, коли штучний інтелект, який застосовувала компанія Amazon, автоматично відкидав резюме жінок. Оскільки при попередньому пошуку співробітників компанія надавала перевагу чоловікам, ШІ на основі попередніх даних «зробив висновок», що чоловіки кращі.
«Важливо вивчати, як це працює, які є позитивні та негативні сторони. При цьому держава має захищати права людини та суспільний інтерес, має встановлювати певні обмеження», - додала Каздобіна.
Оскільки, відзначила вона, ШІ розвився у приватному секторі без втручання держави, а від втручання держави часто очікують перепон для розвитку, є певна недовіра у цій сфері. «Але ж довіра є важливою для подальшого розвитку, потрібна взаємодія, щоб вийти хоча б на спільне розуміння проблем, які стоять, та на спільне їх вирішення. Якщо ми, як держава, хочемо рухатися далі, то нам треба працювати над цією довірою», - додала голова Української фундації безпекових студій.
Як повідомляв Укрінформ, у грудні 2021 року експерти Української фундації безпекових студій, Національного інституту стратегічних досліджень та Експертного комітету з питань розвитку штучного інтелекту започаткували проєкт, результатом якого стане дослідження та розробка рекомендацій щодо розвитку штучного інтелекту (ШІ) та розбудови інфраструктури публічного управління у сфері штучного інтелекту.
У межах проєкту фахівці досліджують європейський досвід регулювання та розбудови інфраструктури публічного управління у сфері ШІ. Згодом вони проведуть три відкриті вебінари для широкої аудиторії, розроблять рекомендацій для уряду, а також проведуть консультацій зі стейкхолдерами з метою їх удосконалення.
Кінцевий результат роботи буде представлено широкій аудиторії в межах круглого стола на базі НІСД. Рекомендації буде надано Міністерству цифрової трансформації.