Три китайських космонавти, першими відправлені на орбіту для будівництва космічної станції, завершили свою тримісячну місію і благополучно повернулися на Землю в п'ятницю.

Про це повідомляє Укрінформ із посиланням на Сіньхуа.
Капсула пілотованого космічного корабля "Шеньчжоу-12", що повертається, на борту якої перебували космонавти Не Хайшен, Лю Бомін і Тан Хунбо, приземлилася на посадочний майданчик "Дунфен" в автономному районі Внутрішня Монголія (Північний Китай), повідомили у Канцелярії програми пілотованої космонавтики Китаю.

Всі троє космонавтів жили і працювали у "Тяньхе" протягом 90 днів, що є найтривалішим перебуванням китайських тайкунавтів у космосі.

Як повідомляв Укрінформ, китайський космічний корабель "Шеньчжоу-12", на борту якого знаходяться китайські тайконавти Не Хайшен, Лю Бомін і Тан Хунбо, відокремився від основного модуля космічної станції у четвер о 8:56 ранку за пекінським часом.
"Шеньчжоу-12" зістикувався на орбіті зі станцією «Тяньгун» 17 червня. Для КНР це дев'ятнадцятий політ корабля з космонавтами з початку реалізації програми пілотованих польотів у космос, а також перша пілотована місія на орбітальну станцію, яка ще будується.
Для завершення будівництва станції "Тяньгун" необхідно 11 запусків і трохи більше року.
Фото: Сіньхуа