Через застосунок «Повітряна тривога» можна задонатити на сенсори для удосконалення роботи української ППО.

Про це у Телеграмі повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
За інформацією Федорова, застосунком «Повітряна тривога» регулярно користуються понад 6 мільйонів людей. Цього року завдяки їхній підтримці вдалося зібрати понад 10 млн грн на дрони для українських захисників у межах ініціативи Марка Гемілла.
Тепер у застосунку відкрито новий збір - «Безпечне небо», амбасадором якого виступив Тімоті Снайдер.
«Не менш амбітну ціль ставимо і зараз: система сенсорів, на яку збирає наш амбасадор Тімоті Снайдер, допоможе виявляти в повітрі ракети й дрони та прогнозувати їхній маршрут. А отже зробить роботу української ППО ще ефективнішою», - зауважив Федоров.
Щоб долучитися до збору, потрібно натиснути на банер у застосунку «Повітряна тривога» або зробити внесок на сайті United24.
Як повідомлялося, у межах благодійного проєкту WargamingUnited від творців популярної гри World of Tanks зібрано вже понад 1 мільйон доларів для придбання реанімобілів українським медикам.
Фото ілюстративне