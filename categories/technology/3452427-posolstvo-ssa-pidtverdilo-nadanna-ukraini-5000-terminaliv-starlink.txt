Агентство США з міжнародного розвитку (USAID) надало уряду України 5 тис. супутникових терміналів Starlink.

Про це повідомило посольство США в Україні у Фейсбуці, передає Укрінформ.
«На основі державно-приватного партнерства з компанією Space X, USAID надало уряду України 5 тис. супутникових терміналів Starlink, які забезпечать доступ до Інтернету і необмежені можливості для отримання та передачі даних з будь-якої точки на території країни», - зазначило представництво.
Посольство наголосило, що завдяки супутниковим терміналам державні посадовці та ті служби, які надають громадянам критично важливі послуги, зможуть під час російської агресії підтримувати зв'язок у межах України та із зовнішнім світом.

Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету.
Ілон Маск активував послуги Starlink для України в лютому й розпочав постачання терміналів.
Раніше ЗМІ повідомляли, що уряд США забезпечить фінансування та доставку в Україну 5 тис. терміналів супутникового Інтернету Starlink компанії SpaceX Ілона Маска.