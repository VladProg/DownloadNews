Японська компанія Toyota встановила новий рекорд з виробництва та продажів автомобілів за підсумками останніх 12 місяців.

Як передає Укрінформ, про це повідомляє Kyodo News.
За даними компанії, її світові продажі за останні 12 місяців зросли на 1% - до 9,61 мільйона автомобілів, а світовий випуск зріс на 6,5% - до 9,13 мільйона.
Зазначається, що рекордні показники оприлюднені у той час, як Toyota прискорює свою трансформацію під керівництвом нового президента.
Під час першої зміни керівництва компанії за 14 років Кодзі Сато, колишній керівник підрозділу Lexus, цього місяця змінив нащадка родини-засновника Toyota Акіо Тойоду.
Хоча більшість поточних продажів Toyota складається з гібридних і бензинових автівок, Сато заявив, що компанія збільшить реалізацію електромобілів у рамках переходу до ширшого асортименту транспортних засобів, які зменшують викиди вуглецю.
Як повідомляв Укрінформ, компанія Toyota Motor Corp. заявила, що випустить 10 нових моделей електромобілів до 2026 року.