Додаток російського «Альфа-банку» більше недоступний для завантаження й оновлення в магазині App Store через санкції.

Як передає Укрінформ, про це повідомив віцепрем’єр-міністр - міністр цифрової трансформації Михайло Федоров у Телеграмі.
«Слідом за «Сбербанком» з App Store видалили застосунок «Альфа-банку»,- повідомив Федоров.
Як повідомлялося, США, ЄС та інші країни запровадили та продовжують запроваджувати санкції проти росії. Додаток «Сбербанк онлайн» більше недоступний для завантаження й оновлення в магазині App Store через санкції.
Мінфін США запровадив заходи, які повністю блокують роботу російського Альфа-Банку, який є четвертою за своїми активами банківською установою в росії, а також шести пов’язаних з ним установ у росії, Нідерландах, Казахстані й на Кіпрі.
У Національному банку України наголосили, що санкції, які міжнародна спільнота запровадила проти російського Альфа-банку, не стосуються АТ "Альфа-банк" (Україна).