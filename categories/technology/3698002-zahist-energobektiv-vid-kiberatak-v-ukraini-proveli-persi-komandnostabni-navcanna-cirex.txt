В Україні провели перші командно-штабні навчання зі стійкості критичної інфраструктури Critical Infrastructure Resilience Exercises (CIREX), які розроблені на базі методичних рекомендацій Агентства США з питань кібербезпеки та захисту інфраструктури (CISA).

Про це повідомив заступник голови Державної служби спеціального зв'язку та захисту інформації Олександр Потій, передає Укрінформ з посиланням на пресслужбу відомства.
Зазначається, що Державна служба спеціального зв'язку та захисту інформації України за підтримки проєкту USAID «Кібербезпека критично важливої інфраструктури України» провела перші командно-штабні навчання зі стійкості критичної інфраструктури Critical Infrastructure Resilience Exercises (CIREX), розроблені на базі методичних рекомендацій Агентства США з питань кібербезпеки та захисту інфраструктури (CISA).
«Це перші командно-штабні навчання, які ми проводимо в межах співпраці з CISA та з урахуванням нових рішень уряду, якими затверджено єдину систему заходів із реагування на кіберінциденти та рівні їхньої критичності, що розроблені фахівцями Держспецзв’язку. Далі у планах — опрацювання під час подібних навчань всього спектру викликів, перед якими постають оператори об’єктів критичної інфраструктури», - зазначив він.
Головна ціль CIREX полягала в опрацюванні питань протистояння кіберзагрозам та координації зусиль у відбитті кібератак. Участь у навчанні взяли представники енергетичного сектору, які протягом дня відпрацьовували механізми реагування на кібератаки типу Ransomware (програм-здирників відповідно до чинної таксономії кіберінцидентів).
«Наше завдання – посилення спроможностей у побудові ефективної національної системи захисту критичної інфраструктури. Це особливо важливо зараз, коли росія цілеспрямовано атакує українські об’єкти, від яких залежить нормальне життя мільйонів українців», - додав Потій.
Як повідомлялось, 4 квітня 2023 року Кабінет Міністрів затвердив Порядок реагування на кіберінциденти та кібератаки, який спрямований на посилення кібербезпеки в Україні.