Компанія Samsung Electronics Co. заборонила співробітникам використовувати генеративні інструменти штучного інтелекту (ШІ).

Як передає Укрінформ, про це повідомляє Bloomberg.
«Інтерес до генеративних платформ штучного інтелекту, таких як ChatGTP, зростає як всередині, так і ззовні. Хоча цей інтерес зосереджений на корисності та ефективності цих платформ, також зростає занепокоєння щодо ризиків для безпеки, які створює генеративний ШІ», – зазначено у записці компанії до співробітників.
Згідно з документом, компанія стурбована тим, що дані, які передаються на платформи ШІ, включаючи Google Bard і Bing, зберігаються на зовнішніх серверах. Це ускладнює їх відновлення та видалення, і врешті-решт вони можуть бути розкриті іншими користувачами.
У записці також йдеться про те, що у квітні інженери Samsung випадково «злили» внутрішній вихідний код, завантаживши його у ChatGTP. Чого саме стосувалася ця інформація, невідомо.
Нові правила Samsung забороняють використання генеративних систем ШІ на комп’ютерах, планшетах і телефонах, що належать компанії, а також у її внутрішніх мережах. Водночас нова політика не впливає на пристрої компанії, які продаються споживачам.
Samsung попросила співробітників, які використовують інструменти ШІ на особистих пристроях, не надавати жодної інформації, пов’язаної із компанією, або особистих даних, які можуть розкрити її інтелектуальну власність. У разі порушення нової політики, працівники можуть бути звільнені.
Водночас компанія створює власні внутрішні інструменти ШІ для перекладу та узагальнення документів, а також для розробки програмного забезпечення. Samsung також працює над способами блокування вивантаження конфіденційної інформації компанії до зовнішніх служб.
Як повідомляв Укрінформ, італійська служба захисту конфіденційності заблокувала чат-бот штучного інтелекту ChatGPT, звинувативши його у незаконному зборі особистих даних італійських користувачів.