Американський виробник безпілотників Skydio презентував новий дрон Skydio X10 із новими можливостями роботи штучного інтелекту.

Як передає Укрінформ, про це повідомляє DroneDJ.

Новий безпілотник X10, по суті, став наступником дрона Skydio X2, але названий саме так, оскільки компанія обіцяє «10-разове покращення обчислювальної потужності апарату порівняно з попереднім поколінням».
Дрон оснащений навігаційними камерами, які усувають будь-які сліпі зони, дозволяючи X10 впевнено літати навіть у середовищах, де відключений GPS або є високі електромагнітні випромінювання.
Також новий двигун Spatial AI дозволяє створювати карти середовища в реальному часі та повністю автоматизоване моделювання. Таким чином, користувачі можуть ефективно створювати 2D-карти та 3D-моделі на борту в режимі реального часу.





X10 оснащено трьома спеціальними камерами, серед них 48-мегапіксельна зум-камера, яка здатна зчитувати номерні знаки на відстані 250 метрів, 50-мегапіксельна камера, що може виявляти надзвичайно дрібні деталі, як-от тріщини в 0,1 мм у бетоні.
Максимальний час польоту становить 40 хвилин. Вартість одного екземпляра поки що невідома.
«X10 — це відображення всього, чого ми навчилися від наших клієнтів за останні три роки. Це технологічна основа з десятиріччям досліджень і розробок, а також робота неймовірно талановитої та відданої команди Skydio», - заявив гендиректор компанії Адам Брай.
Як повідомляв Укрінформ, китайська компанія DJI презентувала новий безпілотник DJI Air 3, який має дві камери з роздільною здатністю у 4K.