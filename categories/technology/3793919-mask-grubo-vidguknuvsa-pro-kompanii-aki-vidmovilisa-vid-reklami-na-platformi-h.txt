Американський бізнесмен, власний соцмережі Х Ілон Маск грубо відгукнувся про компанії, які відмовились від розміщення реклами на цій платформі після його антисемітських заяв.

Про це повідомляє The New York Times, передає Укрінформ.
Зокрема, на саміті DealBook у Нью-Йорку в середу Маск вибачився за свій допис, у якому він підтримав антисемітську теорію змови, але заявив, що рекламодавці намагалися його "шантажувати". Його послання до цих брендів було простим: "Не рекламуйте", він кілька разів використав ненормативну лексику щодо рекламодавців.
Маск визнав, що через тривалий бойкот соцмережа Х може збанкрутувати, проте припустив, що в краху громадськість звинувачуватиме бренди, а не його.
Мільярдер додав, що, озираючись назад, він не повинен був відповідати на той конкретний допис, і "повинен був написати більш докладно, що я мав на увазі".
"Я віддав заряджену рушницю тим, хто мене ненавидить, і тим, хто є антисемітом, і за це я дуже шкодую", - додав мільярдер.
Як повідомляв Укрінформ, кілька великих американських компаній, зокрема, Apple та Disney, заявили, що зупиняють свою рекламу на платформі X (колишній Twitter), після того, як власник компанії Ілон Маск підтримав у соцмережі антисемітський допис.
Через це компанія, що належить Маску, до кінця року може втратити до $75 млн доходу від реклами.
Після звинувачень в антисемітизмі Маск здійснив поїздку до Ізраїлю, де зустрівся з президентом Ізраїлю Ісааком Герцогом.
Фото: Getty Images