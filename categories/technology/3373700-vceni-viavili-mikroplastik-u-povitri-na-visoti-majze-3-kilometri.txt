Вчені з Національного центру наукових досліджень Франції (CNRS) взяли проби повітря на висоті 2877 метрів над рівнем моря в обсерваторії Пік-дю-Міді у французьких Піренеях та виявили там частинки мікропластику.

Як передає Укрінформ, про це повідомляє The Guardian.
Як зазначається, ця обсерваторія вважається "чистою станцією" через обмежений вплив на неї місцевого клімату та навколишнього середовища.
Там вчені тестували 10 000 кубометрів повітря на тиждень у період з червня по жовтень 2017 року і виявили, що всі зразки містять мікропластик.
Використовуючи дані про погоду, вони розрахували траєкторії різних повітряних мас і виявили джерела аж у Північній Африці та Північній Америці.
За словами головного автора дослідження Стіва Аллена із Університету Далхаузі в Канаді, ці частинки мікропластику подолали такі великі відстані тому, що потрапили високо в атмосферу. Як тільки вони потрапили в тропосферу, їх віднесло дуже швидкими повітряними масами.
Дослідження також вказують на джерела мікропластику в Середземному морі та Атлантичному океані.
"Частинки пластику з морських джерел піднімаються дуже високо в повітря, а це означає, що пластик не тоне, він рухається планетою в нескінченному циклі", — зазначив Аллен.
Хоча виявлена кількість мікропластику і не становить загрози для здоров'я людини, все ж таки ці частинки настільки маленькі, що їх можуть вдихати люди, наголосила співаторка дослідження Деоні Аллен. І їхня присутність на такій захищеній від забруднення території змушує замислитися, додала вона.
За словами вчених, нові дані показують, що утилізація пластику шляхом відправлення за кордон є хибною стратегією. Він все одно повернеться.
Як повідомляв Укрінформ, вчені Інженерної школи Джорджа Р. Брауна при американському Університеті Райса стверджують, що мікропластик у навколишньому середовищі є сприятливим місцем для розмноження бактерій, стійких до антибіотиків.


Фото: Photononstop/Alamy