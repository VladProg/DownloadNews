Південнокорейська компанія Hyundai Motor Co. заявила про інвестування 109,4 трильйона вон ($85,4 мільярда) до 2032 року, щоб забезпечити лідируючу позицію на світовому ринку електрокарів.

Як передає Укрінформ, про це повідомляє Yonhap.
У компанії заявили, що із запланованих інвестицій Hyundai витратить 35,8 трлн вон на електрифікацію авто, включаючи розробку акумуляторів, а решту буде вкладено в розробку модульної архітектури наступного покоління електромобілів і розширення потужностей виробництва електромобілів.
Зазначається, що відповідно до середньо- та довгострокової бізнес-стратегії Hyundai під назвою Hyundai Motor Way, компанія планує розробити інтегровану модульну архітектуру та спеціалізовану платформу для електрокарів другого покоління, яка замінить існуючу електричну глобальну модульну платформу E- GMP.
У липні Hyundai планує представити свою першу високопродуктивну модель електромобіля IONIQ 5 N на внутрішньому ринку, а рамках розширення власної лінійки електромобілів.
У Hyundai також заявили, що для ефективного реагування на зростаючий попит електромобілів компанія не лише будує нові заводи, але й використовує свої існуючі заводи з виробництва двигунів внутрішнього згоряння.
Нині ж компанія виробляє електромобілі на своїх заводах у Сполучених Штатах, Південній Кореї, Чехії та Індії, і планує переобладнати додаткові лінії залежно від потреб ринку.
Як повідомляв Укрінформ, на початку червня південнокорейський автовиробник Hyundai презентував новий спортивний позашляховик Palisade.
Фото: Yonhap