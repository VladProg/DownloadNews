Компанія Марка Цукерберга Meta Platforms запустить вебверсію Theards – конкурента соцмережі Х (колишній Твіттер), на початку цього тижня.

Про це повідомляє The Verge, передає Укрінформ.
Джерела видання The Wall Street Journal, знайомі з планами Meta, сказали, що вебверсія буде запущена на початку цього тижня, хоча плани запуску ще не остаточні та можуть змінитися.
Голова Instagram Адам Моссері повідомив у п’ятницю, що вебверсія Threads буде запущена незабаром і вже тестується в Meta.
На початку серпня Цукерберг заявляв, що компанія працює над додаванням цієї функції разом із покращеним пошуком і що вона буде готова за «наступні кілька тижнів». Наразі користувачі Threads можуть шукати профілі інших, однак не можуть шукати публікації за ключовими словами.
Як повідомляв Укрінформ, на початку липня компанія Meta запустила текстовий сервіс Threads, створений для обміну текстовими повідомленнями, який, як очікується, має скласти конкуренцію соцмережі Маска – Х (колишній Твіттер). Threads має інформаційну панель, подібну до тієї, що є у Х.
Програма доступна для завантаження в магазинах App Store та Google Play.
Вона дуже швидко набрала популярності – за півтора місяця після запуску в ній зареєструвалися понад 100 мільйонів користувачів.
Компанія Ілона Маска пригрозила подати до суду на Meta Platforms через запущену платформу Threads. Юрист Х Алекс Спіро у листі, надісланому главі Meta Марку Цукербергу, звинуватив Meta в тому, що вона найняла колишніх співробітників соцмережі Х, які нібито мали і продовжують мати доступ до комерційних таємниць соцмережі та іншої конфіденційної інформації.