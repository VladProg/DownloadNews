Американський мільярдер Ілон Маск, якого звинувачують у посиленні антисемітизму у соцмережі Х, прибув у понеділок до Ізраїлю.

Про це повідомляє Reuters з посиланням на дані авіаційного трекера, передає Укрінформ.
Очікується, що сьогодні він зустрінеться з президентом Ізраїлю Ісааком Герцогом, а також ізраїльтянами, родичів яких утримують бойовики ХАМАС у Газі. В офісі Герцога напередодні підтвердили заплановану зустріч і зазначили, що в ході розмови президент підкреслить необхідність вжиття заходів для боротьби «зі зростаючим антисемітизмом в Інтернеті».
За даними ізраїльських ЗМІ, Маск також зустрінеться з прем'єр-міністром Беньяміном Нетаньягу. Остання їхня зустріч відбулася у Каліфорнії 18 вересня. Тоді прем’єр закликав підприємця знайти баланс між захистом свободи слова і боротьбою з мовою ненависті на платформі Х. У відповідь Маск заявив, що він проти антисемітизму і всього, що «сприяє ненависті та конфлікту».
Офіс Маска не коментував інформацію про його візит в Ізраїль.
Як повідомляв Укрінформ, 15 листопада Маск підтримав і відповів на допис, у якому йшлося, що єврейські громади «просувають саме той тип ненависті до білих, які хочуть, щоб люди припинили використовувати проти них».
За кілька днів організація Media Matters опублікувала звіт про те, що на платформі Х реклама великих брендів з'являлася поруч із публікаціями, котрі прославляють Адольфа Гітлера і нацистську партію.
Фото: Getty Images