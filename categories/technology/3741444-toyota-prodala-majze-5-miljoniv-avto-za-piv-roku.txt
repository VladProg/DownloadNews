Японський автовиробник Toyota Motor продав 4,9 млн автомобілів у першій половині 2023 року, що на 5,1% більше порівняно з аналогічним періодом роком раніше.

Як передає Укрінформ, про це повідомляє Reuters.
Продажі Toyota в Японії зросли на 33,2% - до 878 215 одиниць за цей період порівняно з роком раніше, тоді як продажі у США впали на 0,7% - до трохи більше 1 мільйона автомобілів, а в Азії знизилися на пів відсотка - до приблизно 1,5 мільйона авто.
Зазначається, що у червні глобальні продажі Toyota зросли на 10% - до 898 947 авто, завдяки зростанню попиту, зокрема, на електрифіковані транспортні засоби, такі як гібриди, на ключових ринках, таких як США та Європа.
Також у червні Toyota продала 10 191 електромобіль по всьому світу, включно з брендом Lexus, з них близько 5 000 продали в Китаї.
Таким чином загальна кількість електромобілів, проданих у першій половині 2023 року, становить 46 171.
Як повідомляв Укрінформ, GM Korea Co., південнокорейський підрозділ General Motors Co., випустив оновлений компактний позашляховик Trailblazer у Південній Кореї.