Кібератака на українську телекомунікаційну компанію "Укртелеком" відбувалась у два етапи.

Як передає Укрінформ, про це повідомляє пресслужба Державної служби спеціального зв’язку та захисту інформації України у Телеграмі.
Зазначається, що першою була стадія дослідження (discovery). Цю атаку проводили з нещодавно тимчасово окупованої росіянами української території. Хакери використали для розвідки скомпрометований обліковий запис співробітника компанії. І на першому етапі намагалися скомпрометувати й інші облікові записи співробітників.
Під час кібератаки хакери намагались проаналізувати, як влаштована ІТ-інфраструктура провайдера. Команда SOC Укртелеком швидко зафіксувала й усунула цю кібератаку.
Другим етапом стала кібератака 28 березня, під час якої хакери намагались вивести з ладу обладнання та сервіси компанії, а також отримати контроль над мережею та обладнанням Укртелекому. Були вчинені спроби змінити паролі від облікових записів працівників компанії, обладнання, фаєрволів.
Друга спроба атакувати інфраструктуру була зафіксована протягом 15 хвилин від початку, і ІТ-фахівці Укртелекому невідкладно вжили заходів з протидії кібератаці. Для захисту критичної інформаційної інфраструктури, а також безперервного надання послуг військовим та критичній інфраструктурі країни Укртелеком тимчасово обмежив доступ до послуг приватним користувачам та бізнесу. Трафік у мережі упав до 13% від нормального режиму функціонування мережі.
Доступ до інтернету для клієнтів почали відновлювати ввечері 28 березня. Наступного дня сервіси Укртелекому стали майже повністю доступними для всіх споживачів.
Укртелеком попередив про кібератаку Держспецзв'язку та координувався з фахівцями служби під час її усунення. До ліквідації наслідків кібератаки були залучені як вітчизняні, так і міжнародні партнери провайдера, зокрема Cisco, Microsoft та ISSP.
“Швидкість, з якою була усунена ця кібератака, свідчить про високу стійкість мережі та професійність команди Укртелекому”, – заявив заступник голови Держспецзв'язку Віктор Жора.
Відповідно до поточних результатів розслідування, внаслідок кібератаки дані користувачів не постраждали і не були скомпрометовані. Розслідування кіберінциденту триває. Наразі немає атрибутів, за якими кібератаку можна було б пов'язати з певним хакерським угрупованням.
“Укртелеком як частина критичної інформаційної інфраструктури України постійно перебуває в центрі уваги хакерів. Ми спостерігаємо зростання кількості кібератак на нашу інфраструктуру від самого початку вторгнення в Україну. Атака, яка відбулась 28 березня, була потужною та складною”, – розповів СІО Укртелекому Кирило Гончарук.
Як повідомляв Укрінформ, 28 березня на IT-інфраструктуру Укртелекому була здійснена потужна ворожа кібератака. Для збереження мережевої інфраструктури та продовження надання сервісів Збройним силам України, іншим військовим формуванням та користувачам критичної інфраструктури Укртелеком тимчасово обмежив надання послуг для більшості приватних користувачів. Того ж дня атака була нейтралізована.