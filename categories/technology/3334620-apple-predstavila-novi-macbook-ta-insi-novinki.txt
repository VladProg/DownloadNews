Американська компанія Apple провела жовтневу презентацію, на якій представила довгоочікувані оновлені лептопи MacBook Pro на революційних процесорах, «недорогі» навушники AirPods 3, оновлені міні-колонки, а також іншу продукцію.

Показ відбувся в режимі онлайн у понеділок, 18 жовтня, й транслювався на офіційному веб-сайті та YouTube-каналі Apple, передає Укрінформ.

Перед презентацією головного продукту - макбуків, які компанія вирішила залишити наостанок, інженери Apple докладно розповіли про новітні чіпи, на базі яких побудовані нові моделі - M1 PRO та M1 MAX.



Так, M1 PRO оснащений 10 ядрами процесору, 33,7 мільярдами транзисторів, до 32 ГБ вбудованої оперативної пам’яті та здатний обробляти до 200 Гб за секунду. Його характеристики на 70% переважають дані останнього процесору M1 від Apple, який донедавна обходив переважну більшість розробок конкурентів.
«Просунутіший» чіп M1 MAX отримав більш вражаючі характеристики. Він також обладнаний 10 ядрами, однак має оперативку до 64 ГБ, 57 мільярдів транзисторів та можливість обробки 400 Гб за секунду. Він учетверо обходить минулорічний M1.

Оновлені ноутбуки MacBook Pro, які стали основними й довгоочікуваними новинками на жовтневій презентації «яблучної» компанії отримали робочі діагоналі 16,2 і 14,2 дюймів. Спочатку в компанії розповіли про зовнішні зміни. По-перше, вони стали компактнішими – їхня товщина у складеному стані наразі становить 17 мм та 15,5 мм відповідно. Моделі отримали чорну клавіатуру у форм-факторі Magic Keyboard та позбавились Touch Bar, яка в попередніх моделях так і не отримала переважної підтримки. Крім того, нові макбуки обладнані додатковими (крім USB-C) портами для підключення зовнішніх пристроїв, у тому числі HDMI, SD, Thunderbolt, 3,5 мм входом для аудіо-гаджетів.
Лептопи також мають покращені фронтальні камери, посилену (в 9 і 13 разів) за рахунок нових чипів здатність обробляти відео, а також підвищений заряд акумуляторів. Тепер 14-дюймовий ноутбук може відтворювати до 17 годин відео, а 16-дюймовий – до 21 години з можливістю швидкої підзарядки до 50% за 30 хвилин. Змінилися також дисплеї, тепер там стоїть технологія mini-LED з підтримкою до 120 Гц.
Вартість моделей стартує від 1999 доларів за меншу версію та 2499 доларів за 16-дюймовий макбук у США.

Під час презентації Apple також продемонструвала навушники AirPods 3, які ззовні нагадують попередню версію серії Pro, однак мають дещо урізані характеристики. Новий продукт може працювати до шести годин від однієї зарядки та приблизно 30 годин з кейсом. Вони також мають можливість просторового звучання та невисоку в порівнянні з попередніми аналогами вартість - 179 доларів у Сполучених Штатах.

Додатково Apple показала нові домашні міні-колонки HomePod mini у нових яскравих кольорах, у тому числі, жовтому, помаранчевому й синьому. Їхня вартість стартує від 99 дол. у США.
Крім того, «яблучна» компанія представила нові плани передплати музичного додатку Apple Music. Вони включають найдешевший (за $4,99 на місяць) Voice Plan для однієї особи щодо програвання аудіокліпів й плейлистів та станцій на Apple-пристроях. Більш дорожчий, Individual Plan коштуватиме $9,99 щомісяця і передбачатиме також можливість програвання музичних відео-роликів на всіх пристроях. Сімейний пакет Family Plan за $14,99 на місяць дає можливості Individual Plan для шістьох людей.

Як повідомляв Укрінформ, 14 вересня компанія Apple представила нові моделі планшетів iPad та iPad Mini, смартгодинник Apple Watch сьомої серії, а також чотири найочікуваніші моделі iPhone 13-ї серії.