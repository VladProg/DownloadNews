BepiColombo, спільна автоматична космічна місія Європейської космічної агенції (ESA) і Японського агентства аерокосмічних досліджень (JAXA), здійснила свій третій із шести гравітаційних прольотів поблизу Меркурія, зробивши нові світлини.

Як передає Укрінформ, про це йдеться у пресрелізі ESA.
«З прольотом все пройшло дуже добре, і зображення зроблені під час фази наближення (BepiColombo до Меркурія – ред.) під час прольоту, були передані на Землю», — заявив Ігнасіо Клеріго, менеджер з експлуатації космічного корабля ESA BepiColombo.
Зазначається, що зонд максимально наблизився до Меркурія о 22:34 годині у понеділок, 19 червня, приблизно за 236 км над поверхнею нічної сторони планети.

Космічний апарат зміг зробити ряд нових світлин, зокрема, кратера, а також тектонічних і вулканічних утворень на Меркурії. Чорно-білі знімки мають роздільну здатність в 1024 x 1024 пікселів.
«Хоча наступний проліт поблизу Меркурія відбудеться лише у вересні 2024 року, у проміжний час все ще є проблеми, які необхідно вирішити», - заявив Клеріго.

Як повідомляв Укрінформ, у червні минулого року BepiColombo, спільна автоматична космічна місія Європейської космічної агенції (ESA) і Японського агентства аерокосмічних досліджень (JAXA), зробила нову світлину планети Меркурій.
Фото: ESA