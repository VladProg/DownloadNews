У межах підтримки ініціативи зі збору 175 млн грн на розмінування країни «Домашній інтернет» від Київстар відраховуватиме на цю мету 50 грн з кожного нового підключення упродовж двох місяців.

Про це Укрінформу повідомили у пресслужбі компанії “Київстар”.
“У межах підтримки спільної ініціативи «Нам тут жити» від Київстар та Фонду компетентної допомоги армії «Повернись живим», «Домашній інтернет» від Київстар відраховуватиме в Фонд 50 грн з кожного нового підключення в період з 1 серпня по 30 вересня. Таким чином компанія планує залучити 1,5 млн грн донатів на цю мету”, - йдеться в повідомленні.
Також, за даними компанії, серед усіх нових абонентів будуть розіграні 100 гігабітних роутерів з автографом амбасадора збору Святослава Вакарчука і брендовані комплекти, що включають браслет та марку до 25-річчя Київстар. Розіграш відбуватиметься щотижня, а його результати публікуватимуть на сторінках бренда в соціальних мережах. Долучитися до кампанії можна, підключивши собі послугу «Домашній інтернет» за посиланням.
«Ми раді стати частиною цього важливого проєкту, адже понад 30% нашої землі заміновано. За досвідом інших країни процес розмінування може тривати роками. У нас цього часу немає – нам потрібні безпечні землі як для деокупації та відновлення інфраструктури, так і для того, щоб наші люди могли вільно та спокійно жити тут. 175 млн гривень – це велика сума, тому впевнені, що провайдер спільно з абонентами зможе пришвидшити закриття цього збору», – прокоментував керівник «Домашній інтернет» від Київстар Сергій Сухорук.
Окрім цієї ініціативи, інтернет-провайдер продовжує безоплатно підключати до інтернету укриття по всій країні. За час повномасштабного вторгнення було підключено понад 1460 укриттів, а розмір інвестицій сягнув 690 тис. грн, зазначили у Київстар. Також компанія безоплатно підключила інтернет в 1184 модульних будиночках і продовжить робити це за запитом на електронну адресу wifi@kyivstar.net.
Як повідомлялося, національний телеком-оператор «Київстар» і фонд "Повернись живим" у травні запустили збір коштів на забезпечення транспортом і всім необхідним для розмінування обладнанням та майном 146 інженерно-саперних груп у складі Сил підтримки ЗСУ.