Експериментальний прилад «MOXIE» (Mars Oxygen ISRU Experiment), який встановлений на марсоході Perseverance від NASA, досягнув нового рекорду з виробництва кисню.

Як передає Укрінформ, про це повідомляє Futurism.
«Ми отримали чудові результати. Це була найризикованіша спроба, яку ми робили», - заявив Майкл Ґерт, головний конструктор MOXIE й заступник директора департаменту досліджень Обсерваторії Хейстака Массачусетського технологічного інституту.
Цього місяця протягом 58 хвилин MOXIE досяг швидкості з виробництва кисню на Марсі в приблизно 12 грам кисню за годину, що майже вдвічі більше, ніж очікувалося.
Зазначається, що інструмент NASA працює, закачуючи марсіанське повітря в резервуар, а потім за допомогою електрохімічного процесу «вириває» атом кисню з кожної молекули вуглекислого газу. Процес не без ризику, оскільки твердий побічний продукт вуглецю може накопичуватися всередині пристрою.
Протягом 2021 року MOXIE сім разів проводив одногодинні експерименти, навіть під час суворої марсіанської зими.
Нині вчені сподіваються побудувати на Землі прототипи, які здатні виробляти достатньо кисню для людської місії на Марс.
Як повідомляв Укрінформ, марсохід Perseverance NASA був доставлений на Червону планету 18 лютого 2022-го року, після майже семи місяців польоту.