За кошти криптофонду Aid For Ukraine придбано ще 13 броньованих автомобілів для Збройних сил України.

Про це віцепрем'єр-міністр – міністр цифрової трансформації Михайло Федоров повідомив у Телеграмі, передає Укрінформ.
«Кількість криптодонатів на підтримку України вже стала рекордною. Кожен внесок наближає нашу перемогу. За кошти криптофонду Aid For Ukraine придбано ще 13 броньованих автомобілів для ЗСУ. Найближчим часом доставимо їх для виконання завдань спецназівцями та військовими Держспецзв'язку», - заявив Федоров.
Він наголосив, що у зоні бойових дій автомобілі мають надважливу функцію: вони допомагають посилити мобільність військових, здійснювати маневри в тилу ворога та вивозити поранених бійців.

Загалом за час війни за кошти криптофонду закупили понад 100 автомобілів.
Як повідомляв Укрінформ, у квітні на зібрані кошти з криптофонду Aid For Ukraine було передано бійцям на передову 200 комплектів плит 4-го класу захисту для бронежилетів.
Фото: Михайло Федоров, Телеграм