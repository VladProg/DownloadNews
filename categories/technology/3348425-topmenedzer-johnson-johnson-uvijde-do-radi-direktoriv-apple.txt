Компанія Apple оголосила, що чинний CEO Johnson & Johnson Алекс Горський увійде до її ради директорів.

Про це повідомляє Укрінформ з посиланням на The Verge.
Таке поповнення у керівній команді Apple відбувається у період зростання інтересу компанії до сервісів, пов'язаних із системою охорони здоров'я. У майбутньому Apple має намір зробити низку біометричних показників більш доступними для пацієнтів та їхніх лікарів.
У пресрелізі, в якому оголошується про роль Горського в Apple, гендиректор Тім Кук називає його «провидцем у сфері охорони здоров’я», який має «пристрасть до технологій».
Як пише видання, Apple не робить секрету з наміру приділяти більше уваги пов'язаним з охороною здоров'я технологіям.
Зокрема, Apple Watch розглядається багатьма як пристрій для контролю здоров'я в ході тренувань, причому користувачі можуть вже зараз робити внесок у численні медичні дослідження. Крім того, нещодавні оновлення до iOS та watchOS додали нові функції, які спрощують передачу медичних даних лікарям або членам сім'ї.
Не виключено, що Apple використає досвід Горського для впровадження нових ідей у цій сфері.
Apple і Johnson & Johnson вже мають тісні зв'язки - компанії працюють над дослідженням Heartline, покликаним встановити, наскільки точно годинник Apple Watch здатний розпізнати миготливу аритмію до того, як симптоми стануть очевидними та/або небезпечними.
Водночас багато експертів вважають відповідні проєкти Apple досить неоднозначними. Деякі з них заявляли, що компанія надає недостатньо інформації про алгоритми визначення показників серцевого ритму. З'являлися дані від інсайдерів з Apple про те, що компанія використовує інформацію, що потенційно вводить в оману.
Можливо, досвід Алекса Горського допоможе уникнути можливих проблем у сфері охорони здоров'я та зробити Apple Watch ще ефективнішим інструментом діагностики, резюмує видання.
Також не виключено, що включення до ради директорів людини з таким багатим медичним багажем — більш символічний крок, який демонструє наміри Apple сфокусувати увагу на здоров'ї своїх покупців.
Очікується, що Горський покине свою посаду в J&J у січні 2022 року.
Johnson & Johnson — американська компанія, великий виробник косметичних та санітарно-гігієнічних товарів, а також медичного обладнання.
Під час пандемії COVID-19 дочірня компанія Johnson & Johnson, фірма Janssen Pharmaceutica розробила вакцину від цього вірусу, яку сертифіковано для використання в США та Європейському Союзі.