В Україні запустили безоплатний застосунок Lepta, призначений для взаємодопомоги під час війни.

Як передає Укрінформ, про це Міністерство цифрової трансформації України повідомляє в Телеграмі.
"Українці не раз доводили, що взаємодопомога в скрутні часи допомагає нам подолати будь-яке лихо. Зараз ми об'єднуємося, щоб надати прихисток постраждалим від війни, організовуємо гуманітарну допомогу й збираємо кошти для армії та робимо все, щоб захистити країну від ворога. Тепер це робити можна ще швидше та простіше завдяки новому мобільному застосунку Lepta", - ідеться в повідомленні.
Зазначається, що Lepta - це соціальна платформа, яка дозволяє швидко та ефективно об'єднувати всіх небайдужих для швидкої допомоги тим, хто її потребує. Ідеться винятково про пряму допомогу від людини людині.
У застосунку можна створювати ініціативи та запити, щоб допомагати тим, хто цього потребує, надавати й отримувати необхідну підтримку в потрібний час і в потрібному місці.
Завдяки картографічному сервісу в додатку є можливість побачити, хто й де поблизу потребує допомоги, та об'єднуватися з іншими українцями, щоб допомагати й підтримувати одне одного.
На сьогодні Lepta проходить відкрите бета-тестування. Команда застосунку планує активно його розвивати та додавати нові зручні функції.
Застосунок доступний як для iOS, так і для Android.
Як повідомляв Укрінформ, фахівці Міністерства цифрової трансформації готують нові послуги для користувачів мобільного застосунку "Дія". Ідеться, зокрема, про можливість подання заяв на отримання допомоги від міжнародних організацій.