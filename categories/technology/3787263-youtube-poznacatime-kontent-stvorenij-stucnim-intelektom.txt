YouTube невдовзі вимагатиме від авторів додавати спеціальні позначки, коли вони завантажують «оброблений або синтетичний контент, який є реалістичним, в тому числі з використанням інструментів ШІ».

Про це повідомляє CNN, передає Укрінформ.
Це стосується, наприклад, відео, що «реалістично зображують події, які ніколи не відбувалися, або контент, що показує, як хтось говорить або робить щось, чого насправді не робив».
«Це особливо важливо в тих випадках, коли в контенті обговорюються чутливі теми, такі як вибори, поточні конфлікти і кризи у сфері охорони здоров'я або політики», – зазначають віце-президенти Youtube Дженніфер Фланнері О'Коннор та Емілі Мокслі.
Можливість позначити відео з розкриттям інформації буде додана під час завантаження відео на YouTube і почне діяти на початку наступного року. Спеціальні мітки з'являтимуться на панелях опису до відео, однак для «певних типів контенту на делікатні теми» мітки будуть розміщені на більш помітному місці на самому відео. Контент, створений за допомогою власних генеративних інструментів штучного інтелекту YouTube, також буде позначений.
Автори контенту, які не використовуватимуть нове позначення, можуть зіткнутися з санкціями, такими як видалення контенту або призупинення участі в партнерській програмі YouTube, яка надає змогу монетизувати контент. Платформа також зазначила, що синтетичний або згенерований штучним інтелектом контент, який порушує правила спільноти, підлягатиме тим самим обмеженням або видаленню, що й інші відео.
Також YouTube також оголосив, що дозволить користувачам вимагати видалення контенту, створеного ШІ або іншим способом, який імітує особу, в тому числі її обличчя або голос, просто зробивши запит на видалення відео. YouTube заявляє, що буде враховувати «різноманітні фактори», такі як сатиричність контенту або наявність у ньому публічних осіб, при прийнятті рішення про те, чи задовольнити запит користувача на видалення контенту.
Музичні партнери платформи також зможуть вимагати видалення музики, згенерованої штучним інтелектом, яка імітує голоси певних виконавців.
Ці зміни на платформі відбуваються через занепокоєння щодо зростання кількості створених ШІ зображень сексуального характеру та іншого контенту, що маніпулює обличчями та голосами людей.
Як повідомляв Укріформ, YouTube посилює захист підлітків шляхом обмеження повторних рекомендацій відео на теми, які можуть їм зашкодити.