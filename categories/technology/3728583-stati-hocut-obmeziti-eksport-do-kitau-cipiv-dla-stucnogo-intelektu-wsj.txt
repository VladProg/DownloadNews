Сполучені Штати розглядають можливість запровадження нових обмежень на експорт чіпів для штучного інтелекту до Китаю, повідомила у вівторок газета Wall Street Journal.

Про це передає Укрінформ з посиланням на WSJ та Reuters.
Міністерство торгівлі зупинить поставки чіпів виробництва Nvidia та інших компаній клієнтам у Китаї вже в липні.
Зазначається, що ця заборона торкнеться, зокрема, виробників чіпів Nvidia, Micron і AMD.
У вересні Nvidia заявляла, що американські посадовці просили компанію припинити експорт двох провідних чіпів для штучного інтелекту до Китаю.
Через кілька місяців Nvidia пообіцяла Китаю нові чіпи, що відповідатимуть правилам експортного контролю.
Але нові обмеження, над якими працює міністерство, поширюватимуться і на них. Для продажу цих товарів необхідно буде отримати спеціальну експортну ліцензію.
На тлі цих новин акції американського виробника графічних процесорів Nvidia впали на торгах більш як на 2%, а виробника електроніки Advanced Micro Devices – приблизно на 1,5%.