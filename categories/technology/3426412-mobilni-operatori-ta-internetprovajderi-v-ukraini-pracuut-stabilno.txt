Оператори мобільного звʼязку та інтернет-провайдери в Україні станом на ранок 11 березня працюють стабільно та продовжують надавати послуги електронних комунікацій.

Як передає Укрінформ, про це повідомляє пресслужба Державної служби спеціального зв’язку та захисту інформації України у Телеграмі.
Зазначається, що у Харкові мобільні оператори відновлюють інфраструктуру з метою покращення мобільного звʼязку. У Херсоні покриття Київстар становить 96%, Vodafone – 93%, Lifecell – 82%. У Мелітополі, Чернігові та Сумах проводяться відновлювальні роботи, після того, як ворог намагався знищити інфраструктуру та залишити місця без звʼязку.
Критична інфраструктура АТ “Укртелеком” працює. Через низку пошкоджень магістральних ліній був тимчасово відсутній доступ до інтернет-послуг у Запорізькій, Херсонській та Миколаївській областях. Надання послуг – уже відновлено у Запорізькій області, роботи з відновлення у Херсонській та Миколаївській областях завершуються.
Протягом доби була пошкоджена інфраструктура, що призвело до відсутності інтернету та телефонії в Чернігівській області. Надання інтернет-послуги у Київській області повністю відновлено після аварії.
Також, оператор зняв обмеження швидкості доступу до інтернету в усіх областях, окрім Сумської – там пріоритет надається на критичні потреби ЗСУ та обʼєктам критичної соціальної інфраструктури. Загальна кількість регіональних вузлів зв’язку, що працюють – 75%.
Системи оперативно-технічного управління комунікаційними мережами продовжують функціонувати у режимі управління під час воєнного стану, яке здійснює Національний центр оперативно-технічного управління мережами телекомунікацій при Державній службі спеціального звʼязку та захисту інформації України.
Як повідомлялося, 24 лютого президент російської федерації володимир путін оголосив про початок вторгнення до України. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців. В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.