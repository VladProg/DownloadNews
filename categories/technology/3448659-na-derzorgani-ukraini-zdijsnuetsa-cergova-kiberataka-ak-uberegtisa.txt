Державним органам України можуть надходити небезпечні електронні листи, за допомогою яких зловмисники отримують віддалений доступ до комп'ютерів.

Як передає Укрінформ, про це Державна служба спеціального зв’язку та захисту інформації України повідомляє в Телеграмі.
"Урядова команда реагування на комп’ютерні надзвичайні події України CERT-UA, яка працює при Держспецзв’язку, попереджає про розповсюдження серед державних органів небезпечних електронних листів з темою "Інформація щодо військових злочинців рф", - ідеться в повідомленні.
Зазначається, що такий електронний лист містить HTML-файл "Військові злочинці РФ.htm", відкриття якого призводить до створення на комп'ютері RAR-архіву Viyskovi_zlochinci_RU.rar.
Згаданий архів містить файл-ярлик "Військові-злочинці що знищують Україну (домашні адреси, фото, номера телефонів, сторінки у соціальних мережах).lnk". Відкриття цього файлу призведе до того, що зловмисники отримають віддалений доступ до комп'ютера жертви.
За даними Держспецзв’язку, активність асоційована з діяльністю групи UAC-0010 (Armageddon).
Як повідомляв Укрінформ, від початку повномасштабної агресії з боку росії були оперативно виявлені та нейтралізовані понад 120 потужних кібератак на ресурси органів державної влади та військового управління України.