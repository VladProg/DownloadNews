Українські оператори Київстар, Vodafone та Lifecell заблокували доступ до своїх мереж для абонентів з Росії та Білорусі.

Про це Державна служба спеціального зв’язку та захисту інформації України повідомляє у Телеграмі, передає Укрінформ.
"За рішенням Національного центру оперативно-технічного управління мережами телекомунікацій Держспецзв’язку, українські оператори Київстар, Vodafone та Lifecell заблокували доступ до своїх мереж для абонентів з Росії та Білорусі", - ідеться у повідомленні.
Зазначається, що вороги більше не зможуть вводити в оману українців за допомогою телефонних дзвінків і повідомлень.
Як повідомляв Укрінформ, 24 лютого президент РФ Володимир Путін оголосив війну Україні та розпочав масштабне вторгнення. По низці українських міст були завдані ракетні удари, атаковані військові об'єкти Збройних сил України.
В Україні запроваджено воєнний стан. Президент Володимир Зеленський оголосив загальну мобілізацію.