Генеральний директор OpenAI та розробник чат-бота ChatGPT Сем Альтман закликав американських законодавців регулювати штучний інтелект (ШІ).

Про це повідомляє BBC, передає Укрінформ.
Як зазначається, глава компанії дав свідчення перед комітетом Сенату про можливості та недоліки нової технології, наголосивши на необхідності створення агентства для ліцензування компаній, що займаються розробкою ШІ. Він висловив кілька пропозицій щодо того, як нове відомство могло б регулювати галузь, зокрема, йдеться про видачу і відкликання дозволів для таких компаній.
Альтман також визнав вплив, який штучний інтелект може мати на економіку, зокрема ймовірність того, що технологія ШІ може замінити деякі робочі місця, що призведе до скорочень у певних галузях.
Крім того, Альтман висловив стурбованість щодо того, як ШІ може бути використаний для цілеспрямованого поширення дезінформації під час виборів.
Сенатор-демократ Річард Блюменталь зауважив, що майбутнє, в якому домінує ШІ, "не обов'язково є тим майбутнім, якого ми хочемо".
"Нам потрібно максимізувати перевагу хорошого над поганим. Зараз у Конгресу є вибір. У нас був такий самий вибір, коли ми стикнулися з соціальними мережами. Ми не змогли скористатися цим моментом", - заявив він.
Як повідомляв Укрінформ, Всесвітня організація охорони здоров’я закликала до обережності при використанні штучного інтелекту у сфері охорони здоров’я, оскільки дані, які використовує ШІ, можуть бути упередженими або використаними не за призначенням.