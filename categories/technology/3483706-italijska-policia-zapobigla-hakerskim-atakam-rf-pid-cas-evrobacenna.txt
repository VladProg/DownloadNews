Італійська поліція запобігла хакерським атакам проросійських груп під час півфіналу і суботнього фіналу конкурсу "Євробачення" в Турині, перемогу в якому здобула Україна.

Як передає Укрінформ, про це повідомляє Reuters.
Зазначається, що в ході голосування і виступів учасників поліція відбила кілька кібератак на мережеву інфраструктуру з боку хакерської групи Killnet і її філії Legion.
11 травня Killnet заявив про атаку на вебсайти кількох італійських установ, включаючи Сенат, верхню палату парламенту Італії, а також Національний інститут охорони здоров'я (ISS).
Після вторгнення росії в Україну 24 лютого уряди багатьох західних країн підвищили рівень готовності в очікуванні можливих кібератак на ІТ-системи та інфраструктуру.
Як повідомляв Укрінформ, в ніч з 14 на 15 травня в італійському місті Турин відбувся фінал міжнародного пісенного конкурсу Євробачення-2022, де виступили 25 учасників. За результатами голосування професійного журі та глядачів конкурсу представник України гурт Kalush Orchestra отримав найбільшу суму балів - 631 (192 від журі, 439 від глядачів) і став переможцем.