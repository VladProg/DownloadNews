IT-армія з 25 квітня по 1 травня атакувала 190 російських онлайн-ресурсів.

Як передає Укрінформ, про це Міністерство цифрової трансформації України повідомляє у Телеграмі.
Зокрема, було атаковано системи подачі електронної звітності. «Минулого тижня атаки на ресурси 1С та інші системи були настільки вдалими, що їх продовжили і на цьому. Кібератака сягнула таких масштабів, що у рф вирішили скасувати штрафи за те, що росіяни не подають звітність вчасно», - ідеться в повідомленні.
Також було паралізовано роботу десятків тендерних майданчиків, що призвело до зриву торгів.
Крім того, через масивну атаку російській компанії Сєвєрсталь довелося заховати свої ресурси від світу за геоблоком.
«Онлайн-сервіси замовлення їжі. Росіянам вже традиційно, через кібератаки, у вихідні дні було складно замовити їжу онлайн», - сказано в повідомленні.
Як повідомляв Укрінформ, у квітні українська ІТ-компанія YouControl створила сервіс, що виявляє приховані зв'язки з росією.