Китайська компанія Xiaomi Corporation відреагувала на рішення Національного агентства із запобігання корупції щодо її внесення до переліку міжнародних спонсорів війни. Там заявили, що виступають за «мир у всьому світі».

Про це повідомляє Укрінформ з посиланням на заяву корпорації.
«Ми категорично проти звинувачень Національного агентства України з питань запобігання корупції (НАЗК) у тому, що ми є «міжнародним спонсором війни». Ми не підтримуємо жодних військових дій. Ми повністю підтримуємо мир у всьому світі. Наша місія — дозволити кожному у світі насолоджуватися кращим життям за допомогою інноваційних технологій», - йдеться у заяві.
Компанія заявила, що вірить, що кожен споживач у світі має право на доступ до засобів зв’язку та інформації в Інтернеті.
Там наголосили, що Xiaomi має бізнес у більш ніж 100 країнах і регіонах і дотримується всіх законів і правил у кожній юрисдикції, де працює.
Як повідомляв Укрінформ, напередодні Національне агентство з питань запобігання корупції внесло китайську корпорацію Xiaomi Corporation до переліку міжнародних спонсорів війни.
Причиною внесення до переліку міжнародних спонсорів війни стало те, що компанія не просто продовжила свою роботу у рф після повномасштабного вторгнення, але й досі залишається лідером з продажів смартфонів в державі-терористі.
Так, протягом 2022 року Xiaomi подвоїла свою частку ринку та зараз є лідером продажів смартфонів в росії. У липні 2022 року Xiaomi та її суббренд POCO разом займали 42% російського ринку смартфонів, маючи перше місце за обсягом продажів.