Понад 400 людей втратили статус мільярдера минулого року, більшість із них – з Китаю.

Про це повідомляє Reuters із посиланням на рейтинг найбагатших людей світу, передає Укрінформ.
“Підвищення відсоткових ставок, подорожчання долара США, руйнація технологічної бульбашки, спричинена COVID, і триваючий вплив російсько-української війни – все разом завдало шкоди фондовим ринкам”, – сказав засновник і голова Hurun Report Руперт Хугеверф.
Втрата статусу надбагатих людей пов’язана із жорсткістю глобальної монетарної системи, збоями через пандемію COVID-19 та репресіями Пекіна проти великих технологічних компаній.
Китай втратив 229 мільярдерів зі списку Hurun Global Rich List 2023, що становить більш як половину із 445 людей, котрі зникли зі списку, де класифікуються магнати із мінімальним статком в 1 мільярд доларів США.
Друга за величиною економіка світу також поповнила список 69-ма новими мільярдерами за цей період.
У Китаї найбільше надбагатих людей: станом на 16 січня 2023 року загальна кількість мільярдерів становила 969 осіб, у США 691 мільярдер.
Засновник китайського гіганта електронної комерції Alibaba Group Holding Джек Ма опустився на 52-е місце з 34-го роком раніше головним чином через репресії Китаю щодо технологічного сектору.
За минулий рік до кінця січня еталонний китайський фондовий індекс Shanghai Composite втратив майже 11%.
Юань країни втратив приблизно 8% своєї вартості проти різкого зростання долара у 2022 році, що стало найбільшим падінням з 1994 року. Основною причиною таких змін стало агресивне підвищення ставок Федеральної резервної системи та уповільнення внутрішньої економіки Китаю.
Хугеверф зазначив, що кількість мільярдерів у світі скоротилася на 8%, а їхні загальні статки впали на 10%. Він додав, що всього до списку увійшли 3112 осіб проти 3381 роком раніше.
Як повідомляв Укрінформ, китайський мільярдер і засновник Alibaba Джек Ма разом з родиною переховується у Токіо через репресії з боку Китаю.


Фото: BLOOMBERG