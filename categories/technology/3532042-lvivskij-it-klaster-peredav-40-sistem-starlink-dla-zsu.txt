Ще 40 систем супутникового зв’язку Starlink передав Львівський ІТ Кластер українським військовим.

Про це в Телеграмі повідомив начальник Львівської ОВА Максим Козицький, передає Укрінформ.
«Ще 40 систем супутникового зв’язку Starlink передав сьогодні Львівський ІТ Кластер Львівській ОВА. Ми скеруємо ці системи ПвК «Захід», 80 окремій десантно-штурмовій бригаді, «Правому сектору» та іншим формуванням ЗСУ, які потребують високошвидкісного інтернету для виконання військових завдань», - написав Козицький.
Він наголосив, що це важлива допомога як для ПвК «Захід», яке бореться у повітрі з атаками ворога на важливі об’єкти інфраструктури Львівщини та інших областей на заході країни, так і для захисників на передовій.
Зазначається, що від початку повномасштабної війни ОДА спільно з Львівським ІТ Кластером передали уже понад 400 таких систем.
«Системи супутникового зв’язку Starlink – це лише частина допомоги, яку надав Львівський ІТ Кластер у межах меморандуму про співпрацю, який ми підписали. Також реалізовуємо безпековий проєкт «Vision», завдяки якому правоохоронці швидше розкривають злочини, виявляють та знешкоджують ДРГ, а проєкт «Sky» допомагає ПвК «Захід» оперативніше реагувати на об’єкти в небі», - додав Козицький.
Як повідомляв Укрінформ, голова Державної служби спеціального зв’язку та захисту інформації України Юрій Щиголь поінформував, що інтернет від Starlink зʼявиться у поїздах до кінця 2022 року.