В Україні запроваджується послуга доставки нового посвідчення водія через застосунок «Дія».

Як передає Укрінформ, про це у Телеграмі повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров.
«Не потрібно думати, як забрати нове посвідчення водія в сервісному центрі МВС, шукати вільний час та стояти в заторах. Тепер у «Дії» можна замовити доставку документа кур’єром або на відділення Укрпошти», - йдеться в повідомленні.
Федоров зазначає, що послуга доступна для водіїв-новачків, у яких закінчився дворічний термін дії першого посвідчення. Також сервісом можуть скористатися автовласники, які загубили, пошкодили документ або хочуть змінити персональні дані чи отримати пластикове посвідчення.
Віцепрем’єр-міністр закликав українців долучатися до бета-тестування нової державної послуги.
Як повідомлялося, у застосунку «Дія» планують запровадити нову послугу – можливість сплатити штраф за адміністративне правопорушення.