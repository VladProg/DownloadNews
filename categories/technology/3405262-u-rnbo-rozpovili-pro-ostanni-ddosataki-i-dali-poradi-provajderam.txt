У випадку масованих DDoS-атак провайдери повинні негайно звернутись до відповідних державних установ - Держспецзв'язку, Національного центру кібербезпеки, СБУ чи Нацполіції, аби спільними зусиллями ліквідувати загрози.

Про це під час спільного брифінгу Мінцифри, СБУ, Держспецзв’язку, Кіберполіції, РНБО та НБУ щодо хакерських атак 15 лютого заявив заступник Секретаря РНБО Сергій Демедюк, повідомляє кореспондент Укрінформу.
«Якщо ви провайдери, я звертаюсь зараз до провайдерів, до організацій, які здійснюють захист фактично: якщо ваші можливості не справляються з тими атаками, які здійснюються на ваші ресурси, ви можете звернутись до Національного координаційного центру (Національний координаційний центр кібербезпеки – ред.). Ми скоординуємо вас з організаціями, підприємствами, установами, які забезпечать вам належне функціонування вашого ресурсу і ви зможете стабільно працювати у такий кризовий стан», - закликав Демедюк.
Він пояснив, що звертається до провайдерів, оскільки саме вони забезпечують діяльність державних установ і організацій.
«Державні органи і установи - це лише кінцевий орган, який демонструє, візуалізує і надає послуги, а «транспорт» всього цього надають якраз провайдери. Тому ми повинні зрозуміти, що не біда в державних органах, а біда в можливостях тих провайдерів», - пояснив Демедюк.
Заступник Секретаря РНБО відзначив, що в ситуації останньої кібератаки держава спрацювала на відмінно, не зазнавши жодних втрат та жодних поразок.
Демедюк також наголосив, що DDoS-атака «лікується», тому необхідно звертатися в першу чергу до Держспецзв'язку, до Національного центру кібербезпеки, до СБУ, Нацполіції, правоохоронних органів, які скоординують провайдерів та зможуть надати в цей кризовий час стабільну підтримку.
«Незалежно до кого звернетесь, на сьогодні цілодобово працює штаб реагування. Вони передають інформацію в залежності від можливостей реагування до того чи іншого суб’єкта забезпечення кібербезпеки. Ви повинні розуміти, що відбити агресивні напади й інформаційно дестабілізуючу ситуацію, яка сьогодні відбувається зранку до ночі, ми можемо лише разом», - закликав чиновник.
Демедюк також поінформував, що з Україною в цілодобовому режимі працюють США, Європейські країни, які готові надати свої ресурси у випадку надзвичайних ситуацій, коли держава не матиме можливостей протистояти. «Тому ми не самі, ми працюємо цілодобово», - резюмував Демедюк.
Як повідомляв Укрінформ, 15 лютого DDoS-атак зазнали сайти Міністерства оборони та Збройних сил України. Були також зафіксовані перебої в роботі вебсервісів державних Ощадбанку і ПриватБанку.
Робота банківських ресурсів станом на 19:30 була відновлена. Робоча група з фахівців основних суб'єктів національної системи кібербезпеки вживає заходів для протидії та локалізації кібератаки.
Віцепрем'єр - міністр цифрової трансформації Михайло Федоров повідомив, що близько 20:00 почалася потужна DDoS-атака на портал «Дія», її відбили кіберфахівці.
За фактом DDoS-атак на українські вебресурси Нацполіція відкрила кримінальне провадження за статтями 361 (несанкціоноване втручання в роботу автоматизованих систем) та 363-1 (умисне масове розповсюдження повідомлень електрозв'язку, що призвело до порушення роботи автоматизованих систем) Кримінального кодексу.