Уперше дрон-кур'єр доставив замовлення клієнту додому в ізраїльському місті Герцлії-Пітуах.

Як передає Укрінформ, про це повідомляє Vesty.co.il.

Мережа ресторанів Japanika заявила, що починає кур'єрську доставку їжі повітрям - дронами ізраїльських компаній CandoDrones і High Lander.
Пілотний проєкт здійснюватиметься протягом восьми днів - до 14 жовтня включно. Безпілотники доставлятимуть замовлення в будні дні з 13:00 до 16:30 - в промзони Герцлії й Північного Тель-Авіва, а також житлові квартали, які мають дозвіл на пересування дронів.
Поки що за добу виконуватиметься по 6-8 замовлень.
Відзначається, що на тлі пандемії коронавірусу в останні місяці в Ізраїлі посилено тестують дрони для доставки продуктів харчування, лікарських препаратів тощо.
Як повідомляв Укрінформ, інженери з Каліфорнійського технологічного інституту (США) розробили прототип робота-дрона LEONARDO (LEO).
Фото: Дорон Бен-Давів