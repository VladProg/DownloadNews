NASA і SpaceX рано в понеділок відклали запуск капсули з двома американськими астронавтами, російським космонавтом і членом екіпажу з Об’єднаних Арабських Еміратів за кілька хвилин до запланованого вильоту з Флориди на Міжнародну космічну станцію (МКС).






Як передає Укрінформ, про це повідомляє Reuters.
Космічне агентство США NASA та приватна ракетна компанія SpaceX, заснована мільярдером Ілоном Маском, послалися на технічну помилку, пов’язану з рідиною для запалювання, яка використовується для запуску двигунів космічного корабля.
Приблизно за дві з половиною хвилини до старту NASA оголосило у прямій веб-трансляції, що запуск чотирьох членів екіпажу шестимісячної наукової місії буде відкладено.
Ракета SpaceX Falcon 9 з капсулою Crew Dragon повинна була стартувати о 1:45 за східним часом (6:45 за Гринвічем) з Космічного центру Кеннеді NASA на мисі Канаверал, штат Флорида.
Перший резервний запуск для місії було призначено на ранок вівторка, приблизно через 24 години після початкової спроби відірвати ракету від землі.
Якби запуск у понеділок був успішним, очікувалося, що екіпажу знадобиться близько 25 годин, аби досягти місця призначення МКС, лабораторії, що обертається приблизно за 250 миль (420 кілометрів) над Землею.
Місія під назвою Crew 6 перевозить шосту довгострокову команду МКС, яку NASA відправило на борт SpaceX відтоді, як каліфорнійська компанія Маска почала відправляти американських астронавтів на орбіту в травні 2020 року.
Як повідомляв Укрінформ, американське космічне агентство NASA провело в рамках дослідницької місії вже 44-й запуск на Марсі гелікоптера Ingenuity, який під час польоту зробив нову світлину.
Фото: Space.com