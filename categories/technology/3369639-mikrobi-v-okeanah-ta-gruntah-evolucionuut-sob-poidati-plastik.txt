Мікроби в океанах та ґрунтах по всьому світу еволюціонують, щоб поїдати пластик.

Як передає Укрінформ, про це повідомляє The Guardian.
Дослідження Технологічного університету Чалмерса у Швеції є першою великомасштабною глобальною оцінкою здатності бактерій розкладати пластик. Згідно з його результатами, кожен четвертий із проаналізованих організмів містить відповідний фермент.
У ході дослідження було скановано понад 200 мільйонів генів, виявлених у зразках ДНК, які були взяті з навколишнього середовища. Вчені виявили 30000 різних ферментів, які можуть руйнувати 10 різних типів пластику. При цьому майже 60% нових ферментів не вписуються в жодний із відомих класів ферментів — їхні молекули розкладають пластмаси способами, які раніше були невідомі.
Дослідники виявили, що кількість та тип виявлених ними ферментів відповідали кількості та типу пластикового забруднення у різних місцях.
За словами вчених, результати «свідчать про вимірний вплив пластикового забруднення на глобальну мікробну екологію».
Щорічно у навколишнє середовище викидаються мільйони тонн пластику, і тепер забруднення пронизує всю планету, від вершини Евересту до найглибших океанів. Зменшення кількості використовуваного пластику має життєво важливе значення, так само як і належний збір та переробка відходів.
Але багато пластмас зараз важко розкласти і переробити. Використання ферментів для швидкого розкладання пластмас на їх будівельні блоки дозволить виготовляти нові продукти із старих, скорочуючи потребу у виробництві первинного пластику. Дане дослідження надає безліч нових ферментів, які необхідно вивчити та адаптувати для промислового використання.