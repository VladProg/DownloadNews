Федеральне управління авіації США (FAA) видало ліцензію компанії SpaceX на здійснення другого випробувального запуску ракетної системи Starship.

Як передає Укрінформ, про це повідомляє Space.com.
«FAA видало ліцензію на другий запуск надважкого транспортного засобу SpaceX Starship Super Heavy. FAA визначила, що SpaceX відповідає всім вимогам безпеки, охорони навколишнього середовища, політики та фінансової відповідальності», — йдеться у надісланій на електронну пошту заяві американського відомства.
Другий тестовий політ Starship має стартувати в п’ятницю 17 листопада з космодрому SpaceX у Техасі, протягом двогодинного вікна, яке відкривається о 16.00 годині за київським часом.
Зазначається, що додаткові вікна для запуску будуть відкриті 18 та 19 листопада.
SpaceX запустила свій перший випробувальний політ Starship у квітні, але невдовзі після його запуску стався вибух на борту.
Як повідомляв Укрінформ, наступний випробувальний запуск ракетної системи Starship від компанії SpaceX може відбутися вже 17 листопада при отриманні «зеленого світла» від декількох регуляторних органів США, серед яких Федеральне управління авіації.