Національний центр кібербезпеки Ірландії (NCSC) рекомендував працівникам урядових департаментів і державних установ не використовувати китайський застосунок TikTok на робочих пристроях.

Про це повідомляє Reuters, передає Укрінформ.
Голова NCSC Річард Браун заявив, що TikTok на "дуже високому рівні, якщо не на найвищому, з точки зору обсягу даних користувачів, які він збирає", і це становить ризик, враховуючи характер китайського законодавства щодо збору розвідувальної інформації.
"...Ми повинні застосувати розумний підхід, заснований на оцінці ризиків, при цьому гарантуючи, що урядові дані не можуть бути скомпрометовані таким чином", - додав Браун.
Водночас у NCSC заявили, що немає жодних причин, чому політики не могли б використовувати додаток на приватних пристроях. Застосунок також у виняткових випадках може використовуватися на робочих телефонах, зокрема у разі ділової необхідності.
TikTok, який належить китайській компанії ByteDance, перебуває під пильною увагою урядів і регуляторних служб через побоювання, що уряд Китаю може використовувати додаток для збору даних користувачів або просування своїх інтересів.
Як повідомляв Укрінформ, раніше всі учасники так званої мережі обміну розвідданими Five Eyes, яка складається з Австралії, Канади, Сполучених Штатів, Великої Британії та Нової Зеландії, заборонили додаток TikTok на державних пристроях. Франція, Бельгія та Єврокомісія також оголосили про подібні заборони.
У TikTok рішуче заперечували звинувачення щодо передачі даних користувачів китайському уряду.