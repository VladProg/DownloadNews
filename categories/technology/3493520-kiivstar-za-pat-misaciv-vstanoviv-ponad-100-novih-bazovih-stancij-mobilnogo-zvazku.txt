Компанія Київстар з початку цього року збудувала 108 нових базових станцій для покращення якості зв`язку.

Про це Укрінформу повідомили у пресслужбі національного мобільного оператора.
Зокрема, 53 базових станції збудовано в містах на Заході України, 27 базових станцій – у Вінницькій, Житомирській, Київській і Черкаській областях. На Сході України – збудовано 20 базових станцій, з них найбільше у Харківській області. На Півдні України встановлено 8 нових базових станцій.
Зазначається, що завдяки розширенню мережі компанія може краще забезпечувати зв`язок у тих регіонах, де є зростання трафіку. Так, майже 5 млн абонентів, які до війни знаходились у великих містах, мігрували в сільську місцевість у межах своїх областей. А ще приблизно 4 млн абонентів переїхали в інші регіони, переважно на Захід України.
Також, за даними компанії, за час воєнних дій їхні спеціалісти усунули десятки тисяч аварійних ситуацій, які виникли внаслідок пошкодження телекомунікаційної інфраструктури. Наразі 95% телеком інфраструктури компанії працює у штатному режимі, забезпечуючи мобільний зв`язок і швидкісний інтернет для 26 мільйонів абонентів, підкреслили у пресслужбі. Загалом у першому кварталі 2022 року Київстар інвестував у будівництво і розвиток в Україні мобільної мережі зв`язку 659 мільйонів гривень.
Крім цього, наголошується, що компанія з лютого 2022 надала абонентам послуг і бонусів без стягнення плати на суму, еквівалентну 425 млн грн, а також перерахувала понад 33 млн грн благодійної допомоги на гуманітарні потреби військових, лікарень, літніх людей та постраждалих від війни.
Як повідомлялося, Київстар – найбільший український оператор електронних комунікацій, що станом на березень 2022 року обслуговував 26 млн абонентів мобільного зв’язку і понад 1 млн абонентів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G.