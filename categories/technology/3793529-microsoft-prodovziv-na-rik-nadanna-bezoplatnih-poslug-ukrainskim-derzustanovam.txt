Microsoft ще рік надаватиме безоплатні хмарні послуги українським держустановам.

Про це повідомив у Телеграмі віцепрем'єр-міністр з інновацій, розвитку освіти, науки та технологій - міністр цифрової трансформації Михайло Федоров, передає Укрінформ.
«Посилюємо партнерство. Компанія допомагає Україні в розбудові цифрової інфраструктури від заснування Мінцифри. Microsoft інвестує в розвиток хмарних сервісів в Україні», - йдеться в повідомленні.
За словами Федорова, корпорація вже надала понад $540 млн допомоги безоплатними сервісами, технічною підтримкою, обладнанням та грантами, що суттєво допомагає в цифровізації держустанов та захисті даних.
"Цьогоріч Microsoft знову продовжить доступ до хмар для України. Держпідприємства, регіональні органи влади, школи, університети та лікарні користуватимуться хмарами безоплатно до кінця 2024 року", - зазначається у повідомленні.
Як повідомлялося, Міністерство цифрової трансформації розпочинає проєкт із підготовки майбутніх менеджерів у цифровій сфері.