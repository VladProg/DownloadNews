Космічна компанія SpaceX Ілона Маска в п’ятницю провела успішний запуск ракетоносія із понад півсотнею супутників мобільного інтернету Starlink.

Про це йдеться в повідомленні на офіційному сайті компанії, передає Укрінформ.
«У п’ятницю, 17 червня о 12.09 за східним часом, SpaceX запустила 53 супутники Starlink зі стартового комплексу 39A (LC-39A) космічного центру Кеннеді у Флориді», - зазначається в повідомленні.
Уточнюється, що вантаж у космос вивела багаторазова ракета-носій Falcon-9. Нинішній старт став 13-м саме для неї.
Через годину після запуску SpaceX повідомила на офіційній твітер-сторінці про успішне виведення всіх супутників на орбіту.
«Розгортання 53 супутників Starlink підтверджено»,- заявили в космічній компанії.
Як повідомляв Укрінформ, засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Окрім цього, він передав Україні станції Tesla Powerwall.
Компанія Starlink Ukraine («Старлінк Юкрейн») отримала ліцензію оператора.