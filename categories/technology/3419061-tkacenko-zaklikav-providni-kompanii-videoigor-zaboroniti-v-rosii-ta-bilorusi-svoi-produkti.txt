Міністр культури та інформаційної політики Олександр Ткаченко закликав провідні компанії, що займаються розробкою відеоігор та цифровою дистрибуцією, заборонити в Росії та Білорусі свої продукти та сервіси.

Як передає Укрінформ, про це він написав у Телеграмі.

«Учора звернувся до СЕО провідних компаній, що займаються розробкою відеоігор та цифровою дистрибуцією: Valve Corporation (Steam), Sony Interactive Entertainment (PlayStation Network), Xbox Game Studios (Xbox Network), Epic Games (Epic Games Store). Закликав заборонити в росії та білорусі всі цифрові майданчики, продукти та сервіси компаній, припинити співпрацю з російськими та білоруськими бізнесами. Хай війна лишається у відеоіграх. Поки українські міста через навалу орків стають схожі на постапокаліптичну гру (тільки це не гра), росіяни та білоруси спокійно собі грають в Контрстрайк. А завтра прийдуть на нашу землю вбивати мирних українців. Чекаємо на відповідь і сподіваємося на одностайну позицію», - написав Ткаченко.
Також міністр направив звернення до Adobe Inc. і Corel Corporation. «Подивимося, як дизайнери, блогери, фільммейкери та інші креативники відреагують на бан софту, оновлень та інших послуг компаній, а також блокування Behance у росії та білорусі», - написав Ткаченко.
Щоправда, за його словами, росіяни та білоруси вже зухвало заявляють, що користуватимуться піратським софтом і вантажитимуть програми з торентів. «І поготів — саме на смітниках інтернету, в тотальній ізоляції місце цих варварських країн», - додав він.
З 24 лютого в Україні триває війна з російськими загарбниками.