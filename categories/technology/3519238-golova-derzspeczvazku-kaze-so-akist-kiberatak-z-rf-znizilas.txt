Від початку повномасштабної війни проти України росія здійснила 796 кібератак проти України, що втричі більше, ніж за аналогічний період минулого року, проте якість самих кібератак знижується.

Про це голова Державної служби спеціального зв’язку та захисту інформації України Юрій Щиголь повідомив в інтерв’ю Liga.Tech, передає Укрінформ.
«Зʼясувалося, що росія не така сильна, як це пропагувалося останні роки. Жодна їхня атака не досягла цілей, які вони ставили перед собою», – підкреслив голова Держспецзв’язку.
Зараз українські системи захищені, зокрема завдяки професіоналізму наших фахівців та міжнародній співпраці.
Щиголь додав, що зараз триває перша масштабна війна у кіберпросторі. А Україна і США – це дві країни, які російські хакери атакують найбільше.
«Хакери, які нас атакують, намагаються знищити українську інфраструктуру, фінансуються російською державою. 90% хакерських угруповань рф належать до силових структур. Це – ГРУ ГШ, ФСБ», – каже Щиголь.
Як раніше повідомляло агентство, росія посилила хакерську активність проти США та союзників.