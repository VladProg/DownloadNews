Власник прав на шрифти Times New Roman, Arial, Verdana, Tahoma та Helvetica американська компанія Monotype перекрила для російських користувачів доступ до своєї бібліотеки на сайті.

Як передає Укрінформ, про це повідомляють Відомості.
Сам сайт Monotype в росії доступний, але при спробі відкрити сторінку з каталогом шрифтів користувач бачить повідомлення про заборону доступу.
"Ймовірно, власник сайту встановив обмеження, які перешкоджають вам отримати доступ до сайту", – вказано у повідомленні.
При використанні VPN-сервісу сторінка відкривається, і користувач під час реєстрації на платформі отримує доступ до шрифтів.
У Monotype не відповіли на запит про зміну правил роботи з російськими користувачами.
За словами співрозмовника в російській IT-компанії, про те, що бібліотека шрифтів Monotype недоступна для користувачів у росії, стало відомо 11 квітня. Ймовірно, доступ міг бути закритий і раніше. Офіційних повідомлень про це у його компанії не отримували.
Президент рф володимир путін 24 лютого оголосив про повномасштабне вторгнення в Україну. В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни росію було піддано масштабним санкціям з боку світової спільноти.
Низка країн Заходу запровадили санкції проти рф, а кілька сотень західних компаній вже залишили її ринок.