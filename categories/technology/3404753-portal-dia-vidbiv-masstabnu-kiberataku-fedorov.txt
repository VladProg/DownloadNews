На портал «Дія» ввечері 15 лютого вчинено потужну DDoS-атаку, яку вдалося відбити - для користувачів вона залишилася непомітною.

Про це повідомив у Телеграмі віцепрем'єр - міністр цифрової трансформації Михайло Федоров, передає Укрінформ.
«Приблизно о 20:00, услід за банками, потужна DDoS-атака розпочалася і на портал «Дія», що було очікуваним. Початковий вектор - Росія та Китай. Десь 600 тисяч пакетів шкідливого трафіку в секунду. Наші фахівці швидко «обрізали» цей напрямок, але атака повернулася вже із Чехії та Узбекистану. І знову була «відбита», - зазначив Федоров.
За його словами, для користувачів атака залишилася непомітною.
«Працюємо під постійним тиском та провокаціями, але максимально мобілізовані та сконцентровані. Зберігаємо спокій та рухаємося далі», - зазначив Федоров.
Раніше Міністерство оборони поінформувало, що, ймовірно, офіційний вебпортал відомства увечері 15 лютого зазнав DDoS-атак. Окрім того, про DDoS-атаку повідомили в Ощадбанку і ПриватБанку.
Державна служба спеціального звʼязку та захисту інформації у Фейсбуці підтвердила, що ввечері 15 лютого відбулася потужна DDOS-атака на низку інформаційних ресурсів України. Зокрема, було зафіксовано перебої в роботі вебсервісів Приватбанку та Ощадбанку. Також атаки зазнали сайти Міністерства оборони та Збройних сил України.
Роботу банківських вебресурсів уже відновлено.
«Робоча група з фахівців основних суб'єктів національної системи кібербезпеки вживає всіх необхідних заходів для локалізації та протидії кібератаці», - заявили в ДССЗЗІ.