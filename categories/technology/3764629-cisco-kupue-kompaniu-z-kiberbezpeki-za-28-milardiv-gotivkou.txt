Американська транснаціональна корпорація Cisco купує компанію Splunk, що займається програмним забезпеченням для кібербезпеки, за близько 28 мільярдів доларів США готівкою.

Як передає Укрінформ, про це повідомляє CNBC.
Зазначається, що для Cisco ця покупка стане найбільшим придбанням за всю історію.
Загальна вартість угоди становить близько 28 мільярдів доларів США або 157 доларів США за одну акцію компанії.
Генеральний директор Cisco Чак Роббінс заявив про важливість застосування можливостей штучного інтелекту, який використовується в технологіях Splunk для захисту мереж.
«Наші об’єднані можливості сприятимуть наступному поколінню безпеки та спостережуваності з підтримкою штучного інтелекту», — сказав Роббінс.
Очікується, що угода буде завершена в третьому кварталі 2024 року.
Зазначається, що технологія Splunk допомагає компаніям відстежувати та аналізувати свої дані, щоб мінімізувати ризик злому та швидше вирішувати технічні проблеми. Cisco протягом тривалого часу є найбільшим у світі виробником комп’ютерного мережевого обладнання та зміцнює свій бізнес із кібербезпеки, щоб задовольнити вимоги клієнтів і сприяти своєму зростанню.
Як повідомляв Укрінформ, Міністерство цифрової трансформації України та американська транснаціональна корпорація Cisco підписали меморандум про співпрацю в напрямку цифровізації та освіти.