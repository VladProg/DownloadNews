Федеральне агентство з надзвичайних ситуацій проведе загальнонаціональне тестування федеральної системи оповіщення про надзвичайні ситуації спільно з Федеральною комісією з питань зв'язку по всій території США.

Про це повідомляє CBS News, передає Укрінформ.
Повідомлення про надзвичайні ситуації поділяються на дві групи - Система екстреного оповіщення (EAS) для радіо і телевізорів, і Бездротові екстрені повідомлення (WEA) для бездротових телефонів. Їх планують запустити одночасно.
Вишки мобільного зв'язку транслюватимуть тестовий сигнал протягом 30 хвилин, починаючи приблизно з 14:20, і триватиме він 1 хвилину. Протягом цього часу бездротові телефони, які увімкнені і сумісні з системою оповіщення, повинні отримати тестове повідомлення, якщо вони знаходяться в межах певного радіуса дії активної вежі, а їхній бездротовий провайдер бере участь у національній системі оповіщення. Деякі старі телефони можуть не підтримувати цю функцію.
Щоб зробити бездротову перевірку більш доступною для людей з обмеженими можливостями, оповіщення "супроводжуються унікальним тоном і вібрацією", повідомляє Федеральне агентство з управління у надзвичайних ситуаціях (FEMA).
Бездротові оповіщення створюються уповноваженими федеральними, штатними, місцевими, племінними і територіальними урядовими установами і надсилаються провайдерам бездротового зв'язку через Інтегровану систему оповіщення та попередження населення FEMA - платформу, яка об'єднує національні системи оповіщення для різних засобів масової інформації і дозволяє офіційним особам швидко надсилати автентичні повідомлення про надзвичайні ситуації населенню через численні мережі зв'язку, включаючи телебачення, телефон і радіо.
Як повідомляв Укрінформ, міністерство внутрішніх справ Болгарії заявило про тестування національної системи раннього оповіщення.