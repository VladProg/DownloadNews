Національне управління з аеронавтики і дослідження космічного простору (NASA) уклало контракт з американською компанією Lockheed Martin для створення ракети, яка забере з поверхні Марса зразки ґрунту та відправить їх на Землю.

Як передає Укрінформ, про це повідомляється на сайті NASA.
«NASA уклало контракт із космічним підрозділом Lockheed Martin, штат Колорадо, для будівництва Mars Ascent Vehicle (MAV), невеликої, легкої ракети для здійснення запуску зі зразками гірських порід, осадовими породами та атмосферними частинками на борту з поверхні Червоної планети», - йдеться у повідомленні.
Сума контракту становитиме $194 мільйони, термін його реалізації розрахований на шість років.
Як зазначається, MAV стане першою ракетою, яку запустять з іншої планети.
Очікується, що ракета буде доставлена на Марс не раніше 2026 року за допомогою апарату Sample Retrieval Lander. Увійшовши в атмосферні шари планети, він здійснить посадку поряд з кратером Єзеро або в ньому. Після цього апарат забере зібрані Perseverance зразки ґрунту і відправить їх на орбіту Марса за допомогою ракети MAV, що зберігатиметься всередині нього.
На орбіті ракета набере необхідну висоту для зближення з автоматичною міжпланетною станцією (АМС) Європейського космічного агентства (ESA) Earth Return Orbiter, після чого випустить контейнер із зібраними зразками, який потім підбере зонд. Потім АМС увімкне двигуни і покине орбіту Марса, щоб доставити контейнер на Землю на початку або в середині 2030-х років.
Як повідомляв Укрінформ, марсохід Perseverance доправлений на Марс разом із вертольотом Ingenuity у межах дослідницької місії NASA 18 лютого 2021 року, після майже 7 місяців польоту.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.