Під час кібернетичного нападу на державні установи, що відбувся в середині січня поточного року, Україна продемонструвала стійкість та здатність швидко реагувати на спробу дестабілізації,

У цьому контексті Сполучені Штати продовжуватимуть допомагати Україні у подальшому розвитку спроможностей з кібернетичної оборони. Про це у середу під час телефонної пресконференції, що відбулася під егідою Брюссельського медіахабу США, заявила заступниця радника Президента США та заступниця радника з національної безпеки та сучасних технологій в Раді безпеки США Енн Нойбергер (Anne Neuberger), повідомляє кореспондент Укрінформу.
«Українці досягли доброго прогресу (у кібернетичній безпеці). Вони змогли швидко поновити роботу сайтів, та чітко продемонстрували, що мають спроможність реагувати на подібні інциденти та здатні на швидке відновлення. Цей інцидент (кібернетичний напад на урядові сайти – ред.) був частиною дестабілізуючих дій, з якими стикається Україна. США підтримують Україну у сфері кібернетичної безпеки, та будуть продовжувати надавати таку допомогу», - зауважила Енн Нойбергер.
Вона зауважила, що ця кібернетична атака може бути частиною зусиль Росії для дестабілізації України та створення умов для подальшої інтервенції. Такий висновок виходить із того, що Росія використовувала кібернетичні атаки як ключовий компонент для «проєкції сили» протягом усього минулого десятиліття. Так відбувалося в Україні, особливо у 2015 році, під час подій в Естонії та у Грузії.
За словами радниці, Росія розглядає такі кібернетичні атаки як засіб для досягнення своїх цілей, оскільки виведення з ладу або руйнування критично важливої інфраструктури є інструментом тиску на уряд країни, що піддається агресії, на її військових та на все населення.
Нойбергер, яка зараз перебуває з візитом у Європі, зауважила, що ця поїздка має три визначені мети.
Перша полягає у координації зусиль із союзниками й партнерами у реагуванні на виклики з безпеки, що постають перед Україною, в тому числі – у кібернетичній сфері. У співробітництві з Україною американська сторона буде робити головний акцент на обміні інформацією, на розбудові спроможностей з кібернетичної безпеки, підтримувати Україну у готовності до відповіді на кібернетичний напад та у відновленні після нього.
За словами речниці, Україна дійсно досягла значного прогресу у розвитку власного кібернетичного захисту, але варто бути реалістами та враховувати всі вразливості. У цьому контексті не лише США, але й ряд європейських країн готові допомогти Україні у розвитку кібернетичної стійкості, зокрема, у розвитку «інтранету», - внутрішніх захищених мереж, які є важливими для дієздатності органів управління та влади. Одна з цілей поїздки – обговорення із союзниками шляхів досягнення такої мети.
Друга мета поїздки – обговорення ситуації з союзниками по НАТО, та врахування уроків кризи навколо України для зміцнення кібернетичного захисту Альянсу.
Третя мета візиту американської радниці з кібербезпеки – координація спільних підходів до забезпечення внутрішньої кібернетичної безпеки в США та в кожній з країн-союзниць, в тому числі з урахуванням досвіду України.
«Партнери по НАТО мають забезпечити кібернетичну безпеку вдома, й надати скоординовану відповідь у випадку подальшої російської агресії. Поточна напруга навколо Україні є ключовим елементом, вона нагадує всім країнам про необхідність мережевої оборони та партнерства. НАТО має скористатися (досвідом) цієї кризи, щоб розвинути прогрес у кібернетичній обороні, що був досягнутий протягом минулих років. Саме цьому будуть присвячені мої зустрічі в НАТО, з партнерами по ЄС, консультації з Балтійськими країнами та іншими партнерами на Східному фланзі Альянсу», - сказала Енн Нойбергер.
Як вже повідомлялося, високопоставлена чиновниця Білого дому цього тижня проводить зустрічі з європейськими союзниками, щоб обговорити шляхи підтримки України у сфері цифрового захисту, а також скоординувати зусилля з підвищення кібернетичної стійкості, зокрема, на випадок кібератаки з боку Росії.
Нагадаємо, що у ніч із 13 на 14 січня хакери масово атакували українські урядові сайти, роботу яких вдалося швидко поновити зусиллями Держспецзв'язку. У Службі безпеки України повідомили, що унаслідок хакерської атаки на урядові сайти витоку персональних даних не відбулося.
Фото: Phillip Faraone/Getty Images for WIRED