У Міністерстві цифрової трансформації намагаються автоматизовано виправляти кожну проблему, пов’язану з генеруванням COVID-сертифікатів у застосунку "Дія".

Як передає Укрінформ, про це віцепрем’єр - міністр цифрової трансформації Михайло Федоров повідомив у Фейсбуці.
“Команда Мінцифри працює над технічною частиною впровадження послуги COVID-сертифікатів. Ми намагаємося аналізувати і вже автоматизовано виправляти кожну проблему, пов’язану з генеруванням сертифікатів. Зараз 90% помилок, які були зроблені раніше, вже виправлені, а відсоток відображення сертифікатів став максимальним”, - розповів міністр.
За його словами, найчастіше помилки пов’язані з великим навантаженням на лікарів, які інколи забувають внести дані людини в медичну систему охорони здоровʼя або ж підписати їх кваліфікованим електронним підписом.
Федоров додав, що над виправленням помилок Мінцифри працює спільно з МОЗ.
Другим найпоширенішим видом помилок є дублі, вказав глава Мінцифри. “Це коли ви приходите до лікаря, а вас чомусь не знаходять у системі через людський фактор, і після цього створюють ще одну картку на ваше ж ім'я. У результаті вас двічі внесли в систему - і сертифікат не знає, звідки саме забирати інформацію, тому видає дубль”, - зазначив Федоров.
Виправленням таких помилок, за його словами, займається Національна служба здоров'я України. Своєю чергою Мінцифри допомогло їй знайти додаткових людей у команду, щоб швидше розв'язати цю проблему.
Як повідомляв Укрінформ, у листопаді Міністерство цифрової трансформації розпочало запуск офлайн-пунктів підтримки COVID-сертифікатів у "Дії" в кожній області України.