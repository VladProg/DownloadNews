Російська влада намагається змусити американську компанію Google припинити роботу в країні, продовжуючи виписувати їй штрафи.

Як передає Укрінформ, про це у звіті повідомляє Інститут вивчення війни (ISW).
Зазначається, що 14 листопада Мировий суд Москви оштрафував компанію Google на 15 мільйонів рублів (приблизно $165 745) за неодноразове непроведення локалізації персональних даних російських громадян у Росії.
Російський державний регулятор Роскомнадзор вимагає від іноземних інтернет-сервісів локалізувати бази даних російських користувачів з 1 липня 2021 року, а у червні 2022 року російські суди оштрафували Google на 15 мільйонів рублів за недотримання цього закону.
Раніше російський уряд вже заборонив певні західні соціальні мережі та вимагав від Google видалити «неправдиву інформацію» про російську війну в Україні на початку 2022 року.
«Російський уряд, ймовірно, прагне змусити росіян використовувати пошукові системи та інші інтернет-сервіси російських компаній, які уряд може контролювати краще, ніж міжнародні компанії, такі як Google», - йдеться у звіті.
Як повідомляв Укрінформ, суд у Росії оштрафував компанію Google за те, що вона не видалила нібито неправдиву інформацію про повномасштабну війну в Україні.