У застосунку "Дія" з'явилося нове тимчасове цифрове посвідчення - єДокумент.

Як повідомляє Укрінформ, він містить паспортні дані, ІПН, а також фото.
Аби єДокумент автоматично став доступним, потрібно оновити застосунок.
Раніше Прем'єр-міністр Денис Шмигаль повідомив, що, оскільки війна заскочила українців зненацька, і багато людей залишилися без документів, у "Дії" з'явиться нове тимчасове цифрове посвідчення - єДокумент. Його визнаватимуть органи державної влади, Нацполіція, військові на блокпостах.
24 лютого президент рф путін оголосив про початок російського вторгнення в Україну. Російські війська обстрілюють і знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.