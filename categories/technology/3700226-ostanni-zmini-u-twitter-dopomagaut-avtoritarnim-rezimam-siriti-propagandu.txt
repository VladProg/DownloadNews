Запроваджені нещодавно зміни до платформи Twitter допомагають авторитарним режимам поширювати свою пропаганду.

Як повідомляє Укрінформ, про це пише АР.



“За даними дослідження, Твіттер-сторінки, які ведуть авторитарні уряди росії, Китаю та Ірану отримують вигоду від нещодавніх змін у соціальній мережі, що дали їм змогу легше залучати нових читачів та транслювати пропаганду й дезінформацію більшій кількості людей”, - йдеться у матеріалі.

Зазначається, що до цього висновку дійшли дослідники лондонської громадської організації “Reset”, яка відстежує використання авторитарними урядами соціальних медіа для поширення пропаганди.
“Твіттер більше не позначає контрольовані державою ЗМІ й пропагандистські агентства й не перешкоджає автоматичному пропагуванню їх контенту. Ці дві зміни, запроваджені продовж останніх тижнів, суттєво посилили спроможність кремля використовувати американську платформу для поширення брехні та дезінформації про російське вторгнення до України, політику США й інші теми”, - стверджує АР.

російські державні ЗМІ тепер отримують на 33% більше переглядів, ніж кілька тижнів тому, коли ці зміни ще не набули чинності.
“Йдеться про понад 125 тис. додаткових переглядів кожного повідомлення. Серед них такі, що натякають на роль ЦРУ в терактах 11 вересня 2001 року, розкрадання очільниками України іноземної допомоги та виправдання російського вторгнення до України через нібито розгортання США секретних біолабораторій в країні”, - зауважує агентство.

Збільшили кількість читачів після запровадження змін й державні медіа Китаю й Ірану. Офіційної інформації стосовно того, коли саме Твіттер ухвалив рішення змінити свою політику стосовно державних ЗМІ немає, але найімовірніше це було зроблено наприкінці минулого місяця.
“До змін користувачі, зацікавлені у кремлівській пропаганді, мали навмисно шукати сторінку чи конкретні повідомлення. Тепер же їх можна пропагувати або рекомендувати як будь-який інший контент”, - підсумовує АР.
Як повідомляв Укрінформ, компанія Twitter після того, як її придбав американський мільярдер Ілон Маск, зняла обмеження на облікові записи, пов’язані з кремлем.
Радник Офісу президента України Михайло Подоляк розкритикував політику Twitter щодо висвітлення інформації про війну в Україні.