Хірурги Медичного центру Лангон при Університеті Нью-Йорка вперше змогли успішно пересадити людині нирку, яка була вирощена в тілі генномодифікованої свині.

Як передає Укрінформ, про це повідомляє AP.
«Вона (нирка – ред.) абсолютно нормально функціонувала. Вона одразу не була відторгнута попри наші хвилювання», - заявив доктор Роберт Монтгомері, який очолив групу хірургів.
Сам орган пересадили пацієнту з мертвим мозком та ознаками порушення функції нирок, перш ніж відключити його від апарату життєзабезпечення. Ба більше, операція була погоджена з самою родиною пацієнта.
Зазначається, що хірурги приєднали нирку до пари великих кровоносних судин людини, але поза тілом, і спостерігали за нею впродовж двох днів. Весь цей час нирка очищувала організм від сечовини.
Всього дочірнє підприємство американської біотехнологічної компанії United Therapeutics - Revivicor вивело 100 генетично змінених свиней на одному об’єкті посиленого контролю в штаті Айова.
У цих свиней немає гена, який виробляє альфа-гал, цукор, який провокує негайну атаку імунної системи людини.
Лише у грудні 2020 року Управління з продовольства та медичних засобів США (FDA) дозволило використовувати таких тварин як їжу для людей та для створення медикаментів. При цьому регулятор зобов’язав компанії подавати додаткові документи для отримання дозволу на пересадку органів свиней живим людям.
Як повідомляв Укрінформ, у Львові медики вперше в Україні здійснили операцію трансплантації серця 13-річному хлопчикові.
Фото: Joe Carrotta/NYU Langone Health