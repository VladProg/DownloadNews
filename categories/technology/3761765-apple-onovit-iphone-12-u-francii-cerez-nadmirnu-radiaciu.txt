Apple оновить свої iPhone 12 у Франції через побоювання щодо надмірного електромагнітного випромінювання.

Як передає Укрінформ, про це заявив міністр цифрових технологій Франції Жан-Ноель Барро, повідомляє BBC.
Барро заявив, що найближчими днями Apple надасть оновлення програмного забезпечення для користувачів у Франції.
Продажі iPhone 12 були припинені у Франції після того, як національний регулятор виявив занадто сильне електромагнітне випромінювання. В компанії Apple пообіцяли вирішити проблему.
Компанія заявила, що оновлення стосуватиметься лише користувачів у Франції, де, за її словами, існує спеціальний протокол тестування.
Американський технологічний гігант припустив, що показники надмірного електромагнітного випромінювання є результатом цього особливого режиму тестування і що це «не є проблемою безпеки».
Заплановане оновлення викликає питання щодо планів Apple на модель iPhone 12, яка була випущена лише три роки тому та поширена в інших країнах.
Пан Барро сказав, що французький регулятор радіочастот (ANFR) перевірить нове оновлення, щоб встановити його відповідність, перш ніж iPhone 12 знову буде дозволено продавати в країні.
Раніше Всесвітня організація охорони здоров'я намагалася розвіяти побоювання щодо радіації, яку випромінюють мобільні телефони. Там зауважують, що немає доказів того, що вплив електромагнітних полів низького рівня шкідливий для людини.
"У заяві, Apple зазначено що виявлення надмірного електромагнітного випромінювання у Франції "пов’язане з конкретним протоколом тестування, який використовується французькими регуляторами, а не з проблемою безпеки", - йдеться у повідомленні.
Пристрої iPhone 12 відповідають правилам щодо шкідливих викидів у всьому світі, але Apple "випустить оновлення програмного забезпечення для користувачів у Франції, щоб відповідати протоколу, який використовують французькі регулятори", - заявили в компанії.
Як повідомлялося, у Франції призупинили продаж продукції iPhone 12 через надмірне електромагнітне випромінювання.
Французьке Національне агентство з питань радіочастот (ANFR) порадило Apple, що якщо вони не вирішать проблему із підвищеним радіаційним випромінюванням за допомогою оновлення програмного забезпечення, то вони мають відкликати кожен iPhone 12 (навіть ті, що вже були продані в країні).
Фото: GETTY IMAGES