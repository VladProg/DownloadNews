Американська сенаторка Елізабет Воррен закликала провести розслідування щодо компанії SpaceX після того, як її гендиректор Ілон Маск визнав, що заблокував Україні доступ до супутникової мережі Starlink під час атаки на російські військові кораблі біля узбережжя Криму.

Про це повідомляє Bloomberg, передає Укрінформ.
«Конгрес повинен розслідувати, що тут сталося, і чи є у нас адекватні інструменти, щоб переконатися, що зовнішня політика проводиться урядом, а не одним мільярдером», — заявила Воррен, що представляє від демократів штат Массачусетс у Сенаті.
Очікується, що Маск буде серед керівників технологічної галузі, які візьмуть участь у закритій зустрічі із сенаторами в Капітолії у середу, 13 вересня.
Воррен, член комітету збройних сил, заявила, що вона також хоче, щоб міністерство оборони США вивчило свої контрактні відносини з компанією.
Голова комітету зі збройних сил Джек Рід, демократ із Род-Айленда, також заявив, що він стурбований цією проблемою з огляду на те, що уряди традиційно контролюють супутники, а президенти самі вирішують, що з ними робити.
Він сказав, що відбулися дуже позитивні зміни в тому, що SpaceX знизила вартість доступу в космос, у тому числі для запусків з метою національної безпеки, «але у нього (Маска – ред.) не може бути останнього слова, коли справа стосується національної безпеки».
Раніше повідомлялося, що Маск таємно наказав відключити Starlink поблизу Криму минулого року, щоб зірвати українську атаку на військово-морський флот РФ. Маск нібито боявся, що Москва відповість на українську атаку на Крим ядерною зброєю.
Пізніше він заявив, що не давав завдання своїм фахівцям вимкнути супутникову мережу Starlink біля узбережжя окупованого Криму, оскільки вона там не працювала.