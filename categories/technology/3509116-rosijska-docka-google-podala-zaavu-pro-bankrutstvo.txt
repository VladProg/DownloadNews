У росії "дочка" Google - ТОВ "Гугл" - подала заяву до Арбітражного суду Москви про власне банкрутство.

Як передає Укрінформ, про це повідомляє Інтерфакс із посиланням на дані картотеки арбітражних справ.
Раніше, 18 травня, ТОВ "Гугл" розмістило на федеральному ресурсі повідомлення про намір звернутися до арбітражного суду із заявою про визнання власного банкрутства. Російська компанія повідомляла тоді, що з 22 березня 2022 року "передбачає власне банкрутство та неможливість виконання грошових зобов'язань".
У пресслужбі Google тоді пояснювали, що арешт банківського рахунку Google росія унеможливив функціонування російського офісу, у тому числі збереження працівників та оплату праці в рф, оплату постачальників та підрядників, а також виконання інших фінансових зобов'язань.
При цьому в Google повідомляли, що компанія продовжить надавати можливість використання безкоштовних сервісів для користувачів з рф, таких як "Пошук", YouTube, Gmail, "Карти" та Google Play.
Як повідомлялося, на Google у росії за позовами Роскомнагляду накладений оборотний штраф на суму понад 7,2 млрд рублів, який компанія повинна була виплатити до 19 березня. У травні пристави завели щодо Google справу про примусове стягнення оборотного штрафу. Також компанію вже не раз штрафували за те, що вона не видалила заборонений контент зі своїх майданчиків, у тому числі на YouTube.
Крім цього, зараз щодо російської "дочки" Google ініційовані кілька позовів до арбітражного суду, де позивачами виступають російські ЗМІ.
ТОВ "Гугл" зареєстровано у 2005 році. За підсумками 2021 року виручка російської компанії склала 134,3 млрд рублів, при цьому компанія отримала чистий збиток у 26 млрд рублів (це перший збиток компанії як мінімум з 2009 року).
24 лютого росія розпочала новий етап восьмирічної війни проти України – повномасштабний наступ. Ворог здійснює масовані обстріли та бомбардування мирних українських міст та сіл. ЗСУ, Національна гвардія, сили Територіальної оборони та весь український народ завдають великих втрат загарбникам.
Після початку війни росію було піддано масштабним санкціям з боку світової спільноти, що негативно позначилося на російській економіці.


Фото: Jakub Porzycki/NurPhoto via Getty Images