Міжнародна електронна платіжна система PayPal припинила надання своїх послуг в Росії через її агресію проти України.

Як передає Укрінформ, про це повідомляє Reuters.
«За нинішніх обставин ми призупиняємо послуги PayPal в Росії», - заявив президент і виконавчий директор компанії PayPal Holdings Inc Ден Шульман.
Він додав, що компанія підтримує міжнародне співтовариство в засудженні насильницької військової агресії Росії проти України.
Раніше Міністерство культури та інформаційної політики закликало українців підписати петицію за відключення Росії від PayPal.
24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Центр стратегічних комунікацій та інформаційної безпеки повідомляв, що міжнародна ізоляція агресора триває, Російську Федерацію полишає дедалі більше світових компаній.