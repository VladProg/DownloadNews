Компанія Google забезпечить юридичний захист щодо ризиків, пов'язаних із порушеннями прав інтелектуальної власності, для користувачів систем штучного інтелекту на платформах Google Cloud і Workspace.

Про це повідомляє Reuters, передає Укрінформ.
Google заявив, що його нова політика поширюється на програмне забезпечення, включаючи платформу розробки Vertex AI і систему штучного інтелекту Duet AI, яка генерує текст і зображення в Google Workspace і хмарних програмах.
«Якщо вам буде пред'явлено претензію на підставі авторського права, ми візьмемо на себе відповідальність за потенційні юридичні ризики, пов'язані з цим», - заявили у Google.
Водночас наголошується, що компенсація не застосовується, якщо користувачі "навмисно створюють або використовують згенеровані дані для порушення прав інших".
Як повідомляв Укріфнорм, Гільдія авторів і 17 відомих письменників подали колективний позов до суду Південного округу Нью-Йорка на компанію OpenAI, яка створила ChatGPT, за порушення авторських прав.