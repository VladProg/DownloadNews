Туреччина запустила у космос восьмий супутник. На орбіту його було виведено ракетою Falcon 9 американської компанії SpaceX.

Про це повідомляє Укрінформ з посиланням на управління з комунікацій адміністрації президента Туреччини.
«У січні ми запустили Türksat 5A з ракетою Falcon 9, в червні його було введено в експлуатацію. Сьогодні ми запустили в космос Türksat 5B, найпотужніший супутник зв’язку нашої країни. У цьому проєкті ми також віддали перевагу ракеті Falcon 9 від SpaceX», - сказав президент Туреччини Реджеп Тайїп Ердоган після церемонії запуску.

За його словами, введення в експлуатацію Türksat 5B збільшить швидкість і потужність передачі даних більше ніж у 15 разів. Запущений супутник забезпечить широкосмуговим супутниковим Інтернетом регіони, де доступ до Інтернету обмежений, а також наземний, морський та повітряний транспорт.
«Türksat 5B - восьмий турецький супутник. Сподіваюся, що 6A стане дев’ятим. Таке було неможливо уявити ще 20 років тому», - сказав міністр транспорту та інфраструктури Аділь Караісмаілоглу, цитує видання Hürriyet.
Як повідомляв Укрінформ, Türksat 5A - супутник зв’язку, який покриватиме Туреччину, Близький Схід, Європу та велику частину Африки. Він побудований компаніями Türkstat і TAI у співпраці з Airbus Defense and Space (D&S) в межах угоди, підписаної у 2011 році.
Супутник Türksat 6A - продукт співпраці міністерства транспорту та інфраструктури Туреччини й компаній ASELSAN, Turkish Aerospace Industries, CTech, Türksat та Ради з питань науки та технічних досліджень. Контракт на його виробництво був підписаний наприкінці 2014 року.
Фото: www.iletisim.gov.tr