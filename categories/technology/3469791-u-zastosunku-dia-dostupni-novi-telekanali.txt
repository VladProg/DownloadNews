Для користувачів застосунку «Дія» доступні нові телеканали.

Як передає Укрінформ, про це Міністерство цифрової трансформації України повідомляє у Телеграмі.
«Від початку російського вторгнення в Україну окупанти почали блокувати наше телебачення, щоб сіяти в ньому свою пропаганду та дезінформацію. Аби протидіяти їхнім намірам та бути завжди в курсі правдивих новин, наша команда разом зі стримінговим сервісом Megogo запустили в застосунку «Дія» телебачення Дія TV», - ідеться в повідомленні.
У Мінцифри зауважили, що завдяки Дія TV українці отримали безоплатний доступ до новин будь-де та будь-коли. Також згодом розширили кількість телеканалів, і в Дія TV з'явився дитячий контент, розважальні та інформаційні програми.
У Дія TV доступні телеканали: Рада - новини від офіційних джерел та єдиний інформаційний марафон UA:Разом; М1 - українська культура для піднесення бойового духу; Піксель - Всеукраїнська школа онлайн та контент українською для наймолодших; ПлюсПлюс - мультики для малечі та навчальні телепрограми; FilmUADrama - серіали та фільми для всієї родини; XSPORT - новини зі світу спорту.
Дивитися телеканали в Дії можна в розділі Послуги - Дія TV.
Як повідомляв Укрінформ, у березні Міністерство цифрової трансформації запустило у Дія.Радіо у застосунку «Дія».