Компанія Microsoft випустила нову операційну систему Windows 11 на день раніше обіцяного.

Про це повідомляє Укрінформ з посиланням на The Verge.
Як зазначається, Microsoft анонсувала дату релізу нової операційної системи Windows 11 на 5 жовтня, однак вона стала доступна ще 4 жовтня. Ті користувачі, які придбали нові комп'ютери із встановленою Windows 10, можуть безкоштовно оновитися до нової ОС.
Інші ж користувачі будуть поступово отримувати пропозиції оновити ОС.
«Ми очікуємо, що до середини 2022 року всім пристроям з Windows 10, що мають відповідне право, буде запропоновано оновлення до Windows 11», - заявили у Microsoft.
Інформацію про доступне оновлення Windows 11 можна перевірити у Windows Update в налаштуваннях Windows 10.
Нові пристрої Surface почнуть поставлятися 5 жовтня з попередньо встановленою Windows 11, а також нові ПК та ноутбуки від Asus, Lenovo та HP.
Інші виробники ПК, такі як Acer, Dell та Samsung, також незабаром випустять нові пристрої з Windows 11.
Як повідомляв Укрінформ, раніше Microsoft у своєму блозі назвала головні особливості нової Windows 11. Серед них - новий дизайн і звуки; ще ефективніша мультизадачність і оптимізація простору екрану за допомогою Snap Layouts, Snap Groups і Desktops; чат Microsoft Teams, інтегрований в «Панель завдань»; віджети, нова персоналізована новинна стрічка на базі штучного інтелекту, що допоможе ще швидше отримувати важливу інформацію. Також у Windows 11 з'явиться новий Microsoft Store з переробленим дизайном, завдяки якому буде простіше знаходити улюблені програми, ігри, фільми й серіали в одному перевіреному джерелі та багато чого іншого.
Що стосується Windows 10, вона буде підтримуватися до 14 жовтня 2025 року.