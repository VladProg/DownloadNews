Американська компанія Apple придбала стартап AI Music, який розробив платформу, здатну створювати пісні за допомогою штучного інтелекту.

Як передає Укрінформ, про це повідомляє 9To5Mac.
Зазначається, що технологія AI Music може створювати безоплатні пісні за допомогою штучного інтелекту. Саундтреки є динамічними і можуть змінюватися залежно від взаємодії користувача в реальному часі. Наприклад, пісня може мати іншу тональність під час більш інтенсивних частин тренування людини.

Apple відмовилася коментувати придбання. Тому сума, сплачена за стартап, залишається невідомою, як і плани компанії інтегрувати нові технології в продукти Apple.
Проте, схоже, що цього року Apple працюватиме над серйозними покращеннями Apple Music, оскільки в серпні 2021 року компанія вже придбала сервіс класичної музики Primephonic.
Як повідомляв Укрінформ, компанія Apple планує представити новий бюджетний iPhone та оновлений iPad приблизно 8 березня.
Фото з сайту 9to5mac.com