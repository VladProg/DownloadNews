Популярний застосунок TikTok тестує нову місячну підписку, яка дозволить користувачам позбутися реклами на платформі з обміну відео.

Як передає Укрінформ, про це повідомляє BBC.
Вартість такої підписки нині становить 4,99 долара США.
За даними BBC, китайська компанія проводить тестування цієї нової послуги на англомовному ринку за межами США, але відмовилася коментувати, де саме.
Зараз TikTok показує персоналізовану рекламу для всіх користувачів старше 18 років.
Сайт у галузі новин про технології Techcrunch повідомив, що тестування проводиться у невеликому масштабі, і немає впевненості, що пізніше ця платна підписка буде розгорнута в усьому світі.
YouTube і соцмережа X (раніше Twitter) є одними з сайтів, які вже пропонують платну місячну підписку за меншу кількість показаної на відповідних платформах реклами, або взагалі її відсутності для користувачів.
Як повідомляв Укрінформ, TikTok у вересні офіційно запустив функцію електронної комерції у США.