Американська компанія SpaceX запустила у четвер, 3 серпня, у космос супутник зв'язку Galaxy 37/Horizons-4 для Intelsat.

Як передає Укрінформ, про це SpaceX повідомила у Твіттері.
«Falcon 9 запустила місію G-37 від Intelsat на орбіту з Флориди», - заявили у компанії.
Teslarati зазначає, що супутник зв'язку Galaxy 37/Horizons-4 спочатку передбачалося запустити на ракеті Ariane 6. Однак через постійні затримки у виробництві цієї ракети замовнику знову довелося змінити постачальника запуску на SpaceX.

Створений компанією Maxar супутник Galaxy 37/Horizons-4 доставили від Пало-Альто (штат Каліфорнія) до мису Канаверал (штат Флорида) у середині липня.
Супутник має два корисні вантажі на борту: корисний вантаж Galaxy 37 забезпечить розширену пропускну здатність для клієнтів північноамериканських телевізійних ЗМІ та телекомунікаційних мереж, у той час, як Horizons-4 забезпечує постійне покриття для уряду США та інших клієнтів.

Для SpaceX цей запуск став першим у серпні. Компанія планує цього місяця здійснити щонайменше вісім запусків.
Як повідомляв Укрінформ, американська компанія SpaceX у понеділок, 28 липня, вивела на орбіту нову партію із 22 інтернет-супутників Starlink.


Фото: Twitter/SpaceX