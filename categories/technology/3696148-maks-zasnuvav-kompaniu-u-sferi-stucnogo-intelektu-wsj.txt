Американський мільярдер Ілон Маск заснував компанію X. AI, яка працюватиме у сфері штучного інтелекту та конкуруватиме з компанією OpenAI, яка створила ChatGPT.

Про це повідомляє Укрінформ із посиланням на The Wal Street Journal.
Як зазначається, компанію зареєстровано у Неваді, її директором є сам Маск, а секретарем – Джаред Бірчалл, директор сімейного офісу мільярдера.
Маск зареєстрував компанію 9 березня 2023 року. Її назва збігається із брендом назви X Corp., яку мільярдер присвоїв Twitter. Відповідний крок є частиною його планів створити "додаток для всього" під брендом "X".
Як повідомляв Укрінформ, генеральний директор стартапу OpenAI, яка розробила чат-бот зі штучним інтелектом (ШІ) ChatGPT, Сем Альтман вважає, що технологія ШІ змінить суспільство, яким ми його знаємо, але, водночас це принесе певні небезпеки.
Раніше понад тисяча людей, включаючи експертів - мільярдера Ілона Маска та колишнього співзасновника Apple Стіва Возняка, - підписали відкритий лист із закликом поставити «на паузу» розробку потужних систем на основі штучного інтелекту, щоб дати час переконатися в їхній безпеці.