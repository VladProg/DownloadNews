Лауреатами Нобелівської премії з хімії 2021 року стали Бенджамін Ліст і Девід Макміллан "за розвиток асиметричного органокаталізу".

Про це повідомляє Укрінформ з посиланням на Твітер премії.

Як зазначається, Ліст та Макміллан розробили новий інструмент для молекулярного конструювання – органокаталіз. Це дуже вплинуло на фармацевтичні дослідження, а також допомогло зробити хімію екологічнішою.
Дослідники довгий час вважали, що існує лише два види каталізаторів: метали та ферменти. Незалежно один від одного, цьогорічні лауреати Нобелівської премії з хімії розробили третій тип - асиметричний органокаталіз, який спирається на невеликі органічні молекули.
Чимало сфер науки і досліджень залежать від здатності хіміків створювати молекули, здатні утворювати еластичні й міцні матеріали, накопичувати енергію або сповільнювати прогресування захворювань. Ця робота вимагає присутності каталізаторів - речовин, які контролюють і прискорюють проходження реакцій, не стаючи при цьому частиною кінцевого продукту. Наприклад, каталізатори в автомобілях перетворюють токсичні речовини у вихлопних газах на нешкідливі молекули.
«Ця концепція каталізу проста і геніальна, і факт в тому, що багато людей задавалися питанням, чому ми не думали про це раніше», — сказав Йоган Аквіст, голова Нобелівського комітету з хімії.
Як повідомляв Укрінформ, з 4 жовтня розпочався Нобелівський тиждень.
У понеділок було оголошено лауреатів Нобелівської премії. Цього року ними стали американський фізіолог Девід Джуліус і вірменсько-американський молекулярний біолог і невролог Ардем Патапутян "за відкриття рецепторів температури і дотику".
У вівторок оголосили переможців Нобелівської премії з фізики. Ними стали Шюкуро Манабе та Клаус Гассельманн, а також Джоджіо Парізі «за новаторський внесок у наше розуміння складних фізичних систем».
У четвер стануть відомі лауреати з літератури. Лауреат премії з економіки у пам'ять про Альфреда Нобеля буде оголошений у столиці Швеції 11 жовтня.
У п’ятницю у норвезькій столиці Осло назвуть лауреата премії за сприяння встановленню миру.
Нобелівська премія — одна з найпрестижніших міжнародних премій, яку щорічно присуджують за видатні наукові дослідження, революційні винаходи або значний внесок у культуру чи розвиток суспільства. Сума премії змінюється залежно від доходів Фонду Нобеля. Торік вона становила 10 млн шведських крон (близько $ 1,1 млн).