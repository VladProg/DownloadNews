Південнокорейська компанія Hancom Group планує у першій половині наступного року вивести на орбіту свій перший комерційний супутник.

Як передає Укрінформ, про це повідомляє Yonhap.
Нині супутник Sejong 1 ще розробляється у співпраці з американською компанією Spire Global Inc. Після виведення його на орбіту, апарат буде збирати дані й робити світлини з космосу. Уточнюється, що супутник на низькій навколоземній орбіті буде робити світлини кожні 90 хвилин від 12 до 14 разів на день з семи різних ракурсів.
Зазначається, що спочатку космічний апарат буде орієнтований на сільськогосподарський сектор, але згодом він також буде охоплювати й інші сфери, зокрема, моніторинг катастроф.
У Hancom заявили, що планують запустити на орбіту до п'яти супутників.
Як повідомляв Укрінформ, Національне управління США з аеронавтики та дослідження космосу (NASA) відтермінувало запуск супутника Landsat 9 у зв’язку з нестачею рідкого азоту.
Фото: Yonhap