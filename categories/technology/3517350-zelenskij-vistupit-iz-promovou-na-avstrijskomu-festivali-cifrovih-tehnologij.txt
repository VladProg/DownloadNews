Президент України Володимир Зеленський виступить у четвер з промовою на фестивалі цифрових технологій та медіа "4Gamechangers" у Відні, спікерами якого також будуть президент та канцлер Австрії.

Про це повідомляє Укрінформ із посиланням на Австрійське агентство преси (APA).
"Президент України Володимир Зеленський має виступити під час онлайн-включення у четвер увечері в рамках фестивалю цифрових технологій та медіа "4Gamechangers" у віденському Marx Halle", - йдеться у повідомленні.
Очікується, що глава Української держави звернеться до австрійців і розповість про гуманітарну ситуацію та поточний розвиток подій в Україні.
Як зазначає АРА, в цей час на сцені фестивалю будуть присутні федеральний президент Александр Ван дер Беллен та федеральний канцлер Карл Негаммер, а також дві журналістки, які зможуть поспілкуватися з українським лідером.
"Я не розумію, чому йому (Президенту України – ред.) не дають виступити в парламенті... Тепер sз фестивалем "4Gamechangers" у нас є місце для цього", - процитувало АРА співзасновницю фестивалю Ніну Кайзер, яка організувала виступ з допомогою посла України в Австрії.
У четвер на фестивалі також виступить голлівудська зірка Джордж Клуні, який говоритиме про права людини.
Як повідомлялось, у березні опозиційна ліберальна партія NEOS виступила з ініціативою до президії Національної ради Австрії запросити Президента України для виступу в парламенті. Однак дві інші опозиційні партії – Соціал-демократична партія Австрії (SPÖ) та крайня права і проросійська Австрійська партія свободи (FPÖ) – не підтримали такої ініціативи. Вони мотивували це тим, що такий виступ українського лідера нібито суперечитиме нейтралітету Австрії.
Така поведінка двох парламентських партій викликала значну критику в австрійському суспільстві. Рішення своїх колег по партії навіть розкритикував очільник федеральної землі Бургенланд, політик від SPÖ Ганс Петер Доскоціл, назвавши його "геополітичною помилкою, яка не повинна була статися".
Президент Національної ради Австрії Вольфганг Соботка заявив про готовність запросити Президента України Володимира Зеленського для виступу у парламенті, але тільки після того, як між парламентськими фракціями буде згода щодо цього.
Пізніше, у квітні, NEOS виступила з новою ініціативою виступу Президента України в Національній раді, однак Австрійська партія свободи знову виступила проти цього.
14 червня Голова Верховної Ради України Руслан Стефанчук під час візиту до Австрії виступив з промовою у Національній раді Австрії. Це сталося не під час сесії, а в рамках "спеціального заходу", який Австрійська партія свободи проігнорувала.
Фото: president.gov.ua