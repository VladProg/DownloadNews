Українські фахівці розробили інструмент для перевірки чат-ботів.

Як передає Укрінформ, про це Центр стратегічних комунікацій та інформаційної безпеки повідомляє у Телеграмі.
"Користуєтесь чат-ботами у Telegram, наприклад, щоб повідомити про пересування ворожої техніки або ж за мить дізнатись, як діяти у надзвичайній ситуації? На жаль, не всі вони надійні", - ідеться у повідомленні.
Як застерігають у Центрі, ворог може створювати псевдоботів та ботів-двійників, через які може поширювати дезінформацію або збирати дані.
Щоб цьому завадити, запущено інструмент для перевірки чат-ботів на сайті Dovidka.info.
Скористатися ним просто. Треба зайти на сайт та вписати у пошуку назву бота, якого слід перевірити.
Якщо виявлено бота, якого у базі немає, необхідно повідомити про нього до Кіберполіції.
Як повідомляв Укрінформ, шахраї розсилають фейковий чат-бот єПідтримки, посилаючись на Центр протидії дезінформації при Раді національної безпеки і оборони України.