Перша леді України Олена Зеленська зустрілася з представниками Google - віцепрезиденткою з питань взаємодії з органами державної влади та державної політики Аннеттою Кробер-Ріль та віцепрезидентом з питань Центральної та Східної Європи Патріком Ворнкінгом.

Про це Зеленська розповіла у Телеграмі, передає Укрінформ.
"Була рада вітати представників Google Аннетте Кробер-Ріль, віцепрезидентку з питань взаємодії з органами державної влади та державної політики, і Патріка Ворнкінга, віцепрезидента з питань Центральної та Східної Європи, під час їхнього першого візиту до України", - зазначила перша леді.

Вона зауважила, що компанія Google однією з перших застосувала санкції проти РФ, призупинила рекламу тощо, і водночас розширила кіберзахист для українських акаунтів, держресурсів і ЗМІ.
"Вдячні компанії за принципову боротьбу й правдиву інформацію", - сказала Зеленська.
Вона підкреслила, що коректні відповіді у Google нині є частиною інформаційної безпеки всього світу, тому передала гостям запити від наших відомств: правильно позначати на Google-мапах Крим і відображати мапу України відповідно до кордонів 1991 року, а на YouTube автоматичні рекомендації для українських користувачів зробити українськими.

Перша леді також запропонувала компанії Google нові спільні проєкти, серед яких - створення онлайн-бібліотеки психологічної допомоги.
"У межах третього Саміту перших леді та джентльменів ми з’ясували, що ментальне здоров’я належить до п’яти найголовніших викликів для світу. Було б корисно створити онлайн-бібліотеку психологічної допомоги. Ми відбудовуємо країну як безбар’єрний простір для громадян, зокрема й травмованих війною. Тож на часі онлайн-послуги, доступні попри фізичний стан", - зазначила Зеленська.
Іншим важливим проєктом вона назвала цифровізацію українських культурних пам'яток та запровадження разом з Google віртуальних виставок у музеях.
"Коли українські культурні памʼятки під загрозою нищення, цифровізувати їх і познайомити з ними світ – надважливе завдання. Разом із Google хотіли б запровадити віртуальні виставки в наших музеях. До речі, значна частина робіт наших митців на Google Arts & Culture потребує історично справедливої ідентифікації саме як українських, а не російських доробків", - зауважила Перша леді.
Крім цього, вона підкреслила, що Україна завжди рада допомозі й у фізичному вимірі. За її словами, до нагальних проєктів Фундації Олени Зеленської, зокрема, забезпечення учнів та вчителів технікою для онлайн-занять, а шкіл – бомбосховищами, може долучитися будь-який іноземний меценат.
"Google відомий тим, що завжди шукає нові способи використання технологій для позитивного впливу на світ. Готові віднайти ці способи разом", - сказала перша леді.
Як повідомляв Укрінформ, Україна опинилася в топі світового пошуку Google у 2022 році. В самих українців у топі пошуків повітряні тривоги й інші реалії російського вторгнення.
Цього року українські освітяни отримали 50 тис. хромбуків у межах співпраці МОН і Мінцифри з компанією Google та ЮНЕСКО.