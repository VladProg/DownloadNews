Компанія SpaceX Ілона Маска заявила про втрату близько 40 супутників Starlink у зв’язку з геомагнітною бурею в космосі.

Як передає Укрінформ, про це йдеться у пресрелізі компанії.
«На жаль, супутники, виведені на орбіту в четвер, зазнали значного впливу від геомагнітної бурі в п’ятницю. Ці шторми спричиняють нагрівання атмосфери та збільшення щільності атмосфери на наших низьких висотах розгортання супутників», - заявили у SpaceX.
У компанії також додали, що за попереднім аналізом, збільшення опору на малих висотах не дозволило супутникам вийти з безпечного режиму, щоб почати корекцію орбіти.
Зазначається, що близько 40 супутників Starlink знову увійдуть або вже увійшли в атмосферу Землі.
«Супутники, що виходять з орбіти, не представляють ризику зіткнення з іншими супутниками та згорять при вході в атмосферу (Землі – ред.). Вони не утворюватимуть орбітальне сміття, а рештки супутників не потраплять на Землю», - наголосили у компанії.
Як повідомляв Укрінформ, 3 лютого ракета-носій Falcon 9 компанії SpaceX Ілона Маска, яка стартувала з космічного центру NASA імені Кеннеді на узбережжі Флориди, вивела на орбіту 49 супутників Starlink.