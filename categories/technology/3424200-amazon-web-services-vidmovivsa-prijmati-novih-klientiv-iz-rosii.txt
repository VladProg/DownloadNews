Підрозділ американської компанії Amazon Amazon Web Services відмовився приймати нових клієнтів із росії.

Про це віцепрем’єр-міністр - міністр цифрової трансформації Михайло Федоров повідомив у Телеграмі, передає Укрінформ.
"Amazon Web Services — відмовилася приймати нових клієнтів із Росії. Це підрозділ американської корпорації Amazon, що надає послуги у сфері хмарних обчислень", - написав урядовець.
За його словами, тепер російські цифрові продукти втрачають можливість користуватися кращими світовими рішеннями для захисту.

Як повідомлялося, Європейський Союз та низка інших країн, зокрема США, Канада, Австралія, запровадили проти росії санкції через війну в Україні. Багато компаній оголосили про припинення роботи у рф та вихід із проєктів з російськими партнерами. Зокрема, серед тих, хто оголосив про зупинення роботи в росії: Volkswagen Group, General Motors, BMW, Renault, Hyundai, Toyota та Mercedes-Benz.