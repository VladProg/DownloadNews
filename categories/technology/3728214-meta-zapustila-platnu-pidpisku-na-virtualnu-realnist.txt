Американська Meta запустила послугу щомісячної підписки на віртуальну реальність (VR), у той час як компанія намагається зробити цю частину свого бізнесу прибутковою.

Як передає Укрінформ, про це повідомляє BBC.
У Meta заявили, що користувачі отримають за платну підписку доступ до двох нових ігор на місяць.
Послуга Meta Quest+, яка коштує 7,99 долара США на місяць або 59,99 долара США за річну підписку, сумісна з її гарнітурами Quest 2, Quest Pro та Quest 3.
Зазначається, що за перші три місяці року Meta, яка є материнською компанією Instagram і Facebook, зазнала збитків у своєму підрозділі VR на 4 мільярди доларів. Крім цього, Meta стикається з конкуренцією з боку компаній, зокрема технологічного гіганта Apple, який цього місяця представив довгоочікувану гарнітуру змішаної реальності.
У 2021 році глава Meta Марк Цукерберг оприлюднив плани побудови «метавсесвіту» — онлайн-світу, де люди можуть грати в ігри, працювати та спілкуватися у віртуальному середовищі, часто використовуючи гарнітури VR.
Вже у лютому минулого року Meta оприлюднила кілька амбітних проєктів на основі штучного інтелекту, і Цукерберг охарактеризував ШІ як «ключ до розблокування метавсесвіту».
Як повідомляв Укрінформ, компанія Meta Platforms Inc американського мільярдера Марка Цукерберга 1 червня презентувала новий шолом із віртуальною реальністю Quest 3.
Фото: Meta