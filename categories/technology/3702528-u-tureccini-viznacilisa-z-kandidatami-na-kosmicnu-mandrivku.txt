У рамках авіаційного та аерокосмічного фестивалю Teknofest 2023, який проходить у Стамбулі, було оголошено кандидатів на політ у космос від Туреччини.

Імена оголосив Президент Туреччини Реджеп Тайїп Ердоган, повідомляє власкор Укрінформу.
«Наш брат Альпер Гезеравджи, який вирушить на Міжнародну космічну станцію, є славетним турецьким пілотом, який досяг значних успіхів у командуванні нашими ВПС. Тува Джихангір Атасевер, який був обраний дублером, є системним інженером, який працює в галузі космічних систем запуску в ROKETSAN. Я не сумніваюся, що обидва наші брати якнайкраще виконають свої обов’язки», - сказав Ердоган.
За його словами, турецький космонавт перебуватиме на космічній станції протягом 14 днів. У цій місії турецький космонавт виконає 13 різних експериментів, підготовлених відомими університетами та дослідницькими установами країни.
Відбір відбувся у рамках Національної космічної програми, за якою громадянина Туреччини відправлять у космос у 100-річчя Республіки.
Як повідомляв Укрінформ, у травні минулого року у Туреччині за дві доби на вакансію космонавта Міжнародної комічної станції подали 31 тисячу заявок.