Американська компанія Nvidia представила новий графічний процесор H200, призначений для навчання моделей генеративного штучного інтелекту.

Як передає Укрінформ, про це повідомляє CNBC.
Новий графічний процесор є оновленням попереднього чипа H100, який компанія OpenAI використовувала для навчання своєї найдосконалішої мовної моделі GPT-4. Чипи H100 коштують від 25 000 до 40 000 доларів США.

Ключове вдосконалення H200 полягає в тому, що він містить 141 ГБ пам’яті наступного покоління типу HBM3.
Nvidia також заявила, що H200 буде генерувати вихід даних майже вдвічі швидше, ніж у H100. До такого результату дійшли у компанії вході тестування з використанням мовної моделі Llama 2 LLM від компанії Meta.
H200, продаж якого очікується в другому кварталі 2024 року, буде конкурувати з графічним процесором AMD MI300X.
Зазначається, що чип AMD, подібний до H200, але має додаткову пам’ять порівняно зі своїми попередниками.
У Nvidia додали, що H200 буде сумісний з H100, а це означає, що компаніям не потрібно буде змінювати свої серверні системи або програмне забезпечення для використання нової версії чипа.
Як повідомляв Укрінформ, британська компанія Vodafone спільно з американською компанією Intel заявила про намір створити спеціальну архітектуру чипсетів для технології Open RAN.
Фото: Walid Berrazeg | Lightrocket | Getty Images