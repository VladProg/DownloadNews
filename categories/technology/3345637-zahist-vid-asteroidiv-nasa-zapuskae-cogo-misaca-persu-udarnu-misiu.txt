Національне агентство США з аеронавтики й дослідження космосу (NASA) планує наприкінці цього місяця запустити місію DART (Double Asteroid Redirection Test) із захисту Землі від астероїдів.

Про це повідомляє Укрінформ із посиланням на Space.com.
Місія DART вартістю 330 мільйонів доларів буде запущена на борту ракети SpaceX Falcon 9 із авіабази Ванденберг у Каліфорнії. Вікно запуску відкривається 23 листопада о 22:20 за місцевим часом або 24 листопада о 06:20 за Грінвічем.
Вікно інших можливих дат для запуску є досить довгим для міжпланетного запуску – до лютого 2022 року.

Фото: NASA/Johns Hopkins APL/Ed Whitman
Очікується, що місія прибуде до бінарної астероїдної системи під назвою Didymos (або 65803 Didymos) наступної осені.
Найбільший астероїд із системи – Didymos А – має діаметр 780 метрів, а найменший – Didymos В — діаметр 160 метрів. DART влучить у другий, оскільки він найбільше схожий на астероїд, який може у майбутньому загрожувати планеті.

Астероїди вказаної системи не несуть загрози для Землі, зазначає видання. Однак науковці планують провести тренування на випадок реальної загрози.
DART є демонстраційною місією з вивчення використання кінетичного удару для відхилення астероїда від Землі.
Фото: NASA/Johns Hopkins, APL/Steve Gribben