Юристи й експерти з цифрових технологій проаналізували політики конфіденційності, сайти і застосунки 30 приватних компаній, що працюють в Україні. За критеріями захисту персональних даних найкращі результати показали сайти Olx та Ukr.net, а також застосунки Bolt, Liki24 та Uklon.

Про це свідчать результати дослідження «Чи турбується бізнес про користувачів: презентація Індексу захисту персональних даних 2023», презентованого Укрінформі.
«Мета цьогорічного дослідження – проаналізувати корпоративну політику компаній щодо дотримання цифрових прав користувачів, акцентувавши на захисті персональних даних. Ми свідомо не привертаємо особливу увагу до компаній, які отримали низькі бали, проте пропонуємо всім компаніям укотре переглянути свої підходи у сфері захисту персональних даних і покращити клієнтоорієнтованість», - йдеться в дослідженні, підготовленому ГО «Інтерньюз-Україна».
У 2022 - 2023 роках об’єктом дослідження стали 10 застосунків і 20 сайтів великих приватних компаній в Україні, що надають онлайн-послуги та працюють у сфері телекомунікацій і надання доступу до інтернету. Серед сайтів - Rozetka, Olx, Нова Пошта, Ukr.net, Comfy, Foxtrot, Eldorado, Prom, Citrus, Allo, Kasta, MAKEUP, Zakaz.ua, Silpo, Triolan, Датагруп, Lanet, Kyivstar, Lifecell, Vodafone. Серед додатків - Bolt, Liki24, Uklon, Fishka, Tabletki.ua, Meest, Glovo, Епіцентр та Busfor.
За результатами досліджень найкращі результати у категорії «сайти» продемонстрували Olx та Ukr.net. Зі 100 можливих балів, які відбивають стан корпоративної політики приватності та захисту персональних даних користувачів, вони отримали 80 та 75 відповідно. Ще 8 – Foxtrot, Rozetka, Нова Пошта, Allo, Silpo, Kasta, Prom та Zakaz.ua – набрали щонайменше 50 балів.
Інші 10 сайтів отримали менше 50 балів. Перевіряючи ці ресурси, фахівці ідентифікували недоліки в усіх чотирьох категоріях дослідження: дотримання вимог національного законодавства; відповідність європейським стандартам; технологічні аспекти функціонування сайтів; зручне користування ресурсом та інклюзивність.
Водночас дослідження 10 застосунків продемонструвало кращі порівняно із сайтами результати щодо захисту персональних даних: 80% застосунків (8 із 10) отримали понад 50% усіх можливих балів відповідно до методології дослідження. Найвищі бали отримали застосунки Bolt (82,3%), Liki24 (76,5%) та Uklon (73,5%). За ними йдуть Fishka (67,76%) і Tabletki.ua (56%).
Експертне дослідження підготувала ГО «Інтерньюз-Україна» у межах проєкту «Актуалізація конфіденційності у цифровій сфері в Україні» за підтримки ABA ROLI Ukraine / Rule of Law Initiative.