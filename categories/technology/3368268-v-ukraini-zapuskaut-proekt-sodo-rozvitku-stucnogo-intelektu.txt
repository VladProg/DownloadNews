Експерти Української фундації безпекових студій, Національного інституту стратегічних досліджень та Експертного комітету з питань розвитку штучного інтелекту започаткували проєкт, результатом якого стане дослідження та розробка рекомендацій щодо розвитку штучного інтелекту (ШІ) та розбудови інфраструктури публічного управління у сфері штучного інтелекту.

Про це голова Української фундації безпекових студій Юлія Каздобіна оголосила на пресконференції в Укрінформі.
“Результати нашої роботи, а ми плануємо, що це буде влітку наступного року, будуть відкриті для широкої публіки на базі Національного інституту стратегічних досліджень... Ми вже визначилися, хто і яку країну досліджує, а потім, коли кожен з нас напише свою частину, будемо обговорювати”, - сказала Каздобіна.

За її словами, у межах проєкту планується підготовка дослідження європейського досвіду регулювання та розбудови інфраструктури публічного управління в сфері ШІ, проведення трьох відкритих вебінарів для широкої аудиторії, розробка рекомендацій для уряду, а також проведення консультацій зі стейкхолдерами з метою їх удосконалення. Кінцевий результат роботи буде представлено широкій аудиторії в межах круглого стола на базі НІСД. Рекомендації буде надано Міністерству цифрової трансформації.
Як зазначив представник Експертного комітету з питань розвитку штучного інтелекту Сергій Ярмоленко, за даними OxfordGovernment AI ReadinessIndeх, Україна є однією з перших серед розробників у сфері штучного інтелекту у Східній Європі. Це зобов'язує шукати шляхи підтримки перспективних проєктів та напрямків розвитку цієї технології, а також створення сприятливих умов регулювання сфери.

“Варто сказати, що штучний інтелект — це не тільки технологія, яка надає великі можливості та переваги, а й технологія, яка становить суттєві ризики, тому дослідження, яке ми розпочинаємо, є надзвичайно важливим, оскільки багато країн по-різному бачать те, як їм, виходячи зі своїх економічних та політичних устроїв, реалізовувати системи реагування на ШІ”, - сказав він.
За словами експерта Національного інституту стратегічних досліджень Сергія Гнатюка, посилення уваги українських експертів до теми штучного інтелекту є невідворотним. “Це технологія, яку потрібно досліджувати, плекати, імплементувати у себе вдома, адже українці дуже розумні”, - підкреслив він.

Експерти наголосили, що український бізнес має значний потенціал, але без сприяння з боку держави його зусилля не можуть бути масштабними та системними, що вже найближчим часом може стати обмеженням для його розвитку. Відсутність інфраструктури сфери ШІ в системі публічного управління унеможливлює послідовну підтримку досліджень, інновацій та розробок у галузі штучного інтелекту, програм з навчання ШІ та підготовки робочої сили, планування та координацію міжвідомчої діяльності щодо сфери ШІ, інформування населення та стейкхолдерів, залучення інвестицій, системну міжнародну співпрацю, які є необхідними для розвитку галузі.

З огляду на невідкладність розвитку сфери ШІ для стратегічно важливих для України напрямів, необхідно забезпечити найвищий рівень прийняття рішень та політичної відповідальності у питаннях, що стосуються розвитку ШІ, а також створити інфраструктуру щодо питань ШІ у системі публічного управління, переконані учасники пресконференції.
Фото: Юлія Овсяннікова