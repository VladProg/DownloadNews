Російську розвідку зараз цікавлять конкретні наслідки членства Фінляндії в НАТО, підтримка України та різноманітні способи уникнення санкцій.

Про це заявив очільник фінської поліції безпеки SUPO Антті Пелттарі на пресконференції у четвер, передає Укрінформ з посиланням на Yle.
Він наголосив, що діяльність російських спецслужб у Фінляндії була ускладнена після видворення дипломатів, тому РФ, на його думку, спрямує більше зусиль на кіберпростір. Зокрема, російські хакери посилили Dos-атаки на фінську інфраструктуру, проте Пелттарі запевнив, що зазвичай подібні кібератаки не становлять загрозу для нацбезпеки.
Разом з тим в SUPO підкреслили, що незахищені домашні роутери, підключені до мережі Інтернет, можуть являти собою серйозну загрозу.
Очільник поліції безпеки вважає, що членство Фінляндії в НАТО гарантуватиме захист від «найбільш агресивних форм» впливу з боку РФ.
Як повідомляв Укрінформ, російські хакери у минулий четвер здійснили серію кібератак на сайти Банку Фінляндії, податкової служби країни, та деяких ЗМІ.
Раніше 4 жовтня російська хакерська група NoName 057 (16) атакувала сайти фінської транспортної інфраструктури та банків.