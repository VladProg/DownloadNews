Двоє колишніх співробітників Tesla стояли за витоком даних щодо особистої інформації понад 75 тис. осіб, включаючи персонал.

Як передає Укрінформ з посиланням на Reuters, про це йдеться в повідомленні компанії.


Відповідальний за конфіденційність даних Tesla Стівен Елентух зазначив у своєму зверненні до генерального прокурора штату Мейн, що дані, які стали відомі внаслідок витоку, у травні потрапили до німецького ЗМІ Handelsblatt.
Цей медіаресурс повідомив автовиробнику, що отримав конфіденційну інформацію, яка дає змогу ідентифікувати імена, адреси, номери телефону та дані соціального страхування клієнтів компанії.
Водночас Tesla встановила співробітників, котрі допустили витік даних, подала проти них позови й вилучила їхні пристрої.
Раніше повідомлялося, що групи співробітників Tesla приватно обмінювалися через внутрішні системи обміну повідомленнями інформацією про клієнтів, включаючи відео та зображення, записані за допомогою автомобільних камер.