YouTube відновив обліковий запис експрезидента США Дональда Трампа після дворічного призупинення доступу до популярної платформи для обміну відео.

Як передає Укрінформ, про це повідомляє BBC.
«Від сьогодні канал Дональда Трампа більше не обмежений і може завантажувати новий контент. На цей канал і надалі поширюватимуться наші правила, як і на будь-який інший канал на YouTube», — заявили у компанії.
Зазначається, що колишньому президенту США заборонили публікувати відео на YouTube через кілька днів після того, як його прихильники штурмували Капітолій США у Вашингтоні 6 січня 2021 року.
Тоді YouTube заявив, що канал Трампа порушив правила платформи, підбурюючи людей до насильства.
Як повідомлялося, раніше Трамп офіційно заявив, що має намір висунути свою кандидатуру на наступних президентських виборах 2024 року у США. Утім, конкуренцію йому під час праймеріз можуть скласти інші відомі члени Республіканської партії.