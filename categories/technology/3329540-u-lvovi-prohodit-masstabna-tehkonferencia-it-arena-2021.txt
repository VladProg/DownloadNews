У Львові проходить масштабна техконференція IT Arena 2021, на якій впродовж трьох днів, 7-9 жовтня, виступлять 88 спікерів, ІТ-експертів та лідерів індустрії зі всього світу.

Про це повідомляють організатори IT Arena, передає Укрінформ.
«Після року онлайн, IT Arena 2021 повертається у новому форматі: подія відбуватиметься як онлайн, так і офлайн. IT Arena прагне максимізувати можливості для живого нетворкінгу та особистого спілкування (враховуючи всі заходи безпеки та рекомендації, пов’язані з Covid-19), а також розширити аудиторію учасників, які зможуть долучитись із будь-якого куточка світу завдяки інтерактивній онлайн-платформі. Висококласний нетворкінг, налагодження ділових контактів та фестивальний дух залишаються особливостями IT Arena, але цього року вони адаптуються до нової, соціально віддаленої реальності», - зазначають організатори.
Цього року програма IT Arena традиційно поділяється на тематичні блоки: бізнес, продукт та технології, які представлені спікерами з таких провідних світових компаній, як AstraZeneca, Microsoft, Uklon, Headspace, LinkedIn, Remote, H&M.
Хедлайнером IT Arena 2021 стане Мей Маск – авторка світового бестселера, знана дієтологиня, яка виступає по всьому світу з доповідями на теми здоров’я, харчування, ведення бізнесу та старіння. Протягом своєї кар’єри Маск концентрується на тому, як допомогти жінкам залишатися впевненими, цілеспрямованими та сильними. На цьогорічній IT Arena вона виступить у форматі онлайн-fireside-чату сьогодні, 8 жовтня, та зосередиться на розширенні можливостей жінок і їхньому впливі на розвиток технологічної галузі.






Техконференція «IT Arena 2021» у Львові / Фото: ІТ Arena, Facebook








































Також у межах IT Arena відбудеться змагання стартапів – Startup Competition, що збере найамбітніші early-stage стартапи України. Призовий фонд IT Arena Startup Competition 2021 на сьогодні складає 70 000 доларів. До участі в Startup Competition запрошували молоді стартапи, що існують не довше 2-х років, та мають демо-версію продукту. Фінал та нагородження переможців відбудеться 9 жовтня в Львівській національній опері.
IT Arena 2021 – вже восьма конференція, шість попередніх відбулись на стадіоні «Арена Львів». За всю історію проведення IT Arena відвідали 18192 учасники з понад 40 країн світу, 678 відомих спікерів виступили з доповідями. У Startup Competition взяли участь 800 стартапів, у Львові було проведено 162 офлайн-мітапи та 24 афтепаті, 525 годин захопливого нетворкінгу.
В 2020 році IT Arena відвідали 4076 учасників з 82 українських та 62 закордонних компаній.