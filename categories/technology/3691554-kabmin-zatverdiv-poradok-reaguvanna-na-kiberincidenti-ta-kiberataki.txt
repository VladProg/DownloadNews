Кабінет Міністрів затвердив Порядок реагування на кіберінциденти та кібератаки.

Про це повідомив заступник голови Державної служби спеціального зв'язку та захисту інформації Олександр Потій, передає Укрінформ із посиланням на Телеграм-канал відомства.
«Порядок затверджує єдиний механізм впровадження суб’єктами забезпечення кібербезпеки операційних процедур реагування на кіберінциденти. Також він визначає чіткі й зрозумілі рівні критичності кіберінцидентів/кібератак та етапи реагування на них», - зазначив очільник Держспецзв'язку.
Затвердження документа дає можливість формувати процеси реагування на кіберінциденти та кібератаки відповідно до завчасно спланованих заходів, а також розвиває підходи, які були закладені в організаційно-технічіній моделі кіберзахисту, розробленій у 2021 році.
Потій додав, що Служба впродовж трьох місяців з дня набрання чинності постанови має затвердити методичні рекомендації щодо реагування суб'єктами кібербезпеки на події у кіберпросторі.
Як повідомлялось, у січні-лютому 2023 року Урядова команда реагування на комп’ютерні надзвичайні події CERT-UA, яка діє при Держспецзв’язку, опрацювала понад 300 кіберінцидентів та кібератак.