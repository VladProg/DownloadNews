Національний телеком-оператор “Київстар” продовжує розширювати мережу покриття мобільного інтернету у містах з використанням частот 900 МГц, за літо швидкісний інтернет з використанням 4G запрацював ще у 14 містах України.

Про це повідомили Укрінформу в пресслужбі оператора.
“Київстар продовжує покращувати якість покриття мобільного інтернету у містах з використанням частот 900 МГц. Завдяки цьому поліпшується й робота мережі у приміщеннях. Протягом літа швидкісний інтернет на нових частотах запрацював ще у 14 містах», - йдеться у повідомленні.
Як зазначив керівник регіонального маркетингу компанії Михайло Миколюк, Київстар має найбільший спектр частот у діапазоні 900 МГц, і це дозволяє не лише активно розширювати 4G-мережу в сільській місцевості, але й використовувати їх для поліпшення покриття у містах.
«Ми ставимо якість роботи мережі для клієнтів понад усе, що доведено й результатами незалежних досліджень Speedtest від Ookla”, - сказав він.
За інформацією оператора, серед нових міст, де запрацював LTE900, - Київ, Львів, Одеса, Харків, Хмельницький, Луцьк, Рівне, Чернівці, Івано-Франківськ, Тернопіль, Мелітополь, Біла Церква та Кам'янець-Подільський. Всього ж з початку року завдяки низьким частотам Київстар покращив роботу мережі у 22 містах України, де загалом проживає 12 млн людей.

Для цього, за даними компанії, мобільний оператор встановив майже 700 базових станцій, які працюють в діапазоні LTE900. Завдяки цьому вдалося, зокрема, поліпшити якість сигналу усередині приміщень, адже сигнал на низьких частотах краще проникає через стіни споруд у порівнянні з сигналом на високих частотах.
Як повідомляв Укрінформ, низькочастотне 4G-покриття в містах є поширеною практикою в багатьох країнах Європи, зокрема в Німеччині, Великій Британії, Нідерландах та Швеції. Тому Київстар використовує кращі закордонні практики, щоб надавати своїм абонентам послуги високої якості.
Однак, ключове завдання оператора – розширення 4G-покриття у маленьких селах завдяки частотам 900 МГц. Мережа 4G Київстар сьогодні працює у більш ніж 16 тисячах міст та сіл, де проживає 89% населення України. За даними дослідження американської компанії Ookla, якій належить сервіс Speedtest, саме у Київстар найвища середня швидкість мобільного інтернету в Україні та найбільше покриття.
Фото з відкритих джерел та Київстар