Китай вдруге успішно запустив у космос новітню твердопаливну ракету-носій "Ліцзянь-1 Y2", яка вивела на заплановані навколоземні орбіти 26 експериментальних супутників.

Про це повідомляє Xinhua з посиланням на Державне управління пілотованої космонавтики Китаю, передає Укрінформ.
Ракета злетіла в середу з космодрому Цзюцюань на північному заході Китаю.
Як зазначається, супутники будуть використовуватися переважно для перевірки технологій і комерційних інформаційних послуг дистанційного зондування Землі.

Запуск став другим польотом ракет-носіїв сімейства "Ліцзянь-1", яка на сьогодні є найбільшою твердопаливною ракетою Китаї. Її загальна висота становить 31 метр, максимальний діаметр – 2,65 метра, а злітна вага - 135 тонн.

"Ліцзянь-1" здійснила перший політ у космос у серпні минулого року, коли вивела на орбіту шість супутників.
За даними китайського космічного агентства, у 2023 році КНР планує здійснити понад 60 космічних запусків та реалізувати низку проєктів, серед яких четверта фаза програми дослідження Місяця та пошуку нових планет.
Як повідомляв Укрінформ, члени екіпажу пілотованого китайського корабля "Шеньчжоу-15" успішно повернулися на Землю після шестимісячної місії на космічній станції.
Фото: Xinhua