Сайти низки міністерств та інших органів влади, станом на 16 годину 14 січня, не працюють через хакерську атаку.

Про це повідомляє Укрінформ.
Зокрема, досі не працюють сайти міністерств: освіти і науки, аграрної політики та продовольства, енергетики, захисту довкілля та природних ресурсів, закордонних справ, у справах ветеранів.
Сайти Вищого антикорупційного суду, Верховного Суду, порталу "Судова влада", Державної служби з надзвичайних ситуацій України також досі не працюють.
Водночас, сайт Міністерства розвитку громад та територій та портал "Дія", які, станом на 10 год. 14 січня, не працювали - вже відновили роботу.
Як повідомлялося, у Держспецзв'язку планують до кінця робочого дня, 14 січня, зібрати всю необхідну інформацію про кібератаку на урядові сайти та відновити їхню роботу. Загалом кібератаки зазнали 70 сайтів центральних та місцевих органів виконавчої влади.
У ніч проти 14 січня хакери масово атакували українські урядові сайти.
У Службі безпеки України заявили, що витоку персональних даних унаслідок хакерської атаки на урядові сайти, за наявною інформацією, не відбулося.