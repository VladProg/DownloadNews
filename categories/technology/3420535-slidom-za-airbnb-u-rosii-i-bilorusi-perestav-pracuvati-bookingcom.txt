Сервіс онлайн-бронювання готелів Booking.com перестав працювати у Росії і Білорусі, тепер там не можна забронювати житло.

Як повідомляє Укрінформ, це випливає із алгоритму пошуку на сайті сервісу.
Під час спроби вибрати об'єкт розміщення в будь-якому населеному пункті Росії або Білорусі на Booking.com з'являється сповіщення, що в цьому місці та околицях є «0 приміщень».
Раніше у п'ятницю гендиректор американської компанії Airbnb, оператора однойменного онлайн-сервісу з оренди житла, Браян Ческі заявив, що підприємство тимчасово зупиняє діяльність на території РФ і Білорусі. При цьому глава компанії не уточнював причину даного рішення.
Як повідомлялося, 24 лютого президент РФ Володимир Путін оголосив про початок вторгнення в Україну. Російські війська обстрілюють і знищують ключові об'єкти інфраструктури, здійснюють масовані обстріли житлових районів українських міст і селищ з використанням артилерії, реактивних систем залпового вогню та балістичних ракет.
В Україні запровадили воєнний стан і оголосили загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.