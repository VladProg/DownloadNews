Міжнародна група дослідників зробила перше в історії зображення чорної діри, на якому видно високотемпературний дископодібний потік газу, який з’єднаний з викидами струменів.

Як передає Укрінформ, про це повідомляє NHK.
Зображення, зроблене дослідниками, зокрема з Японії, Німеччини й Тайваню, стане ключем до розуміння механізму, за допомогою якого утворюються чорні діри.
Учені використовували радіотелескопи в 16 місцях по всьому світу для спостереження за галактикою Мессьє 87, що знаходиться за 55 мільйонів світлових років від Землі. Віддалене між собою розташування телескопів дало можливість дослідникам отримати зображення, які показують, що акреційний диск чорної діри з’єднаний зі струменями плазми.
На зображенні видно викиди струменів на північній і південній сторонах цього акреційного диску.
Вважається, що акреційні диски та струмені існують разом із чорними дірами в центрі галактик. Проте, коли чотири роки тому інша група вчених зробила першу в історії фотографію темного краю чорної діри, на ній не було видно ані акреційних дисків, ані струменів.

Зазначається, що цього разу вченим вдалося зафіксувати їх за допомогою радіохвиль іншої частоти та одночасно спостерігати за більшою територією чорної діри за допомогою більшої кількості телескопів.
Як повідомляв Укрінформ, Державне космічне управління КНР та Академія наук Китаю спільно опублікували глобальні кольорові зображення Марса, отримані за допомогою орбітального апарату "Тяньвень-1".