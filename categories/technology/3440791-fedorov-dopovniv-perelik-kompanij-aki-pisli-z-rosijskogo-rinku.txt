У Міністерстві цифрової трансформації назвали ще низку компаній, які залишили російський ринок або запровадили санкції.

Як передає Укрінформ, про це віцепрем'єр-міністр – міністр цифрової трансформації Михайло Федоров написав у Телеграмі.
«TikTok заборонив користувачам із рф викладати ролики, навіть використовуючи VPN. Про це сьогодні повідомила пресслужба компанії», - йдеться в повідомленні.
Крім того, за словами Федорова, оператор мобільного зв'язку «Мегафон» більше не належить до міжнародної асоціації операторів. GSMA офіційно заявила, що виключає російський «Мегафон». Компанія була в Глобальній асоціації операторів зв'язку з 1995 року. GSMA також виключили оператора мобільного зв'язку з «переліку роумінгових партнерів» (Roaming Partner Listing, RPL). Однак у «Мегафоні» заявляють, що це не означає відключення компанії від міжнародного роумінгу.
DataArt припинила діяльність у росії. Це компанія, що займається аутсорсингом програмного забезпечення та спеціалізується на інтернет-застосунках.
Міжнародний фотобанк, який є посередником між авторами зображень та їхніми покупцями, Depositphotos зупинив усю діяльність у росії та білорусі. Depositphotos та VistaCreate припиняють усі продажі та надання послуг клієнтам та партнерам із рф та білорусі.
Платіжна система JCB вирішила припинити роботу в росії. JCB — найбільша платіжна система Японії та одна із семи провідних платіжних систем світу. Вона посідає третє місце серед усіх карткових платіжних систем за кількістю точок прийому карт.
З кожним днем рф втрачає дедалі більше міжнародних компаній, наголосив Федоров і подякував техкомпаніям, які вийшли з російського ринку, за "рішучі дії".
Як повідомляв Укрінформ, станом на 22 березня вже майже 240 міжнародних компаній пішли з ринку рф.