Супутниковий інтернет від Starlink зʼявиться у поїздах до кінця 2022 року.

Як передає Укрінформ, про це в інтервʼю Liga.Tech повідомив голова Державної служби спеціального зв’язку та захисту інформації України Юрій Щиголь.
За його словами, в Укрзалізниці вже протестували пілотний проєкт встановлення Starlink у поїздах.
Як сказав Щиголь, після тестування українські фахівці звʼязалися із технічними спеціалістами Starlink та показали їм, як це працює. "Навіть вони здивувалися, що ми змогли так застосувати Starlink. За технічними характеристиками він не повинен працювати на таких швидкостях. Але працює і надає послуги", – зазначив голова Держспецзвʼязку.
Як повідомляв Укрінформ, в Україні через війну повністю або частково припинена робота понад 3 000 базових станцій мобільних операторів, а також пошкоджено або зруйновано понад 20% телекомунікаційної інфраструктури.
Засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Також він передав Україні станції Tesla Powerwall.
9 червня компанія Starlink Ukraine ("Старлінк Юкрейн") отримала ліцензію оператора.