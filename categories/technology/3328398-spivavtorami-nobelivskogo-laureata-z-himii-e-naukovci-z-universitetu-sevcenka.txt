Науковці з Київського національного університету імені Тараса Шевченка є співавторами нобелівського лауреата з хімії 2021 року Бенджаміна Ліста.

Як передає Укрінформ, про це повідомляє у Фейсбуці Наукова бібліотека імені Максимовича Київського нацуніверситету.
"Пишаємось дослідниками Київського національного університету імені Тараса Шевченка Григоренком Олександром Олеговичем, доцентом кафедри органічної хімії, д.х.н. (Хімічний факультет КНУ імені Тараса Шевченка, Комаровим Ігорем Володимировичем (Інститут високих технологій КНУ імені Тараса Шевченка) та колишнім аспірантом Тимцуніком Андрієм Володимировичем, які є співавторами Нобелівського лауреата з хімії 2021 Бенджаміна Ліста", - ідеться в повідомленні.
"Тримаємо руку на пульсі публікаційної активності представників університету, з гордістю відзначаючи її високий професійний рівень та якісні колаборації", - заявляють автори повідомлення.
Як повідомляв Укрінформ, лауреатами Нобелівської премії з хімії 2021 року стали Бенджамін Ліст і Девід Макміллан "за розвиток асиметричного органокаталізу".