Урядова команда реагування на комп’ютерні надзвичайні події України CERT-UA відслідковує діяльність понад 80 хакерських груп, більшість із яких - угруповання з російської федерації, а 90% їх членів становлять російські військові.

Про це розповів речник Держспецзв’язку Володимир Кондрашов в ефірі телемарафону «Єдині новини», повідомляє Укрінформ.
«Звідки йдуть атаки? Урядова команда реагування на комп’ютерні надзвичайні події CERT-UA, яка займається в ручному режимі запобіганням, виявленням і реагуванням на кібератаки, кіберінциденти, відслідковує діяльність понад 80 груп, більшість із яких – це хакерські угруповання з російської федерації, і 90% членів таких хакерських угруповань - це є російські військові. Тобто ми бачимо, що росія у кіберпросторі використовує таку саму тактику, як і на конвенційному полі бою, тобто вона намагається атакувати цивільну інфраструктуру», - зазначив він.
Кондрашов зауважив, що за перші чотири місяці цього року тільки в ручному режимі командою CERT-UA було відбито й опрацьовано 700 кіберінцидентів, третина з них – це атаки на органи влади. Так, він зауважив, що у квітні опрацьовано 151 атаку і кіберінцидент, 54 з яких - на органи влади. Це у 2,5 раза більше, ніж атак на сектор сил безпеки й оборони.
Також речник Держспецзв’язку проінформував, що за квітень системи автоматично заблокували 24 млн кібератак, із яких 23 млн – це були сканування.
Кондрашов підкреслив, що попри певне зменшення кількості атак в тому чи іншому секторі, систематичність, складність цих атак і їх інтенсивність залишається дуже високою, а основна ціль – це цивільна інфраструктура, комерційні структури, органи влади і кожен громадянин.
Він також наголосив, що у більшості випадків своїх стратегічних цілей зловмисники не досягають.
«Те, що наші системи працюють, - уже приклад нашої стійкості і нашої здатності протистояти ворогу», - сказав речник Держспецзв’язку.
Водночас Кондрашов додав, стійкість України забезпечується в тому числі й міжнародним партнерством.
«У глобальному світі бути захищеному одному неможливо. Можна бути захищеним тільки колективно. І побудова спільного колективного кіберпростору захищеного світу – це наше основне завдання, і ми співпрацюємо з усіма цивілізованими країнами, у тому числі зі США, Великою Британією, країнами ЄС для налагодження співпраці», - пояснив він.
Як повідомляв Укрінформ, Кабінет Міністрів затвердив Порядок реагування на кіберінциденти та кібератаки.