Штати мають намір вже цього місяця оголосили про нові кроки з обмеження експорту до Китаю сучасних комп’ютерних чипів.

Як повідомляє Укрінформ, про це пише Reuters.

“Адміністрація Байдена попередила Пекін про намір вже на початку жовтня оновити правила, які обмежують експорт до Китаю чипів для штучного інтелекту, а також обладнання для виробництва чипів”, - йдеться у матеріалі.

Зазначається, що оновлені правила можуть мати на меті узгодження американських правил із японськими й нідерландськими, а також закриття певних лазівок.
"Завчасне попередження Китаю про правила - це частина намагань адміністрації Байдена стабілізувати відносини із Пекіном. Ця комунікація відбувається після рішення США збити китайську розвідувальну повітряну кулю, що різко погіршило відносини у лютому”, - зауважує Reuters.

Нагадаємо: раніше США, Японія та Нідерланди, які контролюють більшість глобального виробництва обладнання для створення високотехнологічних чипів, погодилися співпрацювати у питанні обмеження доступу Китаю до цих технологій.