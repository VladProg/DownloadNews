Компанія Virgin Galactic Holdings, яка займається космічним туризмом, заявила, що в травні відбудеться тестовий політ чотирьох членів екіпажу. Перший комерційний політ мають намір здійснити наприкінці червня.

Як передає Укрінформ, про це повідомляє Reuters.
Після того, як компанія заявила, що травнева місія стане останнім випробуванням системи космічних польотів і досвіду астронавтів перед відкриттям для комерційних послуг, її акції підскочили на 4%.
У травні минулого року компанія, яку підтримує мільярдер Річард Бренсон, відклала початок комерційних польотів до першого кварталу 2023 року через кризу в ланцюжку поставок і дефіцит робочої сили.
Після завершення тривалої модернізації свого центрального туристичного космічного корабля в лютому Virgin Galactic знову відкрила продаж квитків на польоти космічних кораблів, встановивши ціну на рівні 450 тисяч доларів на людину з початковим депозитом у 150 тисяч доларів.
Як повідомляв Укрінформ, на космодромі Веньчан на півдні Китаю встановили вантажний корабель «Тяньчжоу-6» та ракету-носій «Чанчжен-7 Y7», яка має вивести його на орбіту.