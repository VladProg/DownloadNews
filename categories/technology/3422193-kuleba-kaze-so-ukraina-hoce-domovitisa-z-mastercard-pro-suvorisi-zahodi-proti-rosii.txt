Україна хоче домовитися з міжнародною платіжною системою Mastercard, аби вона вдалася до жорсткішого тиску на Росію.

Про це заявив міністр закордонних справ Дмитро Кулеба в ефірі телемарафону, передає кореспондент Укрінформу.
«Visa ухвалила максимально жорстке рішення, наскільки це можливо з технічної точки зору. З Mastercard спілкуємося. Ми бачимо потенціал, щоб Mastercard іще додатково закрутив гайки», - сказав він.
Кулеба акцентував, що у росіян є своя внутрішня платіжна система, якою вони спробують компенсувати вихід з Mastercard та Visa. Однак навіть нинішнє рішення глава МЗС оцінив як таке, що завдає потужного удару.
«Люди не можуть нічого оплачувати, наприклад, онлайн у міжнародних магазинах, купувати, замовляти собі нічого з Китаю, ні з Європи. І це замикає їх на їхню внутрішню економіку, тому в принципі навіть цей результат зараз є важливим», - наголосив міністр.
Раніше міністр цифрової трансформації Михайло Федоров повідомив, що системи Visa і Mastercard оголосили про припинення транзакцій в Росії.
24 лютого за вказівкою Володимира Путіна Росія розпочала війну з Україною.
Фото: hubs.ua