На півдні Канади побудують перше поза межами Європи підприємство Volkswagen із виробництва батарей для електроавтомобілів.

Як повідомляє кореспондент Укрінформу, про це заявив міністр промисловості Канади Франсуа-Філіп Шампань.
“Volkswagen оголосив, що обрав місто Сейнт Тома в провінції Онтаріо для будівництва свого першого заводу із виробництва автомобільних батарей поза межами Європи. Ці новини - важливе підтвердження впевненості у Канаді та Онтаріо й нашій спільній роботі із встановлення країни та провінції як глобального лідера у ланцюжку постачання електрокарів”, - сказав Шампань.
За його словами, ця історична інвестиція підтверджує сильну екосистему батарей Канади та конкурентне бізнес-середовище Онтаріо.
“Ця інвестиція - ще один важливий крок на нашому шляху розбудови чистої транспортної галузі й вдоволення глобального та північноамериканського попиту на автомобілі із нульовим рівнем шкідливих викидів”, - наголосив міністр.
Шампань додав, що Канада продовжить цей успіх, розвиваючи екосистему електроавтомобілів та підтримуючи чисті технології для створення високооплачуваних робіт та заохочення економічного зростання й успіху майбутніх поколінь.
“Зважаючи на освічену робочу силу, чисту енергію, достаток критичних мінералів, доступ до ринків та розвинуту автомобільну галузь та сферу батарей, ми - привабливий інвестиційний напрямок, в якому є все для успішного зростання компаній. На додачу, Канада та Онтаріо пропонують своїм бізнес-партнерам стабільність та передбачуваність”, - підсумував він.
Як повідомлялося, у 2022 році світовий продаж електромобілів зріс на 68% - до 7,8 млн одиниць. А загальна частка електрокарів у загальному обсягу річного продажу автомобілів наблизилася до 10%.