Міністр цифрової трансформації України закликає цифровиків РФ донести свою позицію та сказати ні війні, поки ще не пізно.

Про це Михайло Федоров сказав у своєму зверненні в Телеграмі, повідомляє Укрінформ.
"Всім привіт! Мене звуть Михайло Федоров. Я міністр цифрової трансформації України. Я ровесник незалежної України і ось уже два з половиною роки у команді Президента Зеленського ми будуємо найзручнішу цифрову країну у світі та трансформуємо економіку України. За цей час наша команда оцифрувала всі основні послуги, ми розробили програму "Дія", якою користуються 15 млн українців, запустили перші у світі електронні паспорти, найшвидшу реєстрацію бізнесу у світі, покрили країну якісним інтернетом, запустили найкращу податкову та правову систему Дія.City для технологічних компаній. Ми просто хотіли, щоб українці жили краще у своїй рідній країні, і все для цього робили, поки сюди не прийшли російські танки та вбивці мирних громадян, не прилетіли крилаті ракети, які руйнують наші дитячі садки та житлові будинки», - йдеться у зверненні.
Міністр цифрової трансформації заявив, що російські айтішники тим часом стають ізгоями.
«Тепер ми хочемо, щоб із нашої землі забралися російські війська, щоб не вмирали діти, а наші громадяни не проводили дні і ночі у бомбосховищах. Я абсолютно впевнений, що саме айтішники є новими героями цього часу. Наше з вами покликання творити: створювати нове, інноваційне та, головне, мирне. Зараз одна людина, яка всіма вами керує, яка монополізувала владу і хоче потрапити в історію забирає та забере ваші найкращі роки життя. Ви вже не зможете полетіти у будь-яку цивілізовану країну світу, повітряний простір перекрито. Тепер вам складно отримати візу, ваші картки перестають приймати за кордоном, соціальні мережі можуть бути заблоковані, міжнародні компанії перестають працювати з Росією, а рублі ви скоро зможете просто здавати на макулатуру. Ви стаєте ізгоями», - каже Федоров.
Також міністр закликає говорити про війну публічно, використовуючи цифрові технології.
«Але ви таланти і зможете приносити цьому світові користь: створювати мільярдні компанії, рятувати життя людей. Зараз ваш час, ваші найкращі роки, ваші можливості. Не обирайте життя під залізним куполом, висловіть свою позицію публічно. Якщо ви боїтеся йти на вулицю - увімкніть цифрові інструменти донесення своєї позиції, як це зробив Дудь або Оксимирон: напишіть пост або запишіть відео. Скажіть «ні» війні», – сказав Федоров.
Як повідомлялося, міністр цифрової трансформації Михайло Федоров поінформував, що в Україну прибула перша партія станцій супутникового інтернету StarLink, яку надав засновник компанії SpaceX Ілон Маск.
Як повідомлялося, 24 лютого Росія розпочала повномасштабне вторгнення в Україну.
Україна надіслала позов проти Російської Федерації до Міжнародного суду ООН у Гаазі. Прокурор МКС Карім Хан ініціював початок повноцінного розслідування ситуації в Україні.