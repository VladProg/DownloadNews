Компанія Google на щорічній презентації у середу представила свої флагманські смартфони Pixel 8 і Pixel 8 Pro.

Про це повідомляється у блозі компанії, передає Укрінформ.
«Зустрічайте Pixel 8 і Pixel 8 Pro, розроблені Google і створені з використанням штучного інтелекту для більш зручної і персоналізованої взаємодії. Ці телефони оснащені першими у своєму роді функціями, які працюють на базі Google Tensor G3», - йдеться у релізі.
Компанія пообіцяла випускати для цих смартфонів оновлення Android протягом наступних семи років.

Як зазначається, Pixel 8 отримав 6,2 дюймовий дисплей Actua, який забезпечує кращу чіткість зображення і на 42% яскравіше, ніж дисплей Pixel 7. Його габарити – 150,5 × 70,8 × 8,9 мм, тоді як габарити Pixel 8 Pro - 162,6 × 76,5 × 8,8 мм (діагональ екрана 6,7 дюймів).

На задній панелі Pixel 8 розташований новий датчик температури, який дозволяє швидко сканувати об’єкт та визначити його температуру.

Компанія також розповіла, що моделі оснащені потужними оновленими системами камер. Зокрема Pixel 8 Pro отримав потрійну тильну камеру. Головний модуль побудований на 50-Мп датчику з покращеною стабілізацією зображення. Ширококутний модуль побудований на 48-Мп датчик зображення і також 48-Мп датчик отримала камера з телеоб'єктивом з п'ятикратним оптичним зумом. Усі три камери підтримують фазовий автофокус. Також Pixel 8 Pro підтримує 30-кратний цифровий масштаб Super-Res. Фронтальна камера побудована на 10,5-Мп сенсорі та отримала підтримку автофокусу.

А Pixel 8 має таку саму оновлену основну камеру, а також новий надширококутний об’єктив, який підтримує макрофокус.
Зазначається, що нова лінійка Pixel отримала багато вбудованих функцій для роботи з фото на базі ШІ. Зокрема можна переміщати та змінювати розміри об’єктів або використовувати попередньо налаштовані параметри, щоб висвітлити фон або підвищити чіткість розмитих фото та багато чого іншого.

Смартфони нової серії вже доступні для попереднього замовлення з подарунками у вигляді розумних годинників Google Pixel Watch 2. Ціна Google Pixel 8 cтартує з $699 за базову версію, а Google Pixel 8 Pro - з $999.
Як повідомляв Укрінформ, компанія Google представила новий логотип своєї операційної системи Android.
Перше фото: Olly Curtis/Future via Getty Images