Перша спільна автоматична космічна місія до Меркурія Європейської космічної агенції і Японського агентства аерокосмічних досліджень (JAXA) - BepiColombo - наблизиться до планети сьогодні вночі.

Про це повідомляє Укрінформ з посиланням на ВВС.
Наближення до Меркурія очікується о 23:34 UTC 1 жовтня (о 02:34 2 жовтня за київським часом).
Станція пролетить біля найближчої до Сонця планети на відстані всього 200 кілометрів.
Зонд летить з нічного боку, тому перші чорно-білі знімки будуть зроблені за допомогою кількох моніторингових або інженерних камер, встановлених на зовнішній стороні корабля, після зближення з Меркурієм.

Місія складається з трьох компонентів: Mercury Transfer Module (MTM) - рухова установка, сконструйована ЄКА; Mercury Planetary Orbiter (MPO) - побудований ЄКА; Mercury Magnetospheric Orbiter (Mio) - побудований JAXA.
Запуск місії було успішно здійснено 20 жовтня 2018 року, прибуття до Меркурія планується у грудні 2025, після обльоту Землі, двох обльотів Венери і шістьох обльотів Меркурія.
Перший гравітаційний маневр біля Землі був зроблений у квітні 2020 року, у жовтні 2020 року BepiColombo вперше пролетів біля Венери, а 11 серпня 2021 року відбувся другий та останній гравітаційний маневр біля Венери.
Планується, що апарати вийдуть на орбіту Меркурія 5 грудня 2025 року, Mio та MPO відділяться і досліджуватимуть планету один рік, з можливим подовженням на рік.
Загалом місія має дослідити походження й еволюцію планети, її форму, структуру, поверхню, геологію, склад і кратери, склад і зміни в екзосфері планети, магнітосферу, походження магнітного поля Меркурія та інше.
Завершення розширеної місії заплановане на 1 травня 2028 року.
Фото: ESA/ATG MEDIALAB