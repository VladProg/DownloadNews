Сенатор від Республіканської партії Ранд Пол виступив проти повної заборони діяльності TikTok у США, заблокувавши прискорене ухвалення відповідного законопроєкту.

Як повідомляє кореспондент Укрінформу, про це пише Reuters.



“Слід остерігатися тих, хто використовує страх, аби схилити американців до відмови від наших свобод. Кожне обвинувачення щодо збору даних ТікТоком можна зробити й щодо наших власних великих технологічних компаній”, - сказав Пол.

На його переконання, ухвалення подібного законопроєкту призведе до втрати Республіканською партією підтримки виборців.
“Чи дійсно ми хочемо наслідувати китайські заборони слова? Ми вчинимо, як Китай, та заборонимо слова, яких боїмося?”, - зазначив сенатор.

Зауважимо, що автор законопроєкту про заборону TikTok сенатор-республіканець Джо Хавлі, хотів заручитися одностайною підтримкою законодавців для його прискореного ухвалення. Відсутність одностайності суттєво подовжить час, необхідний для ухвалення законодавчого акту. Наразі незрозуміло, якою буде його остаточна версія.

Додамо, що китайську соціальну мережу TikTok використовує близько 150 млн американців.