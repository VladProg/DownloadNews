Продажі китайських смартфонів у росії в першому кварталі перевищили 70% російського ринку, порівняно з приблизно 50% минулого року.

Як передає Укрінформ, про це з посиланням на дані російських продавців електроніки повідомляє Reuters.
Різке зростання популярності в росії китайських смартфонів сталось після того, як Samsung і Apple скоротили продажі в рф через її вторгнення в Україну, й тепер китайські виробники Xiaomi і Realme займають дві перші позиції на ринку, а Apple і Samsung опустилися на третє й четверте місця відповідно до першого і третього в 2022 році.
москва стає все більш залежною від Пекіна, різко підвищивши використання юаня в міжнародній торгівлі, критично наростивши постачання енергоресурсів до КНР і стрімко збільшуючи продажі китайської продукції через вихід із росії західних компаній і брендів.
За даними російських ритейлерів, попит на бренди смартфонів із Китаю в кількісному вираженні зріс на 42% порівняно з минулим роком, а їх загальна частка на ринку перевищила 70%.
росія намагається відмовитися від західних технологій і заборонити чиновникам користуватися західними пристроями, зокрема iPhone, вважаючи, що вони вразливі для західних спецслужб і можуть бути задіяні для шпигування за росіянами.
При цьому кремль фактично узаконив контрабанду західних товарів, дозволивши російським компаніям постачати деякі продукти, зокрема й смартфони, без дозволу власника ліцензії в рамках так званого "паралельного імпорту".
Як повідомляв Укрінформ, президент рф володимир путін провів зустріч із членом Держради Китаю, міністром оборони Лі Шанфу, який перебуває в росії з візитом, і похвалив співпрацю рф і Китаю «по лінії військових відомств».