Китайська компанія Xiaomi розпочне масове виробництво власних автомобілів у першій половині 2024 року.

Про це заявив СЕО компанії Лей Цзюнь на заході для інвесторів, передає Укрінформ з посиланням на Reuters.
Пізніше заяву Цзюня підтвердила і сама компанія.
Як зазначає агентство, це є наступною важливою метою для молодого підрозділу електромобілів (EV) компанії, про що Xiaomi офіційно оголосила на початку цього року.
Після заяви компанії акції Xiaomi підскочили на 5,4% до 22,50 гонконзьких доларів, що є найбільшим денним зростанням у відсотках з 12 травня.
У березні Xiaomi заявила, що збирається інвестувати 10 мільярдів доларів у новий підрозділ електромобілів протягом наступних десяти років.
Компанія також збільшила набір персоналу для свого автомобільного підрозділу. Водночас в Xiaomi не уточнюють, чи буде компанія виробляти електрокари самостійно або в партнерстві з існуючим автовиробником.
Як повідомляв Укрінформ, у вересні Xiaomi представила власні «розумні» окуляри Xiaomi Smart Glasses.