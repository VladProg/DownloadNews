Україна стала однією з 30 країн-учасниць міжнародної платформи Counter Ransomware Initiative, де обговорювались питання координації зусиль з протидії кіберзлочинам.

Як передає Укрінформ, про це у Фейсбуці повідомляє пресслужба РНБО.
«13-14 жовтня ц.р. з ініціативи Ради національної безпеки США була проведена перша зустріч міжнародної платформи Counter Ransomware Initiative в онлайн-форматі. Платформа об’єднала очільників та представників кібербезпекових відомств 30 країн світу для обговорення подальшого поглиблення співпраці та спільної координації зусиль з протидії кібератакам з вимагання коштів (ransomware-атакам) та іншим видам кіберзлочинності, включаючи відмивання коштів через криптовалюти», - йдеться в повідомленні.
Як зазначається, Україну на міжнародному заході представили заступник Секретаря РНБО Сергій Демедюк та керівник Управління забезпечення діяльності Національного координаційного центру кібербезпеки (НКЦК) Апарату РНБО Сергій Прокопенко.
У вітальному слові Демедюк заявив, що Україна підтримує ініціативу США Counter Ransomware Initiative, та запевнив у готовності «розширювати співпрацю з партнерами як на двосторонньому, так і на багатосторонньому рівнях для досягнення її цілей». Він також запевнив, що Україна докладає значних зусиль у боротьбі з кіберзлочинністю, зокрема, з ransomware-атаками. «Це відображено у нещодавно прийнятій Стратегії кібербезпеки України, де однією зі стратегічних цілей є саме ефективна протидія кіберзлочинності», - сказав він.


Як повідомляв Укрінформ, 14 травня на засіданні РНБО ухвалила Стратегію розвитку кібербезпеки на наступні п'ять років. 26 серпня Президент Володимир Зеленський увів у дію рішення Ради національної безпеки і оборони від 14 травня "Про невідкладні заходи з кібероборони держави".