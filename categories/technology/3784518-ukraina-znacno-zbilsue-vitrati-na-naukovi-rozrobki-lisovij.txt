Держава збільшить у бюджеті-2024 інвестиції в науку на понад 20%.

Про це заявив міністр освіти та науки України Оксен Лісовий на заході в Берліні з нагоди 30-річчя Українсько-німецького науково-технічного співробітництва, передає кореспондентка Укрінформу.

«Сучасна війна - це однозначно війна технологій і нам тут потрібна перевага над ворогом. Тож попри все ми суттєво збільшуємо державний бюджет на розвиток науки в 2024 році - на понад 20% у порівнянні з бюджетом цього року», - сказав міністр.
За його словами, значну частину цих коштів буде спрямовано на підтримку досліджень молодих вчених, розвиток системи базового фінансування університетів і наукових установ, фінансування пріоритетних наукових розробок для вирішення ключових проблем економіки, суспільства та, звісно, оборони.


Глави МОН зауважив, що за час війни українці розробили та модернізували не одну модель безпілотників, в тому числі морські дрони. Українські захисники, зокрема, 93-ї бригади, першими застосували FPV-дрон на полі бою.
«Ці дрони-камікадзе сьогодні буквально змінюють ситуацію на певних ділянках фронту», - додав міністр.
Він також сказав, що попри всі виклики війни за ініціативи Президента Володимира Зеленського ми розпочинаємо трансформацію системи освіти та науки.
«Ставка на розвиток технологій і інновацій, на збереження та посилення людського капіталу… Одна із загроз для України наразі - міграція інтелектуалів… Завданням є зберегти та розвинути цей капітал, адже чимало вчених змушені були виїхати за кордон після російського вторгнення», - сказав Лісовий і нагадав, що Німеччина дала прихисток понад мільйону громадян України, серед яких кілька тисяч науковців.
"Для України надзвичайно важливо, щоби Німеччина враховувала те, що ми хочемо повернути цих людей назад до української науки, дослідницького середовища", - додав міністр.
Він також поінформував, що біля 15% дослідницької інфраструктури в Україні було пошкоджено внаслідок російської агресії. Йдеться про унікальне наукове обладнання, науково-дослідні лабораторії, центри колективного користування науковим обладнанням тощо.
«Наше завдання відновити пошкоджене та збудувати нове. Для цього ми потребуємо міцного партнерства та інвестицій», - наголосив глава МОН.
Одним з основних партнерів України в науковій галузі є саме Німеччина. За 30 років співпраці науковці двох країн спільно реалізували понад 200 дослідницьких проєктів, було започатковано сотні зв’язків між університетами, науковими установами, інноваційними підприємствами. Понад 65 відсотків українських досліджень у межах європейського проєкту Horizon Europe здійснені саме в кооперації з німецькими партнерами, зазначив Лісовий.
Як повідомляв Укрінформ, під час візиту делегації МОН до Берліна було підписано «Спільну декларацію про наміри щодо співробітництва в галузі науки, технологій та інновацій». Попередній подібний документ був підписаний 30 років тому, в 1993 році. Декларація передбачає створення в майбутньому центрів досконалості в сфері науки, щоби на їх базі в подальшому створювати державні дослідницькі центри.
Фото: Ольга Танасійчук