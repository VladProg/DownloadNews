Турецька компанія HAVELSAN представила новітній дрон-камікадзе ÇAKA S-KUSV на міжнародній виставці IDEF-2023 у Стамбулі.

Про це повідомляє кореспондент Укрінформу.
«ÇAKA S-KUSV є універсальною автономною платформою для виконання бойових завдань як на поверхні води, так і під водою, із можливістю занурення на невелику глибину з метою ефективнішого маскування», - зазначає компанія-розробник.

Дрон-камікадзе ÇAKA S-KUSV здатен розвивати швидкість 60 морських вузлів (понад 111 км/год) та може керуватися як оператором напряму, так і через інші БпЛА. Морський дрон може уражати великі цілі завдяки великій кількості вибухівки, що розміщується в носовій частині. Також він здатен діяти інтегровано із іншими надводними та повітряними апаратами.
У HAVELSAN заявляють, що новий дрон-камікадзе не має аналогів у світі та здатен змінити стратегію та тактику морських операцій.
Як повідомляв Укрінформ, Міжнародна оборонна виставка IDEF - це відомий у світі та потужний міжнародний майданчик представлення продукції оборонно-технічної сфери, який охоплює понад 1,5 тисячі компаній із більш як 50 країн.
Фото: Facebook