Україна стане провідною країною у розвитку інновацій у військовій сфері, кібербезпеці та захисті об’єктів критичної інфраструктури.

Як передає Укрінформ, про це заявив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров в ефірі телемарафону «Єдині новини».
«Найсильнішими ми будемо в military-tech, тобто це все, що пов’язано з інноваціями у військовій тематиці. Також розвиватиметься кібербезпека, будь-яка фізична безпека, пов’язана з інноваціями, та захист об’єктів критичної інфраструктури. В Україні уже зараз народжується компетенція, яка є унікальною у світі», – сказав Федоров.
За його словами, на сьогодні в нашій країні багато людей, які навчаються в цьому напрямку, тому важливо перейти від ІТ-галузі, яка виробляє продукти для світу до ІТ-галузі, яка виробляє продукти, які капіталізуються, працюють на весь світ і вартують мільярди доларів.
«Одне з наших завдань - побудувати країну, де з’являються такі продукти, тому важливо розвивати освіту, яка дозволить масштабувати наші зусилля і зробити певний стрибок вперед», – додав Федоров.
Як повідомлялося, у Мінцифрі зазначали, що Military-tech стартапи будуть виділені в окремий напрям у складі Українського фонду стартапів (USF), що дасть змогу збільшити їх фінансування та консультаційну підтримку для створення проєктів відповідно до стандартів НАТО.