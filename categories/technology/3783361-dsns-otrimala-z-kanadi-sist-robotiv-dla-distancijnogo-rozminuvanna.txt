Державна служба України з надзвичайних ситуацій отримала шість роботів для дистанційного розмінування територій в рамках чергової партії технічної допомоги від уряду Канади.


Як передає Укрінформ, про це повідомляє ДСНС.
Нові роботизовані комплекси DIGITAL VANGUARD–S допомагатимуть знешкоджувати боєприпаси у населених пунктах.

Відео: Офіційний канал ДСНС України
«Роботизовані комплекси DIGITAL VANGUARD–S передано піротехнічним підрозділам Миколаївської, Запорізької областей та саперам Луганського гарнізону, які нині працюють на Херсонщині. А також Мобільному рятувальному центру швидкого реагування, міжрегіональному центру швидкого реагування ДСНС України та 2-му Спеціальному центру швидкого реагування ДСНС», - ідеться у повідомленні.

Як зазначили у ДСНС, на даний час 30% (або 174 тис. кв. км) від загальної площі України є потенційно небезпечними. Нове обладнання допоможе швидше та з меншим ризиком для здоров’я й життя дистанційно проводити розвідку та знешкоджувати боєприпаси.

Завдяки бездротовому та дротовому з'єднанню роботи можуть працювати до 5 годин і виконувати різноманітні завдання – дистанційно знищувати вибухонебезпечні предмети або розвідку місцевості.

DIGITAL VANGUARD–S має три встановлені камери, завдяки яким оператор слідкує за проведенням маніпуляцій, отримує у режимі реального часу чітке та якісне зображення місця проведення робіт. Такі технологічні можливості надають змогу не підходити близько до вибухонебезпечних предметів. Завдяки невеликим габаритам та маневрованості роботи можуть використовуватися у важкодоступних місцях.
Всього з початку широкомасштабного вторгнення Росії на території України знешкоджено 450 тис. 998 вибухонебезпечних предметів та 2 тис. 892 кг вибухової речовини, зокрема 3 тис. 122 авіаційні бомби. Обстежено територію, площею понад 107 тис. 920 га.
Як повідомляв Укрінформ, у листопаді рятувальники Києва отримали ще три нові пожежні автомобілі від європейських партнерів.
Фото: ДСНС