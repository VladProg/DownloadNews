У Франції в рамках розробки новітніх ракетних технологій пройшло перше випробування прототипу гіперзвукового глайдера VMAX.

Як передає Укрінформ, про це повідомляє Reuters.
Агентство оборонних закупівель Франції повідомило, що в понеділок з ракетного полігону Біскаросс в Біскайській затоці на південному заході Франції стартувала звукова ракета з гіперзвуковим глайдером VMAX.
"Її льотні випробування на дуже складній траєкторії великої дальності стали безпрецедентним технічним викликом, який прокладе шлях до майбутнього нашої національної дорожньої карти гіпершвидкості", - йдеться в заяві агентства.
Водночас агентство не надало жодних подробиць про результати випробування, але зазначило, що наразі триває аналіз даних, зібраних під час випробування.
У 2019 році Франція уклала контракт з аерокосмічною компанією ArianeGroup на управління програмою VMAX, спрямованою на розробку демонстратора гіперзвукових глайдерів.
Гіперзвукові глайдери - безпілотні маневрені літальні апарати, що літають зі швидкістю понад 5 Махів (6 000 км/год) - вже кілька років досліджуються великими ядерними державами.
Зазвичай вони використовують ракету, що піднімає глайдер на висоту в десятки кілометрів над землею, потім глайдер його корисний вантаж опускаються назад на гіперзвуковій швидкості.
Гіперзвукові глайдери розробляються для того, щоб нести ядерну або звичайну боєголовку. На відміну від балістичних ракет, траєкторії яких фіксовані на старті, гіперзвукові глайдери можуть змінювати напрямок на високій швидкості.
Як повідомляв Укрінформ, ізраїльський оборонний підрядник Rafael оголосив про розробку першої у своєму роді системи гіперзвукового перехоплення.