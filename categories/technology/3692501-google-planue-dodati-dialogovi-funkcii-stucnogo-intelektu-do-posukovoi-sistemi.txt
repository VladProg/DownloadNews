Компанія Google планує додати діалогові функції штучного інтелекту (ШІ) до своєї флагманської пошукової системи, на кшталт чат-боту ChatGPT.

Про це заявив виконавчий директор Сундар Пічаї, передає Укрінформ із посиланням на Engadget.
«Чи зможуть люди ставити запитання Google і взаємодіяти з LLM (large language models (англ. великими мовними моделями – ред.) в контексті пошуку? Абсолютно», — сказав він в інтерв`ю The Wall Street Journal.
Google уже заявляв, що планує інтегрувати LLM у пошукову систему, але це перший випадок, коли компанія оголосила про плани діалогових функцій.
«Простір можливостей є більшим, ніж раніше», - сказав Пічаї й додав, що досягнення в області штучного інтелекту збільшать здатність Google відповідати на безліч пошукових запитів.
Цей крок не є несподіваним, пише видання, особливо після того, як Microsoft випустила версію власної пошукової системи Bing, яка використовувала механізм OpenAI ChatGPT AI.
Однак вищезазначене впровадження Google потенційно матиме більший вплив, враховуючи її 93,4% світової частки пошукового ринку, пише видання.
Google просуває свої зусилля в сфері ШІ попри скорочення витрат, прискорюючи роботу над новими продуктами після успіху ChatGPT.
У березні Google відкрила публічний доступ до свого чат-бота на основі ШІ - Bard. Однак компанія не інтегрувала його в свою пошукову систему, натомість пропонуючи його через список очікування на окремому сайті.
Компанія планує поглибити співпрацю двох основних ШІ-підрозділів - Google Brain і DeepMind.
Як повідомляв Укрінформ, генеральний директор стартапу OpenAI, яка розробила чат-бот зі штучним інтелектом (ШІ) ChatGPT, Сем Альтман вважає, що технологія ШІ змінить суспільство, яким ми його знаємо, але, водночас це принесе певні небезпеки.
Понад тисяча людей, включаючи експертів - мільярдера Ілона Маска та колишнього співзасновника Apple Стіва Возняка, - підписали відкритий лист із закликом поставити «на паузу» розробку потужних систем на основі штучного інтелекту, щоб дати час переконатися в їхній безпеці.