Марсохід Perseverance у рамках дослідницької місії Національного управління з аеронавтики та дослідження космічного простору США (NASA) знайшов, ймовірно, найдавніші породи на місці посадки в кратері Єзеро.

Як передає Укрінформ, про це повідомляє ВВС.

Зазначається, що вони мають вулканічне походження.
«Це важлива віха для місії, оскільки це означає, що коли зразки цих порід повернуться на Землю у наступному десятилітті, їх можна буде датувати. Це покращить наше розуміння історії не лише місця приземлення, а й Марса загалом та всієї Сонячної системи», - йдеться у публікації.
Як повідомляв Укрінформ, марсохід Perseverance доставлений на Червону планету разом із гелікоптером Ingenuity у рамках дослідницької місії Національного управління з аеронавтики та дослідження космічного простору США (NASA) 18 лютого цього року.
Perseverance має зібрати на Марсі зразки породи, які на Землю вивезе спеціальна спільна місія Європейської космічної агенції (ЄКА) та NASA. Її планують відправити до Марса не раніше 2026 року.
Фото: NASA/JPL-CALTECH/MSSS