В Офісі Президента України назвали поведінку Ілона Маска, яка сприяє поширенню російської пропаганди, «славою Герострата».

Про це у соцмережі Х (колишній Twitter) написав радник керівника Офісу Президента Михайло Подоляк, передає Укрінформ.
«Ілоне Маск, широко відкриті ворота для примітивних російських пропагандистів і російських отруйних ботів/ферм – це зовсім не про свободу слова, антиістеблішмент і правоконсервативний дискурс. Яка наївність... Йдеться виключно про співучасть у руйнуванні глобальних правил, соціальній дееволюції, заохоченні кровожерливих апетитів карикатурою на імперію «homo soveticus». Чому так відкрито прагнути слави Герострата в епоху постінформації?», - зазначив Подоляк.
Як повідомлялося, Європейська комісія провела дослідження, яке показало, що платформа Х (колишній Twitter) Ілона Маска відіграла важливу роль у тому, що російська пропаганда про Україну сягнула більшої кількості людей, ніж до початку війни.
Дослідження показало, що, попри добровільні зобов'язання найбільших соціальних мереж протидіяти російській пропаганді російська дезінформація проти України процвітає.
Експерти ЄК розповіли, що за попереднім аналізом проведеного дослідження, охоплення і вплив підтримуваних Кремлем акаунтів ще більше зросли в першій половині 2023 року, зокрема, через руйнування стандартів безпеки Twitter.
Раніше єврокомісар із питань внутрішнього ринку Тьєррі Бретон зустрічався з власником Meta Марком Цукербергом та власником Twitter Ілоном Маском, який придбав соцмережу минулого року.
Найбільше уваги було прикуто саме до Twitter, оскільки його новий власник змінив багато правил щодо регулювання контенту, зокрема і всупереч новим правилам ЄС.