Україна отримала офіційне онлайн-представництво в соціальній мережі LinkedIn — Ukraine.ua, який поширюватиме правду про війну та воєнні злочини рф на українській території.

Як передає Укрінформ, про це повідомляє пресслужба МЗС.




«В умовах війни та гібридних загроз сторінка Ukraine.ua в LinkedIn, як і інші офіційні канали України, буде поширювати правду про війну, воєнні злочини рф проти України та героїчну боротьбу за свободу в серці Європи. Сторінка також консолідуватиме міжнародну підтримку для посилення економічного та санкційного тиску на рф, а також розповідатиме історії про українських підприємців та компанії під час війни», - поінформували у зовнішньополітичному відомстві.
Англомовна сторінка фокусуватиметься на роботі з професійною аудиторією — підприємцями, лідерами думок, журналістами, а також експатами та іноземцями в цілому. Крім того, тепер спільнота українців у LinkedIn може позначити акаунт України як місце роботи та підкреслити своє українське походження.
У МЗС зазначили, що сторінка України в LinkedIn — частина екосистеми цифрових каналів України для комунікації з міжнародною аудиторією, куди вже входять офіційний сайт України Ukraine.ua та однойменні профілі у Facebook, Instagram, Spotify та TikTok. Сьогодні ці канали просувають проукраїнські наративи — про Україну як країну свободи та гідності з тисячолітньою історією, унікальною культурною спадщиною, та її боротьбу на захисті європейських цінностей та безпеки світу.