Вільнюс став першим містом у Європі, де почали використовувати безпілотні автомобілі у реальних умовах дорожнього руху.

Як передає Укрінформ, про це повідомляє LRT.
Ці автомобілі були визнані безпечними, оскільки один з них з осені минулого року працює в районі Бальсяй у Вільнюсі, де була перевірена його здатність безпечно брати участь у дорожньому русі. За даними литовського Міністерства транспорту та комунікацій, автівки відповідають усім стандартам безпеки.

Агне Вайчюкявічюте, заступниця міністра транспорту та комунікацій, каже, що таке використання автономних технологій є демонстрацією лідерства Литви у Європі. Вона також сподівається, що запуск безпілотного транспорту на вулицях Вільнюса закладатиме основу подальшого розвитку та інновацій.

"Я дуже рада, що у нас в Литві безпілотні технології вже будуть застосовуватися на практиці. Можливо, не всі знають, що Литва вже створила умови для безпілотного транспорту на законодавчому рівні з 2018 року. Звичайно, оскільки технологія розвивається дуже швидко, ми все ближче до реальних прикладів на дорогах Литви", - сказала Вайчюкявічюте журналістам.
"Я сподіваюся, що це лідерство та перша спроба запустити автономні автомобілі на вулицях Вільнюса - це лише початок, і за декілька років ми побачимо багато інновацій, якими зможемо пишатися", - додала вона.

Март Матісен, керівник проєкту продажів естонської компанії Clevon, яка розробила ці автомобілі, пояснив, що автомобілі зможуть рухатися зі швидкістю до 50 км/год міськими вулицями, але для забезпечення максимальної безпеки їх швидкість у Вільнюсі на деякий час буде знижена до 25 км/год.
Як повідомляв Укрінформ, у канадському місті Оттава відкрилася перша в країні спеціальна територія для випробовування роботів і дронів.
Фото: G. Skaraitienės / BNS nuotr