Американське космічне агентство NASA шукає партнерів для розробки нового покоління вузькокорпусних авіалайнерів з низьким рівнем викидів.

Про таке передає Укрінформ з посиланням на повідомлення відомства.
NASA має намір фінансувати проєктування, будівництво, випробування та політ великомасштабного демонстратора з добре розробленою конфігурацією планера, а також створення супутніх технологій. Проєкт агентства спрямовано на зниження викидів вуглекислого газу в авіації та забезпечення конкурентоспроможності США в авіабудуванні, ідеться в повідомленні.
Зазначається, що NASA націлена саме на технології для вузькокорпусних (однопрохідних) літаків, на яких припадає майже половина світових авіаційних викидів.
«З цим новим амбітним проєктом разом з американською промисловістю ми відкриємо нову еру передових новацій, які зроблять глобальну авіаційну промисловість чистішою, тихішою і стабільнішою», - сказав глава NASA Білл Нельсон.
Агентство планує завершити випробування до кінця 2020-х років, аби нове покоління однопрохідних літаків з'явилося на ринку до 2030-х.
NASA розраховує на початку 2023 року обрати принаймні одного галузевого партнера для укладення угоди з льотно-дослідним центром імені Армстронга в штаті Каліфорнія. Така угода забезпечить фінансування проєкту та доступ до об'єктів NASA.
Промисловий партнер розробить, побудує, випробує і запустить у політ демонстратор, а NASA отримає дані щодо конфігурації планера та відповідних технологій.
Проєкт здійснюється в рамках національної програми, до якої долучено NASA, спрямованої на розробку нових технологій комерційних транспортних засобів.