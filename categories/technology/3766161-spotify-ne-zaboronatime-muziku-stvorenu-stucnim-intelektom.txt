Керівник Spotify заявив, що не планує повністю забороняти на своїй платформі контент, створений штучним інтелектом (ШІ).

Про це повідомляє ВВС, передає Укрінформ.
Власник стрімінгової платформи Даніель Ек заявив, що технологія ШІ має право на існування у створенні музики, але вона не повинна використовуватися для того, щоб видавати себе за живих виконавців без їхньої на те згоди.
"Ви можете собі уявити, що хтось завантажує пісню, стверджуючи, що це Мадонна, навіть якщо це не так. Ми вже бачили майже все в історії Spotify, коли люди намагалися обіграти нашу систему. У нас дуже велика команда, яка працює саме над такими проблемами", - сказав Ек.
Він додав, що використання ШІ в музиці, ймовірно, буде обговорюватися протягом "багатьох, багатьох років".
Хоча ШІ не заборонений у всіх формах на платформі, компанія не дозволяє використовувати її контент для навчання машинного навчання або ШІ-моделі, які потім можуть створювати музику.
Раніше цього року платформа видалила трек з клонованими штучним інтелектом голосами виконавців Дрейка та The Weeknd.
Ані Дрейк, ані The Weeknd не знали про використання клонованих версій їхніх голосів у пісні Heart on My Sleeve. Трек був видалений зі Spotify та інших стрімінгових платформ у квітні.
Як повідомляв Укрінформ, популярний стримінговий сервіс Spotify презентував нову функцію «Ді-джей», яка використовує штучний інтелект.