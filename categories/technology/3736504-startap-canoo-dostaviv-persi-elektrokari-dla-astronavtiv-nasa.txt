Американський стартап Canoo доставив Національному управлінню США з аеронавтики та дослідження космосу (NASA) першу партію електричних мікроавтобусів для перевезення астронавтів.

Як передає Укрінформ, про це повідомляє Engadget.
Хоча ці електричні мікроавтобуси виглядають так, ніби вони створені для дослідження поверхні Місяця, траспортні засоби призначені для перевезення астронавтів до стартових майданчиків для запуску ракет, починаючи з майбутньої місії «Artemis 2» від NASA.
У Canoo зазначили, що мінібуси можуть перевозити астронавтів у повному костюмі, а також екіпаж підтримки польоту та будь-яке обладнання, яке може знадобитися.

«Автомобілі мають ексклюзивний дизайн інтер’єру та зовнішнього вигляду, що забезпечить астронавтам і екіпажу комфорт і безпеку під час декілька кілометрової подорожі до стартового майданчику в Космічному центрі Кеннеді», – повідомила компанія, додавши, що пізніше цього року поділиться знімками салону транспортних засобів.
У рамках місії «Artemis 2» NASA запустить свою першу місію на Місяць з екіпажем після завершення програми Apollo в 1972 році. Чотири астронавти будуть подорожувати навколо супутника Землі протягом 10 днів.
Як повідомляв Укрінформ, Організація космічних досліджень і розробок Індії (ISRO) запустила місію Chandrayaan 3 на Місяць.
Фото: Canoo