Російські хакери продовжують атакувати сайти українських органів влади, а також розсилати мешканцям країни небезпечні листи з метою викрадення особистих даних. Але Україна успішно відбиває усі ворожі кібератаки.

Про це в інтерв’ю, оприлюдненому на сайті Реформи державного управління, розповів голова Державної служби спеціального зв'язку та захисту інформації Юрій Щиголь, передає Укрінформ.
«Стратегія росії як на полі бою, так і в кіберпросторі схожа: завдати якомога більше шкоди нашій країні. Для цього вона використовує і величезні ресурси, і всі можливі засоби. Але загалом сьогодні Україна успішно відбиває ворожі кібератаки.
У нас є достатньо кваліфікованих кадрів, щоб відбивати кібератаки. До нас долучились найкращі українські фахівці, також нам допомагає вся міжнародна кіберспільнота. Такої підтримки і такого рівня кваліфікації в галузі кіберзахисту в України не було ніколи раніше», - зазначив він.
За його словами, Україна готувалася до ймовірних атак задовго до початку повномасштабної війни та протягом останніх місяців значно посилювала заходи з кібербезпеки.
Щиголь уточнив, що наразі два основних «інструменти» російських військових хакерів – це фішингові розсилання та розсилання шкідливого програмного забезпечення.
«Фішингові листи можуть надходити навіть на особисті пошти людей – публічних діячів, військових. Хакери їх розсилають для того, щоб вкрасти доступ до акаунтів у соцмережах і від імені людини публікувати заклики скласти зброю або іншу російську пропаганду.
Окрім листів, фішингове посилання може бути надіслане в будь-якому месенджері – навіть як привітання зі святом. Зараз як ніколи важливо бути максимально пильними і дотримуватись основних правил кібергігієни», - наголосив голова Держспецзв’язку.
Як повідомлялось, раніше Державна служба спеціального зв’язку та захисту інформації попередила, що 9 травня очікується посилення кібератак з боку російської федерації щодо України.