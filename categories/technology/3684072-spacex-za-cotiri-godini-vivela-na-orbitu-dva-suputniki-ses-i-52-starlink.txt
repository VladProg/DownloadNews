Американська компанія SpaceX запустила дві ракети Falcon 9 з різницею в чотири години, на борту яких були 52 супутники інтернет-зв`язку Starlink та два супутники зв'язку люксембурзької телекомунікаційної фірми SES.


Про це повідомляє Укрінформ з посиланням на Твіттер SpaceX.
«Вітаємо команду SpaceX із запуском двох місій Falcon 9 з інтервалом приблизно в 4 години сьогодні, які на даний момент завершили наші 18-ту та 19-ту місії у 2023 році», - йдеться у дописі.


Спочатку ракетою Falcon 9 було запущено 52 супутники Starlink з бази космічних сил Ванденберг у Каліфорнії в п'ятницю о 15:26 за Гринвічем (21:26 за київським часом). Вони були розгорнуті на низькій навколоземній орбіті за графіком.

Трохи більше ніж за чотири години, о 19:38 за Гринвічем (у суботу о 01:38 за київським часом), Falcon 9 запустила супутники SES-18 і SES-19 на геосинхронну перехідну орбіту з космічного стартового комплексу бази американських Космічних сил на мисі Канаверал у Флориді. Супутники вивели на задану орбіту приблизно через 40 хвилин після старту.
Перші ступені обох Falcon 9 успішно повернулися на Землю для точної посадки на безпілотні кораблі Of Course I Still Love You і Just Read the Instructions.
Як повідомляв Укрінформ, на сьогодні SpaceX запустила на низьку навколоземну орбіту понад 4000 супутників Starlink.
Крім того, компанія вже має схвалення на запуск 12 000 апаратів Starlink і звернулася до регулятора з проханням надати дозвіл на запуск ще до 30 000 супутників.
Фото: SpaceX