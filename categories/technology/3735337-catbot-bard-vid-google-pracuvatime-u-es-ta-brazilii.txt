Компанія Alphabet Inc., яка керує Google, випустила чат-бот Bard для користувачів в Україні, Європейському Союзі та Бразилії. Інструмент штучного інтелекту зможе генерувати відповіді більш ніж 40 мовами, серед яких китайська, іспанська та гінді.

Як передає Укрінформ, про це повідомляє Bloomberg.
Зона Європейського Союзу була однією із останніх частин світу, яка отримала доступ до Bard. Затримка запуску була пов’язана з невизначеністю щодо відповідності інструменту ШІ Загальному регламенту захисту даних в ЄС, повідомили в Alphabet Inc.
За словами старшого директора із продуктів Google Джека Кравчика, американських технічний гігант провів «дуже продуктивні» перемовини із європейськими регуляторами конфіденційності.
Він додав, що компанія Google надаватиме користувачам чіткі повідомлення про використання та зберігання їхніх даних, а також дозволятиме співробітникам компанії переглядати розмови, згенеровані Bard, щоб покращувати чат-бот. Ці параметри будуть доступними не лише у ЄС, а й в інших приблизно 180 країнах, де діє Bard.
У компанії також анонсували впровадження функцій прослуховування голосових відповідей, завантаження зображення із підказками та аналізу фотографії інструментом ШІ, які будуть діяти в деяких регіонах.
Віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграм-каналі написав, що Bard також став доступним в Україні.
Як повідомляв Укрінформ, 6 лютого цього року корпорація Google запустила новий сервіс штучного інтелекту (ШІ) – чат-бот Bard.
Версія Bard, яка доступна лише повнолітнім користувачам, спочатку з’явилася у США та Великій Британії.