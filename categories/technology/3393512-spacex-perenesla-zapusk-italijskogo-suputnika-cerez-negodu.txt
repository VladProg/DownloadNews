Компанія SpaceX перенесла запуск італійського супутника Cosmo-SkyMed Second Generation FM2 (CSG-2) через несприятливі погодні умови.

Про це компанія Ілона Маска повідомила у Твітері, передає Укрінформ.
У дописі зазначається, що у зв’язку з несприятливими погодними умовами планується здійснити запуск Cosmo-SkyMed Second Generation FM2 у суботу, 29 січня, о 01.11 годині (за Києвом).
За даними порталу Space, запуск скасували за годину до старту польоту ракети-носія Falcon 9. Італійський супутник мали запустити у ніч проти п’ятниці, 28 січня.
Програма Cosmo-SkyMed фінансується Італійським космічним агентством, Міністерством оборони та Міністерством освіти, університетів і наукових досліджень Італії. Система складається з двох супутників, які призначені для спостереження за Землею за допомогою радара з синтезованою апертурою. Такий тип радара використовують для реєстрації зображення об'єкта, наприклад, ландшафту — незалежно від метеорологічних умов і ступеня природного освітлення місцевості з роздільною здатністю на рівні аерофотознімків.
Перший супутник CSG-1 програми був запущений у грудні 2019 року.