До кластера Brave1 – платформи для об'єднання державних та приватних ініціатив з розробки інноваційних рішень в інтересах сил оборони і безпеки – вже надійшло понад 230 заявок, які можуть забезпечити Україні технологічну перевагу над ворогом.

Про це повідомив заступник міністра цифрової трансформації Олександр Борняков у Фейсбуці, передає Укрінформ.
«Понад 230 розробок подано на Brave1. Це результат за місяць від початку функціонування платформи. Водночас десятки з них вже пройшли військову експертизу, частина відправилась fast track до МОУ. Далі розробки підуть на серійне виробництво. Саме в цьому й полягала основна мета кластера - якомога швидше поставляти інноваційне озброєння на передову, щоб наші військові могли максимально ефективно знищувати ворога», - зазначив він.

Борняков уточнив, що в межах кластера відбувається залучення міжнародної підтримки, аби українські розробники отримували експертизу та поради від найкращих фахівців світу. Зокрема, планується залучити до цього процесу партнерів з НАТО.
Нагадаємо, Brave1 – спільна ініціатива Міністерства оборони, Генерального штабу ЗСУ, Ради національної безпеки і оборони, Мінцифри, Міністерства стратегічних галузей та Міністерства економіки. Її мета – стимулювання та підтримка розвитку компаній, які працюють у сфері оборонних технологій.
Кластер пропонує організаційне та експертне супроводження розробок, а також доступ до акселераторів та інкубаторів. Ідеться про системну роботу над удосконаленням розробок, підвищення знань у питаннях масштабування бізнесу, формування цінності для інвесторів, менторство. Також розробники матимуть доступ до науково-дослідного (R&D resource) центру, який допомагатиме з необхідними компонентами, випробуваннями, устаткуванням.
Фото: business.diia.gov.ua