За даними статистики у світі кожні 11 секунд відбуваються атаки віруса-шифрувальника на системи захисту.

Такі дані навів на міжнародній науково-практичній конференції «Протидія кіберзагрозам у сучасному безпековому середовищі: актуальні питання теорії та практики» керівник напрямку регуляторного сприяння та інституційного розвитку з кібербезпеки проєкту USAID «Кібербезпека критично важливої інфраструктури України» Ігор Мальченюк, повідомляє кореспондент Укрінформу.

«Нам доводиться бачити суттєве зростання найрізноманітніших кіберзагроз, зокрема, один з видів загроз це віруси шифрувальники, подібні до того, які в травні цього року паралізували на декілька днів роботу нафтових компаній у США, і що стало суттєвим уроком для всіх. Статистично кожні 11 секунд ми маємо той чи інший випадок атаки віруса-шифрувальника і це лише одна із загроз, з якими доводиться мати справу», - сказав він.
За його словами, проєкт USAID готовий долучатись до сприяння держструктурам у частині посилення їх спроможностей швидко та ефективно відповідати на кіберзагрози. «І раді тому, що в цих комунікаціях беруть участь і приватні кампанії. Без розвитку державно-приватного партнерства не так багато шансів впоратись з усіма сучасними загрозами», - зауважив Мальченюк.
У свою чергу присутній на заході начальник 4-го відділу Департаменту кіберполіції Національної поліції України Станіслав Самойлов повідомив, що українські фахівці брали участь минулого року у 8 міжнародних операцій, які були спрямовані на протидію кіберзлочинів, пов’язаних із застосуванням програм-шифрувальників, «які є найпотужнішим наразі інструментами для вимагання коштів для відновлення роботи тієї чи іншої організації».

Цього року вже було проведено 9 міжнародних операцій, зокрема, це операції «ЕМОТЕТ», «CLOP», «RAGNAR», «Sony», «Royal» та інші.
Під час роботи міжнародної науково-практичної конференції відбулось, зокрема, обговорення створення національної системи кібербезпеки для протидії кіберзагрозам.