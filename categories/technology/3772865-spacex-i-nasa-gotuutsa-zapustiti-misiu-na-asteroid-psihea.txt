Компанія SpaceX і Національне управління з аеронавтики і дослідження космічного простору (NASA) планують запустити місію Psyche на астероїд Психея, що розташований між Марсом і Юпітером.

Про це повідомляє SpaceX, передає Укрінформ.
Надважку ракету SpaceX Falcon Heavy, яка має доставити космічний апарат Psyche, запустять зі стартового комплексу 39A Космічного центру імені Кеннеді у Флориді 12 жовтня, о 17:16 за київським часом. Резервний запуск запланували на п’ятницю, 13 жовтня.
SpaceX заявила, що ракету вже перевели у вертикальне положення на стартовому майданчику.
Космічний корабель Psyche відправиться до багатого металом астероїда, який обертається навколо Сонця між Юпітером і Марсом, щоб досліджувати нікелево-залізне ядро протопланети.
Місія також продемонструє перше в далекому космосі випробування NASA системи оптичного зв’язку в глибокому космосі (DSOC).
Вартість місії Psyche оцінюється в 1,2 мільярда доларів. Якщо все піде за планом, космічний корабель у 2029 році прибуде до 280-кілометрового астероїда Психея у головному поясі астероїдів між Марсом і Юпітером.
Як повідомляв Укрінформ, спочатку запуск місії призначили на 5 жовтня, однак через проблему з двигунами, яка могла спричинити перегрів під час місії, її перенесли на тиждень.