Meta готується стягувати з користувачів у ЄС щомісячну абонентську плату в $14 за доступ до Instagram на телефонах, якщо вони не дозволять компанії використовувати їхню особисту інформацію для таргетованої реклами.

Про це повідомляє Financial Times, передає Укрінформ.
Крім того, Meta також стягуватиме $17 за використання Facebook та Instagram на комп'ютерах, повідомили виданню власні джерела.
Зміни можуть відбутися вже найближчими тижнями, оскільки Meta має до кінця листопада виконати рішення Люксембурзького суду, який постановив, що Facebook "не може виправдати" використання для таргетованої реклами персональних даних споживачів без їхньої згоди.
Згідно з планами, які обговорювалися з регуляторами в Брюсселі та Ірландії, Meta запропонує версію Instagram і Facebook без реклами для тих, хто готовий платити, або безкоштовну версію для тих, хто погоджується на таргетування реклами на основі їхньої особистої інформації, повідомили джерела.
Цей крок був зроблений компанією після обговорень з регуляторами ЄС, які прагнули обмежити можливості великих технологічних компаній отримувати прибуток від даних, які вони отримують від своїх користувачів безкоштовно, що стало б прямою атакою на спосіб отримання прибутку такими групами, як Meta і Google.
Meta повідомила про доходи у другому кварталі в розмірі $32 млрд, з яких $31,5 млрд надійшло від реклами. Вона отримала $7,2 млрд з Європи, другого найбільшого ринку після США та Канади.
У травні Facebook, який належить компанії Meta, був оштрафований на рекордну суму 1,2 млрд євро за порушення законів про конфіденційність.
Як повідомляв Укрінформ, у Євроcоюзі набрав чинності закон про цифрові послуги, який передбачає нові зобов’язання для інтернет-платформ, зокрема Facebook, Apple Store і декількох служб Google.