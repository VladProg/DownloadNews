Додаток Google Pay стане Google Гаманцем (Google Wallet) і підтримуватиме нові цифрові елементи.

Як передає Укрінформ, про це повідомляє компанія Google у своєму блозі.
Google Гаманець стандартизує спосіб збереження та доступу до основних елементів, таких як платіжні картки, квитки на проїзд та події, посадкові талони та картки лояльності. Новий додаток буде доступний в Україні на Android і Wear OS.
«Конфіденційність і безпека є наріжним каменем Google Гаманця, і ми надаємо вам можливість детального налаштування, щоб створити досвід конфіденційності, який підходить саме вам. Особисті документи не будуть передаватись без вашого дозволу навіть у Google, а якщо ваш телефон буде загублено або викрадено, ви зможете знайти, заблокувати або стерти з нього дані за допомогою функції «Знайти пристрій», - додали у компанії.
Протягом наступних двох днів Google Гаманець стане доступний для всіх користувачів.
«Користувачі з увімкненими автоматичними оновленнями побачать, що їхній додаток Google Pay автоматично оновився до Google Гаманця. Користувачам, які не мають автоматичного налаштування оновлень, треба буде вручну оновити додаток з Google Play», - заявили в компанії.
Зазначається, що нові користувачі можуть завантажити додаток Google Гаманець на Google Play.
Як повідомляв Укрінформ, раніше компанія Google заявила про проведення тестування прототипів окулярів із доповненою реальністю в публічних місцях.