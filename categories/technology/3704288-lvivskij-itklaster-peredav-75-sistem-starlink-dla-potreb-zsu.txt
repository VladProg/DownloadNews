Львівський ІТ Кластер передав для потреб українських захисників і захисниць 75 терміналів Starlink.

Про це повідомляє пресслужба Львівської ОВА, передає Укрінформ.
«Старлінки, які нам передали сьогодні, ми спрямуємо на потреби бригад, які перебувають на фронтових та прифронтових територіях. Ми постійно отримуємо запити від військових щодо покращення забезпечення зв'язком, тому усі, що ми отримали сьогодні, передамо військовим, щоб вони мали постійний доступ до інтернету за будь-яких умов», – наголосив начальник Львівської ОВА Максим Козицький.

Він додав, що це - лише один із проєктів, які кластер реалізовує спільно з обласною військовою адміністрацією. Більшість спільних ініціатив спрямовані на допомогу цивільному населенню області, зокрема, встановлення камер спостереження, а також оновлення обладнання ПвК «Захід» для кращого захисту від ракет ворога. Завдяки ІТ Кластеру в регіоні забезпечили цивільну інфраструктуру додатковими джерелами зв'язку.
Зазначається, що за час повномасштабної війни спільнота Львівського ІТ Кластера передала Львівській ОВА 115 терміналів Starlink та, загалом, забезпечила найважливіші заклади та установи західного регіону України понад 400 терміналами.
Як повідомляв Укрінформ, після 24 лютого Львівський ІТ-кластер запустив цілий напрямок під назвою Victory Projects. Це ініціативи, які покликані наблизити перемогу України. Напрямок включає кілька проєктів у різних сферах, більшість із яких вже масштабувалися до загальнонаціонального рівня. Одним з першим проєктів став SKY, який передбачає допомогу в модернізації центрів командування та аналітики, створенні нових резервних штабів, забезпечення операційних мобільних груп, вдосконалення зв’язку, постачання спецтехніки для швидкого переміщення важкого озброєння по позиціях. Проєкт SKY допомагає Повітряним силам у восьми областях заходу України.