За жовтень 2021 року в Україні було придбано 934 електромобілі, що на 42% більше, ніж у жовтні минулого року.

Як передає Укрінформ, про це повідомляє Асоціація автовиробників України (Укравтопром).
Зазначається, що частка нових електромобілів із зареєстрованих у жовтні 2021 року становить 17%, тоді як у жовтні минулого року вона становила 11%.
Найпопулярнішим електрокаром жовтня став Nissan Leaf (173 реєстрації), на другому місці опинилась модель TESLA Model 3 (119 реєстрацій), на третьому місці - Renault Zoe (45 авто), на четвертому - VOLKSWAGEN е-Golf (44 реєстрації), на п'ятому - Chevrolet Bolt (42 реєстрації).
У жовтні цього року в Україні було зареєстровано 51 комерційний електромобіль, з яких 44 одиниці - моделі RENAULT Kangoo Z.E.
За січень-жовтень 2021 року в Україні було зареєстровано майже 7 тис. електромобілів, що на 11% більше, ніж за аналогічний період 2020-го. Частка нової техніки у цій кількості становить 13%. Найпопулярнішою моделлю на ринку нових електрокарів стала Nissan Leaf: з січня по жовтень 2021 в Україні було зареєстровано 96 нових авто цієї моделі. На другому місці опинилась модель AUDI E-Tron: 90 реєстрацій за 10 місяців 2021 року. На третьому місці - MERCEDES-BENZ EQC (82 реєстрації).
Як повідомляв Укрінформ, в Україні у 2020 році було зареєстровано 7455 електромобілів, що на 1% менше, ніж у 2019-му.