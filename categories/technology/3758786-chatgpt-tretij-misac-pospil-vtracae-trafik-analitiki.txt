ChatGPT від OpenAI, популярний чат-бот зі штучним інтелектом, який був запущений у листопаді, фіксує зниження місячних відвідувань третій місяць поспіль.

Як передає Укрінформ, про це повідомляє Reuters із посиланням на дані аналітиків.
За даними аналітичної фірми Similarweb, у серпні кількість відвідувань вебсайту ChatGPT із настільних комп’ютерів і мобільних пристроїв у всьому світі зменшилася на 3,2% до 1,43 мільярда після падіння приблизно на 10% у порівнянні з кожним із попередніх двох місяців.
Зазначається, що кількість часу, проведеного відвідувачами на вебсайті ChatGPT, також зменшується щомісяця з березня - у середньому з 8,7 хвилини на сайті до 7 хвилин на сайті в серпні.
Проте в серпні кількість унікальних відвідувачів у всьому світі зросла до 180,5 мільйонів користувачів зі 180 мільйонів.
«Схоже, що студенти, які шукають допомоги у виконанні домашнього завдання, є частиною цього тренду: відсоток молодших користувачів вебсайту впав протягом літа і тепер починає зростати», — сказав Девід Ф. Карр із Similarweb, який регулярно стежить за ChatGPT та його конкурентами.
Як повідомляв Укрінформ, чотири китайські технологічні компанії, включно з Інтернет-гігантом онлайн пошуку Baidu і гонконзьким розробником штучного інтелекту (ШІ) SenseTime Group, у четвер запустили для своїх користувачів власні чат-боти на основі генеративного ШІ.