Автовиробник Volvo Cars заявив у вівторок заявив, що припинить виробництво усіх наявних дизельних моделей до початку 2024 року в межах повного переходу на електромобілі.

Як передає Укрінформ, про це повідомляє Reuters.
«За кілька місяців буде виготовлено останній автомобіль Volvo з дизельним двигуном, що зробить Volvo Cars одним із перших традиційних автовиробників, які вдалися до такого кроку», – йдеться у заяві шведської компанії.
Volvo взяла на себе зобов’язання здійснити перехід на виготовлення електрокарів до 2030 року.
Попри те, що у 2019 році більшість автомобілів Volvo, які збувалися в Європі, були дизельними, у 2022 році їх частка становила всього 9% продажів компанії. У серпні цього року 33% продажів автовиробника становили електричні або гібридні моделі, йдеться у матеріалі.
Водночас Volvo не повідомила, скільки з решти 67% моделей працювали на дизельному пальному, а скільки на бензині.
Продажі дизельних автомобілів різко впали у Європі після скандалу із Volkswagen у справі з обманом об’єму викидів вуглецю в атмосферу. У 2015 році на дизельні автомобілі припадало понад 50% продажів нових авто у Європі, тоді як в липні 2023 року цей показник становив трохи більш як 14%.
Як повідомлялося, американське Агентство з охорони навколишнього середовища (EPA) у вересні 2015 року виявило, що німецький концерн Volkswagen AG встановлював програмне забезпечення, яке в рази знижувало показники реального вихлопу газів. "Дизельний скандал" знизив ринкову капіталізацію компанії на 21 млрд євро з 18 вересня того ж року.