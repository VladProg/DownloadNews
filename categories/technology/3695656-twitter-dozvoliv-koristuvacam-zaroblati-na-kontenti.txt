Соціальна мережа Twitter дозволить користувачам встановлювати ціну на свій контент і стягувати з підписників їхніх аккаунтів плату за доступ до нього.

Про це повідомив власник компанії Ілон Маск у Twitter, передає Укрінформ.
«Подайте заявку, щоб запропонувати своїм передплатникам підписку на будь-який матеріал, від довгого тексту до багатогодинного відео! Просто натисніть «Монетизація» в налаштуваннях», - написав Маск.
Він також зазначив, що протягом наступних 12 місяців Twitter не стягуватиме ніякої комісії з надходжень користувачів від передплати і вони зможуть отримувати 70% для підписок на iOS і Android (30% стягують ці платформи) і до 92% в Інтернеті.
Як повідомив Маск, після першого року комісія за iOS і Android знизиться до 15%, тож користувачі зможуть дещо збільшити свої заробітки, а Twitter допоможемо просувати їхню роботу в мережі.
При цьому, автори контенту за бажання, зможуть вийти з Twitter і забрати з собою напрацьовані ними матеріали.
«У будь-який момент ви можете залишити нашу платформу та взяти свою роботу з собою. Легко зайти, легко вийти», - додав власник компанії.
Як повідомляв Укрінформ, вартість криптовалюти Dogecoin зросла на 30% після того, як у соцмережі Twitter кнопка «Додому» у вигляді «синьої пташки» змінилися на зображення собаки породи сіба-іну, на честь якого названа криптовалюта.