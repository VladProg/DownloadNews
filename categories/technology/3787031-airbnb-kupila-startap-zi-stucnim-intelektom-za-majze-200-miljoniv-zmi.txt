Американська Airbnb здійснила свою першу покупку як публічна компанія в угоді на суму трохи менше 200 мільйонів доларів США.

Як передає Укрінформ, про це повідомляє CNBC.
Придбаний ШІ-стартап, який має назву Gameplanner.AI, з моменту свого заснування в 2020 році працює в «прихованому режимі».
Стартапи в «прихованому режимі» функціонують поза увагою громадськості з різних причин, наприклад, щоб захистити інтелектуальну власність або уникнути відволікання.
Згідно з даними Airbnb, Gameplanner.AI прискорить деякі проєкти штучного інтелекту компанії.
Зазначається, що співзасновником Gameplanner.AI був Адам Чейер, один із засновників голосового асистента Siri.
Коли Siri придбала Apple, він працював разом зі Стівом Джобсом. Пізніше Чейер став співзасновником Viv Labs, яка стала основою для голосового помічника від Samsung.
Генеральний директор Airbnb Брайан Ческі заявив, що генеративний штучний інтелект «радикально змінить платформу».
Як повідомляв Укрінформ, американська компанія Google веде перемовини про інвестування сотень мільйонів доларів у Character.AI, у той час як швидко зростаючий стартап із розробки чат-ботів зі штучним інтелектом шукає капітал для навчання своїх моделей.