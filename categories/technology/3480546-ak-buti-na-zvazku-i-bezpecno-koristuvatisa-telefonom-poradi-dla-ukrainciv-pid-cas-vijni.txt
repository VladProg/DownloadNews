Державна служба спеціального зв’язку та захисту інформації зібрала в один файл інструкції, як безпечно використовувати свій телефон і залишатися на зв'язку в будь-якій ситуації.

Як передає Укрінформ, про це Держспецзв’язку повідомляє в Телеграмі.
"Майже щодня Держспецзв’язку готує прості інструкції, щоб кожен українець міг безпечно використовувати свій телефон та залишався на зв'язку в будь-якій ситуації”, - ідеться у повідомленні.
Для більшої зручності фахівці зібрали ці інструкції в один файл, якій можна завантажити за посиланням.
“Тож усі поради будуть із вами, навіть коли ви будете поза зоною досяжності, і ви зможете ними скористатися”, - зауважили у Держспецзв’язку.
Також у Держспецзв’язку нагадали усі надані поради.
Серед них:

як економити заряд смартфона, загальні поради,
10 налаштувань смартфона, які допоможуть економити заряд батареї;
як користуватися телефоном на захоплених ворогом територіях;
як залишатися на зв'язку;
як повідомити про потребу в допомозі;
що робити, якщо сигнал в укритті слабкий або відсутній;
що робити, якщо не працює Wi-Fi мережа;
що робити, коли не працює мережа оператора;
що робити, якщо не працює мобільний інтернет;
що робити, якщо не працює кабельний інтернет;
як діяти, якщо немає інших засобів зв’язку.

Як повідомляв Укрінформ, Держспецзв'язку надала рекомендації, як користуватися телефоном на захоплених ворогом територіях. Зокрема варто знайти старий працездатний телефон, який можна віддати на вимогу ворога, також слід заховати телефон, яким людина планує користуватися, в сухе, тепле місце, заряджати телефон за кожної можливості, тримати зарядженими павербанки, увімкнути режим жорсткої економії енергії або просто енергозбереження, видалити з пам’яті смартфона весь контент, який може нашкодити у разі затримання ворогом (фото, відео, листування).