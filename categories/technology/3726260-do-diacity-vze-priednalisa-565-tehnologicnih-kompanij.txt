З 8 лютого 2022 року в Україні працює спеціальний правовий режим Дія.City, розроблений для розвитку IT-галузі. За понад рік роботи до нього вже приєднались 565 технологічних компаній.

Про це Укрінформу повідомив legal-експерт проєктного офісу Дія.City Дмитро Зінченко.
«Наразі у просторі Дія.City – 565 компаній, 508 резидентів долучились за час повномасштабної війни. У компаніях-резидентах працює понад 43 тисячі спеціалістів. Щотижня реєструємо нових резидентів – це як великі технологічні компанії, так і стартапи. Серед них – відомі міжнародні та українські технологічні компанії — Samsung, SAP, Global Logic, Epam, Revolut, Kyivstar.Tech, Monobank, Visa, Nokia, Lyft, MacPaw, Ajax Systems», - зазначив експерт.
За його словами, наразі міністерство тримає особливий фокус на підтримку компаній, що створюють технологічні продукти для використання у оборонній сфері – виробників дронів, пристроїв системи безпеки, тепловізорів, оптичних приладів тощо.
Зінченко нагадав, що за час повномасштабної війни простір зазнав змін, щоб компанії мали змогу комфортніше працювати та розвиватись. На період воєнного стану компанії не позбавляються статусу резидента, якщо не відповідають критеріям щодо кількості співробітників і середньої зарплати. Резидентам також не потрібно подавати звіт про відповідність та незалежний аудиторський висновок до 1 січня року, наступного за мирним роком.
«Щоб вигідними умовами Дія.City могли користуватись якомога більше технологічних компаній, ми розширили перелік кваліфікованих видів діяльності у Дія.City. Підтримку в рамках простору отримали технологічні компанії, пов’язані з виробництвом технологічних продуктів для використання в оборонній, промисловій та побутовій сферах, міжнародними платіжними системами та хмарними рішеннями», - додав він.
Як повідомлялось, Дія.City – це унікальний правовий та податковий простір для IT-компаній в Україні. Він поєднує комфортні податкові умови з ефективними інструментами, що дозволять компаніям будувати прозору корпоративну структуру, легше залучати іноземні інвестиції, а також задіювати додаткові механізми для захисту нематеріальних активів