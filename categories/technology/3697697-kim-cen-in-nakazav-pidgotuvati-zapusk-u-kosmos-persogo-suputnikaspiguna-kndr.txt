Лідер Північної Кореї Кім Чен Ин наказав Агентству космічного розвитку країни підготувати виведення в космос першого військового розвідувального супутника КНДР.

Про це з посиланням на північнокорейське інформаційне агентство KCNA повідомляє Yonhap, передає Укрінформ.
Раніше Пхеньян заявляв про плани запустити військовий супутник-шпигун у космос до кінця квітня.
Кім віддав це розпорядження під час відвідання напередодні Агентства й перевірки стану готовності космічного апарату до запуску. Він також заявив про важливість освоєння космосу як головного фактора, що засвідчить існування в КНДР «потужної економіки, передової науки та новітніх технологій світового рівня».
При цьому, північнокорейський диктатор назвав запланований запуск і отримання розвідувальних даних супутника «пріоритетом», оскільки, на його думку, безпекова ситуація навколо КНДР «різко погіршується» внаслідок зміцнення альянсу між Південною Кореєю та Сполученими Штатами.
У грудні минулого року Північна Корея опублікувала чорно-білі фотографії Сеула та південнокорейського порту в Інчхоні, що за 27 кілометрів на захід від столиці, які нібито були зняті під час випробування нею прототипу власного супутника.
Як повідомляв Укрінформ, Японія і Південна Корея провели в Сеулі перші за понад п’ять років переговори з безпеки та домовились активізувати безпекову взаємодію на тлі посилення ядерної та ракетної загрози з боку Північної Кореї.