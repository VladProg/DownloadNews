Президентка Європейської комісії Урсула фон дер Ляєн заявила про необхідність розроблення на глобальному рівні заходів захисту від ризиків, пов'язаних із розвитком штучного інтелекту (ШІ).

Про це вона сказала на третій сесії саміту G20 в індійському Нью-Делі, передає Укрінформ.
«Як уже було сказано, штучний інтелект становить ризики, але й пропонує величезні можливості. Питання в тому, як використовувати технології, що швидко змінюються. Показово, що навіть розробники та винахідники ШІ закликають політичних лідерів до його регулювання. У 2020 році у ЄС представили перший в історії закон «Про штучний інтелект». Ми хочемо сприяти інноваціям, зміцнюючи довіру. Але нам потрібно більше. Те, що робить світ зараз, визначатиме наше майбутнє», - заявила фон дер Ляєн.
За її словами, Європа та партнери мають розробити нову глобальну платформу, яка має захистити від системно-суспільних ризиків, пов’язаних із ШІ, і водночас сприяти інвестиціям у безпечні системи ШІ.
«Нам знадобиться орган, подібний до Міжурядової групи експертів із питань клімату, і тут нам потрібна додатково працювати з науковцями, підприємцями і винахідниками. Вони мають надати інформацію про ризики, пов’язані зі штучним інтелектом, а також його потенційну користь для людства», - заявила фон дер Ляєн.
Як повідомляв Укрінформ, Європейський парламент схвалив проєкт, який ляже в основу майбутнього закону щодо правил регулювання штучного інтелекту.