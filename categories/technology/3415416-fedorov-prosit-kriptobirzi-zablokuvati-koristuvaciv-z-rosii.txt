Віцепрем’єр - міністр цифрової трансформації Михайло Федоров звернувся до світових криптобірж із проханням заблокувати користувачів з Росії.



Про це він написав у Фейсбуці, передає Укрінформ.

"Звертаюся до всіх світових криптобірж з проханням заблокувати користувачів з Росії. Важливо заморозити не тільки рахунки політичного керівництва Росії та Білорусі, але й всіх громадян",- написав Федоров.
Раніше Михайло Федоров подякував компанії Meta - власнику соцмережі Фейсбук - за блокування російських пропагандистів та ЗМІ.
Президент РФ Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують ключові об'єкти інфраструктури, ракети влучають в житлові будинки українців.
В Україні запроваджено воєнний стан та оголошено загальну мобілізацію. Україна офіційно направила позов проти Російської Федерації до Міжнародного суду ООН у Гаазі.
Збройні Сили України за підтримки усього народу мужньо протистоять агресії. За даними Генштабу ЗСУ, втрати російської армії наразі становлять близько 4500 осіб.