Міністерство цифрової трансформації розпочинає бета-тестування Дія.Підпису, який відповідає регламенту eIDAS Європейського Союзу. Ним можна підписувати документи чи контракти, які дійсні в Україні та державах ЄС.

Про це повідомляє Укрінформ із посиланням на пресслужбу Мінцифри.
«Відтепер Дія.Підпис відповідає регламенту eIDAS Європейського Союзу. Ним можна підписувати документи чи контракти, які дійсні як в Україні, так і в країнах ЄС. Поки що скористатися Дія.Підписом-EU можна на двох платформах, а пізніше функціонал масштабують і на інші», - йдеться в повідомленні.
У міністерстві уточнили, що раніше контрагенти в ЄС не могли перевірити український електронний підпис через відсутність технологічної сумісності. Але нещодавно Європейська комісія оприлюднила перелік країн, що ввійшли до спеціального списку TC AdES LOTL. Україна стала першою державою, яка потрапила до цього переліку.
У зв’язку з цим розпочато бета-тестування Дія.Підпису-EU. Це той самий електронний підпис у смартфоні, який можна активувати за 1 хвилину в застосунку "Дія". Тільки тепер він відповідає технічним вимогам ЄС.
Наприклад, ним можна скористатись для того, щоб підписати договір про співпрацю з європейськими партнерами.
Мінцифри закликало користувачів долучатися до бета-тесту, щоб першими протестувати оновлення. Це можуть зробити всі, хто має Дія.Підпис. Для цього необхідно оновити Дію до останньої версії.
Щоб активувати Дія.Підпис, нагадали в міністерстві, необхідно мати щонайменше один документ у Дії: ID-картку, закордонний паспорт чи посвідку на проживання.
Під час тестування можна підписати документ Дія.Підписом-EU на двох платформах: id.gov.ua (ICEI) та у сервісі документообігу Вчасно.
Як повідомлялося, у 2022 році Україна долучилася до семирічної програми «Цифрова Європа» загальним обсягом 6 млрд євро. Програма надає фінансування для цифровізації країн Європи за різними напрямами. Її мета – пришвидшити відновлення економіки та цифрову трансформацію.