На найбільшій у світі ІТ-конференції Web Summit 2021 у Лісабоні представлять інвесторам свої стартапи 14 українських команд.

Про це Укрінформу повідомили в оргкомітеті Українського павільйону на Web Summit 2021.
Зазначається, що десять команд відібрані та проспонсоровані Українським фондом стартапів на конкурсній основі. Це стартапи:: SPOKK, Organization GG, Wantent, GIOS, Carbominer, Skyworker, Clasee, DJOOKY, AutoBI, Finmap. Ще 4 стартапи обрані та підтримані Ukrainian Hub (за сприяння CRDF Global).
«На мою особисту думку, багато українських стартапів цілком впевнені в собі та добре підготовлені до виходу на міжнародні ринки зі своїми продуктами. Для стартапу життєво важливо мати можливість масштабуватися в найбільш ефективний і простий спосіб, тому USF прагне полегшити цей процес. І я впевнений, що Web Summit — це гідна й унікальна платформа та яскрава можливість для нетворкінгу й акселерації», — зазначив генеральний директор Українського фонду стартапів Павло Карташов.
Цьогоріч Україна організовує перший національний павільйон на конференції Web Summit, аби представити свої провідні стартапи, ІТ-сервісні компанії, фонди та інновації в кращому світлі.
Організатори проведуть спеціальну презентацію, яку буде включено в офіційну програму Web Summit та українську вечерю. 2-го листопада відомі українські технологічні компанії представлять українську технологічну екосистему. Генеральний партнер презентації — венчурна компанія Digital Future, яка спеціалізується на посівних та ранніх стадіях інвестицій в технологічні компанії з українською ДНК.
Крім того, для підтримки й зміцнення бренду України як високотехнологічної держави з окремою презентацією на одному з майданчиків Web Summit виступить віцепрем'єр-міністр - міністр цифрової трансформації України Михайло Федоров. Віцепрем’єр презентуватиме основні досягнення української цифровізації за останні 2 роки з акцентом на екосистему Дія. У планах також висвітлити теми, які можуть бути цікаві інвесторам та IT-фахівцям: спецрежим Дія City, оптимізація оподаткування для IT-індустрії та проєкт e-Residency. Пізніше ввечері в одному із закладів Лісабона відбудеться спеціальний український вечірній прийом. Партнери цього заходу — Київстар, провідна українська телекомунікаційна компанія, член міжнародної телекомунікаційної групи VEON та інноваційний парк UNIT.City.
«Українці відомі у всьому світі своїми ІТ-навичками та креативністю. Оскільки уряд запроваджує спеціальний правовий та податковий режим для ІТ-компаній під назвою Дія City, ми очікуємо подальшого розвитку України як європейського хабу для інновацій та R&D. Участь України у Web Summit 2021 стала можливою завдяки спільним зусиллям українського уряду й приватного сектора», — розповів заступник міністра закордонних справ України з питань цифрового розвитку, цифрових трансформацій і цифровізації Дмитро Сеник.
Незважаючи на те, що це перший офіційний стенд України на саміті, українці організовують суміжні заходи на Web Summit ще з 2017 року. Так, у 2017 році спільнота UTEW Tech Tribe під керівництвом Олександри Говорухи та Інни Стельмах організувала український мітап для більш ніж 150 гостей зі спікерами зі США, Німеччини та Ірландії.
Представниця оргкомітету, керівниця з міжнародного PR у компанії Sigma Software Group Олександра Говоруха також вважає, що створення національного павільйону на заходах такого масштабу — правильний і логічний крок для України. «Українську спільноту на Web Summit завжди представляла чимала кількість компаній. Поява власного павільйону вперше — це сигнал, що нас сприймають, як серйозних та впливових гравців у технологічній сфері. Для іміджу країни дуже важливо бути добре представленою на заході, який визначає всю світову ІТ-екосистему», - зазначила вона.
Виконавча директорка Європейської Бізнес Асоціації Ганна Дерев'янко підкреслила, що українська ІТ-галузь активно розвивається та поступово стає провідним сектором економіки. «Наші ІТ-компанії надають послуги в багатьох сферах, які зараз переживають бум: Big Data, телеком, хмарні сервіси, електронна комерція, FinTech й ін. Ба більше, за даними Skillvalue, українські розробники займають 4-е місце в Європі та 5-е у світі за якістю послуг. Тому зараз саме час показати блиск українського ІТ на національному стенді», - сказала вона.
Web Summit – найбільша в світі ІТ-коференція, яка цього року повертається в столицю Португалії для проведення першого за два роки офлайн-заходу. Серед спікерів — головний розробник Всесвітньої павутини Тім Бернерс-Лі, президент Microsoft Бред Сміт, співзасновник Twitter Біз Стоун, технічний директор Amazon доктор Вернер Фогельс, Володимир Кличко та інші. Цього року саміт збирає не менше 2 тисяч стартапів, 1,1 тисячі інвесторів й 2,2 тисячі представників ЗМІ.
У 2021 році на Web Summit Україна матиме власний стенд, де буде презентована вітчизняна технологічна екосистема. Це стало можливим завдяки спільним зусиллям співорганізаторів — Українського фонду стартапів, Міністерства цифрової трансформації, Міністерства закордонних справ, Посольства України в Португалії, Sigma Software Group, Українського Хабу, Європейської Бізнес Асоціації, цифрової агенції iplace та партнерів — Digital Future, «Київстар», Parimatch Tech, Rocket, Fondy, Avenga, ISSP, Concord Fintech Solutions, ГО “Розвиток ІТ освіти” та UNIT.City.