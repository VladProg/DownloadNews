Міжнародна метеорна організація, що об`єднує дослідників метеорів з різних країн, оприлюднила звіт про падіння боліда в Україні 19 квітня.

Про це повідомляє Укрінформ з посиланням на звіт.
«Як повідомляли світові ЗМІ, увечері 19 квітня 2023 року жителі української столиці – Києва, який періодично піддається обстрілам російських ракет, були налякані яскравим спалахом у небі... Хоча це було не відразу зрозуміло, цього разу спалах був суто природним явищем, а саме – дуже яскравим болідом», - йдеться у публікації організації.
Зазначається, що частина боліда була зафіксована на великій відстані камерами Європейської болідної мережі (проєкт Астрономічного інституту Чеської академії наук, що діє в Словаччині у співпраці з Астрономічним інститутом Словацької академії наук) о 21:57 за київським часом, а все видовище тривало не більше 5 секунд. Також болід зафіксувала камера приватного проєкту AllSky7 в Угорщині, яка розташована в початковій школі Bárdos Lajos у місті Фехердьярмат. Для дослідження також був залучене відео, отримане безпосередньо у Києві.
У звіті наголошується, що вперше болід спостерігали на висоті 98 кілометрів над Великою Димеркою у Київській області. Потім він пройшов безпосередньо над Києвом на висоті близько 80 кілометрів і продовжив рух на південний захід зі швидкістю 29 кілометрів за секунду.
Великий спалах стався на висоті 38 кілометрів, коли абсолютна зоряна величина боліда досягла -18m або трохи більше, тобто болід належав до категорії суперболідів (боліди яскравіші за зоряну величину -17m).
Метеороїд з початковою масою 200-300 кілограмів (діаметром близько пів метра) розпався на висоті 38 кілометрів на безліч уламків і пил. Уповільнення боліда після спалаху свідчить про те, що найбільші фрагменти, які утворилися, мали масу менше 1 кілограма. Ще один яскравий спалах стався на висоті 32,5 кілометра, а інші менші спалахи відбулися на висотах 31, 30 і 29,5 кілометра, йдеться у звіті.
Востаннє болід був помічений на відео на висоті 28 кілометрів, коли його швидкість становила близько 10 км/с.

Експерти зазначають, що велика початкова швидкість не була сприятливою для збереження метеорита. Судячи з усього, лише дрібні їх фрагменти могли досягти землі. Залежно від їхніх розмірів і фактичних висотних вітрів, вони можуть знаходитися десь між містами Попільня, Романівка, Строків і Паволоч у Житомирській області.
Дослідники припускають, що два роки тому цей об'єкт вже наближався до Землі.
Болід — великий вогняно-яскравий метеор, досить рідкісне явище, що виглядає як вогняна куля, що рухається в небі. Явище спричиняється потраплянням у щільні шари атмосфери великих твердих частинок, які називаються метеорними тілами. Входячи у атмосферу із надзвуковою швидкістю, частинка нагрівається внаслідок гальмування, і навколо неї утворюється світна оболонка з розжарених газів. Боліди часто мають помітний кутовий діаметр, і їх видно навіть удень. Політ боліда нерідко супроводжується звуками, що нагадують грім. Від сильного нагріву метеорне тіло нерідко розколюється і з гуркотом падає на Землю у вигляді уламків. Рештки метеорних тіл, що впали на Землю, називають метеоритами.
У боліді розрізняють ядро, голову, хвіст і слід (прямий або зігнутий), що залишається після його польоту.
Як повідомляв Укрінформ, близько 22:00 години 19 квітня у небі Києва було зафіксовано падіння невідомого повітряного об’єкта. У Головному центрі спеціального контролю заявили, що у Києві ймовірно бачили космічне тіло, яке увійшло в щільні шари атмосфери.
У Державному космічному агентстві заявили, що спалах над Києвом, який бачили увечері 19 квітня, найбільш імовірно спричинило падіння метеорита з потоку Лірид.