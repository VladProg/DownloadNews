Естонська компанія з виробництва посилкових роботів Starship Technologies після отримання кредиту в 50 млн євро від Європейського інвестиційного банку розширює діяльність в Естонії та за кордоном.

Як передає Укрінформ, про це повідомляє національне телерадіомовлення ERR.
Уточнюється, що гроші призначені для сприяння дослідженням та розробкам, включаючи виробництво тисяч роботів у Центрі інженерії та інновацій Starship у Таллінні.
Підприємство також має намір збільшити кількість своїх працівників. Вже цього року компанія планує прийняти на роботу ще майже 800 людей по ​​всьому світі, зокрема в Естонії. «Ми плануємо найняти сотні працівників, включаючи десятки чи сотні інженерів, а також операторів роботів та інших людей в Естонії. Ми також розширюємо наші послуги в Таллінні та інших країнах», - розповів співзасновник Starship Ахті Хейнла.
Естонія є одним із лідерів у розробці посилкових роботів.
Як повідомляв Укрінформ, минулого року естонська компанія Cleveron представила робота Cleveron 701, який доставлятиме продовольчі товари та пакети покупцям. Масове виробництво Cleveron 701 очікується у 2023 році.