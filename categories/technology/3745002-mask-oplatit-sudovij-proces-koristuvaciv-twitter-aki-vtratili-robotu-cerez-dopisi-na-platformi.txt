Власник Twitter Ілон Маск заявив у неділю, що покриє фінансові витрати на судовий процес користувачам, які втратили роботу через допис або лайк на платформі.

Як передає Укрінформ, про це він написав на своїй сторінці у Твіттері.
«Якщо ваш роботодавець несправедливо поставився до вас через публікацію або лайк на цій платформі, ми профінансуємо ваш судовий рахунок», – зазначив Маск.
Американський мільярдер додав, що сума, яку може оплатити компанія Twitter, необмежена.
Як повідомляв Укрінформ, у четвер, 3 серпня, французька інформаційна агенція AFP подала до суду в Парижі на соціальну мережу Ілона Маска Х, раніше відому як Twitter, звинувативши її у відмові обговорити потенційну плату за розповсюдження контенту інформагентства на платформі.
У 2019 році Франція ввела в дію правило про авторське право, що отримало назву «суміжні права». Воно зобов’язує великі онлайн-платформи починати переговори з видавцями, які прагнуть отримати винагороду за новини.
Фото: Getty Images