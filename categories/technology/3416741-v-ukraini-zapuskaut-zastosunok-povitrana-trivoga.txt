В Україні запускають застосунок, який сповіщатиме про небезпеку у конкретному регіоні.

Як передає Укрінформ, про це повідомляє Google Play Market.
"Застосунок вже доступний у Google Play Market та AppStore. Не потребує реєстрації, не збирає персональні дані користувачів або дані про геолокацію. Надсилає максимально гучні критичні сповіщення про повітряну, хімічну, техногенну або інші види тривог системи цивільної оборони навіть у беззвучному або сплячому режимі смартфона", - йдеться у повідомленні.
Щоб отримувати сповіщення необхідно:
1. Встановити застосунок через Google Play Market або AppStore.
2. Надати йому дозвіл надсилати сповіщення та важливі попередження.
3. Вибрати область, у межах якої хочете отримувати сповіщення.
4. Відстежувати початок та кінець повітряних тривог.
Зазначається, що вже доступні у застосунку Вінницька, Волинська, Донецька, Закарпатська, Київська, Львівська, Полтавська, Рівненська, Харківська, Херсонська, Хмельницька, Чернівецька області.
Як повідомлялося, 24 лютого президент РФ Володимир Путін оголосив початок вторгнення в Україну. Російські війська обстрілюють та знищують ключові об'єкти інфраструктури, ракети потрапляють у житлові будинки. В Україні запроваджено воєнний стан та оголошено загальну мобілізацію.