Гендиректор Світової організації торгівлі (СОТ) Нгозі Оконджо-Івеала під час візиту до Південної Кореї заявила, що цифрові технології стануть ключовим фактором глобальної торгівлі в майбутньому.

Про це, як повідомляє Yonhap, вона сказала під час відвідання штаб-квартири найбільшого корейського інтернет-порталу Naver у місті Соннам неподалік Сеула, передає Укрінформ.
«Цифрові технології стануть вирішальними для торгівлі в майбутньому, а перехід до цифрової торгівлі створить як шанси, так і виклики для бізнесу та урядів», - зазначила Оконджо-Івеала.
Вона запевнила, що СОТ сприятиме розвитку міжнародної співпраці за цим напрямом, а також допомагатиме країнам формувати правові основи та впроваджувати цифрову торгівлю, назвавши Південну Корею одним із лідерів у цифровій сфері.
Як ідеться в повідомленні, очільниця СОТ у вівторок зранку провела зустріч, на яку зібралися десятки молодих працівників інноваційних цифрових компаній Південної Кореї, включаючи Naver, гіганта електронної торгівлі Kurly Corp і найбільшого розробника пристроїв та програмного забезпечення для людей із вадами зору Dot Inc.
Оконджо-Івеала прибула до Південної Кореї після участі в саміті G7 у Японії з триденним візитом і планує провести переговори з представниками корейського уряду та бізнесу щодо низки питань світової торгівлі, зокрема, ролі СОТ і Південної Кореї у відновленні багатосторонньої торгової системи.
Як повідомляв Укрінформ, лідери країн «Групи семи» (G7) в суботу закликали до розробки і прийняття міжнародних технічних стандартів для надійності штучного інтелекту (ШІ).