Американський тактичний багатоцільовий вертоліт Black Hawk, призначений для перевезення особового складу та різноманітних військових вантажів, здійснив свій перший автономний політ без пілота на борту в Форт-Кембелл, штат Кентуккі.

Як передає Укрінформ, про це повідомляє CNN.
В Управлінні перспективних досліджень проєктів Міністерства оборони США (DARPA) заявили, що 5 і 7 лютого вертоліт UH-60A пролетів без пілота та пасажирів на борту 30 хвилин.
За автономність польоту відповідала система Sikorsky MATRIX, яку розробила фірма Lockheed Martin.


«Зі зменшенням робочого навантаження пілоти можуть зосередитись на управлінні польотом, а не на механіці… Це унікальне поєднання автономного програмного та апаратного забезпечення зробить політ розумнішим та безпечнішим», - заявив керівник програми Управління тактичних технологій DARPA Стюарт Янг.
Політ гелікоптера став частиною програми ALIAS (Aircrew Labor In-Cockpit Automation Automation System) американського відомства DARPA, метою якої є підвищення автоматизації військової техніки. У програмі ALIAS використовуються значні досягнення у галузі систем автоматизації літальних апаратів за останні 50 років.

«З ALIAS у армії буде набагато більше оперативної гнучкості… Це включає можливість керувати літальним засобом у будь-який час дня і ночі, з пілотами і без них, а також у різних складних умовах», – сказав Янг.
Як повідомляв Укрінформ, США заявили про намір поставити в Україну гелікоптери Мі-17, які перебувають на балансі Міністерства оборони США.