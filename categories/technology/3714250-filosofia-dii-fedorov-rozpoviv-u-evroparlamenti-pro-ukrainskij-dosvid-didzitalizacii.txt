Віцепрем’єр з інновацій, розвитку освіти, науки та технологій - міністр цифрової трансформації Михайло Федоров представив у Європейському парламенті візію української цифрової демократії, зокрема про філософію застосунку «Дія».

Як передає Укрінформ, про це повідомляє Міністерство цифрової трансформації.
«Головна філософія «Дії» — турбота про людей. Уряди створюються для того, щоб вирішувати проблеми громадян, а не створювати їх. Ми переосмислили очікування українців від влади. Вибудували процес взаємодії держави і громадянина з точки зору не чиновників, а кінцевого споживача. У кожному проєкті наша команда орієнтується на людину та розв’язання її проблем. Це повертає нас до основної ідеї — піклуватися про людей. Українці перебувають у центрі всього, що відбувається в «Дії», — розповів Федоров.

Він зазначив, що зручність та розв'язання проблем кінцевого користувача відображені у всіх проєктах Мінцифри. Команда запускає їх як реакцію на виклики та запити українців. Наприклад, під час повномасштабного вторгнення вдалося оперативно реагувати на потреби, що виникали: запустити соціальні виплати, можливість реєструвати пошкоджене майно в умовах постійних ракетних обстрілів.
«Довіра людей до цифрового продукту привела до зміни технологічної культури в Україні. Нам удалося змінити саму ідею державних сервісів. Від offline first до digital first. Зараз у нас є дорожня карта послуг, які ми оцифровуватимемо найближчим часом, щоб досягти мети — зробити доступними 100% найпопулярніших послуг онлайн», — додав віцепремʼєр.
Як повідомлялося, Україна готова ділитися досвідом диджиталізації зі стратегічними партнерами, зокрема щодо застосунку «Дія».
Фото: Мінцифри