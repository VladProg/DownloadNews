Вантажний космічний корабель «Тяньчжоу-5», який перебував на навколоземній орбіті майже десять місяців, відстикувався від китайської орбітальної станції «Тяньгун» і рушив у напрямку Землі.

Про це повідомляє Китайське космічне агентство CMSA, передає Укрінформ.
Як ідеться в повідомленні, корабель виконав на орбіті всі поставлені завдання і завтра здійснить контрольоване з центру управління польотами входження в атмосферу планети, під час якого більша його частина згорить, а вцілілі рештки впадуть у визначену безпечну зону в південній частині Тихого океану.
«Тяньчжоу-5» (Tianzhou-5) був запущений у листопаді минулого року й доставив на «Тяньгун» обладнання для наукових досліджень і постачання екіпажу пілотованої місії «Шеньчжоу-15» (Shenzhou-15), який виконував завдання на космічній станції.
Раніше, 5 травня, «Тяньчжоу-5» також відстиковувався від орбітальної станції «Тяньгун» для проведення технічної перевірки та повторно пристикувався через 33 дні.
Як повідомляв Укрінформ, Китай у неділю здійснив успішний запуск модифікованої ракети-носія «Чанчжен-6» (Long March-6) із новим супутником дистанційного зондування Землі.
Фото: cmse.gov.cn