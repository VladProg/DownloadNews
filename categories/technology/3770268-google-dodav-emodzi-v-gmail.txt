Google додав емодзі до сервісу Gmail, завдяки чому користувачі зможуть залишати свої реакції на електронні листи.

Як передає Укрінформ, про це повідомляє Engadget.
«Технологічний гігант запустив реакції-емодзі для Gmail – і, так, це означає, що ви зможете реагувати на електронні листи так само, як на миттєві повідомлення», – йдеться у матеріалі.
Компанія почала розгортати нову функцію на пристроях з операційною системою Android – у користувачів має з’явитися значок емодзі наприкінці електронного листа у Gmail.
Щоб скористатися емодзі, треба торкнутися піктограми, після чого обрати потрібну емоцію у меню. Реакція кожного відображатиметься біля значка, тоді як деякі з них матимуть власні короткі анімації.
Зазначається, що протягом наступних кількох місяців реакції-емодзі зможуть використовувати власники смартфонів на iOS, а також усі користувачі через мережу Інтернет.
Як повідомляв Укрінформ, 14 вересня компанія Google додала у свою пошукову систему сервіс Emoji Kitchen, який дає користувачам можливість створювати комбінації з емодзі.