Франція під час головування в Раді Європейського Союзу координувала постачання комп'ютерної техніки українській владі. Таким чином, понад 12 тис. одиниць ІТ- обладнання було перевезено автомобільним транспортом до Польщі, а потім передано до Міністерства цифрової трансформації України.

Про це йдеться у прес-релізі французького уряду, передає Укрінформ.
Зазначається, що це постачання було здійснено на прохання української влади за участі Центру криз та підтримки Міністерства Європи та закордонних справ, Міністерства економіки, фінансів, промислового та цифрового суверенітету, а також низки французьких компаній.
Поставка включає, зокрема, 4G-маршрутизатори, IP-телефони, настільні та портативні комп'ютери, сервери, мережеве та WIFI-обладнання. Перше постачання такого типу було здійснено у березні.
Ці операції, спрямовані на забезпечення безперервності суспільних дій і комунікацій в країні, є свідченням французької та європейської солідарності з українським народом, - зазначається у комюніке.
Як повідомляв Укрінформ, Паризький регіон Іль-де-Франс ухвалив рішення про виділення €1,1 мільйона на проєкти з підтримки України та розвиток співпраці з Київською і Чернігівською областями.