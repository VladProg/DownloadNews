На заході Японії почалася комерційна експлуатація дворежимних транспортних засобів (DMV), які здатні пересуватися як автошляхами, так і рейками.

Про це повідомляє NHK, передає Укрінформ.
«Гібридний транспортер, створений на базі модифікованого мікроавтобуса, розпочав рух сільською місцевістю в районі Сікоку в суботу. Префектура Токушіма повідомила, що це знаменує першу у світі комерційну експлуатацію транспортних засобів DMV», - йдеться в повідомленні.
Як зазначається, перший гібрид поїзда та автобуса вийшов на маршрут із термінала в південній частині префектури Токушіма в режимі автобуса.

Коли гібрид досягнув станції, він перетворився на «поїзд», опустивши колеса на рейки, - і вирушив залізницею до міста на сході префектури Коті.
Оператором транспортних засобів DMV є мала компанія Asa Coast Railway Company, уточнює NHK. Вона створена на основі партнерства державного та приватного секторів.
Компанія сподівається, що дворежимні транспортні засоби залучать більше пасажирів, які матимуть змогу добиратися до пунктів призначення без пересадки.
Фото: Sakura Iwamoto/Mainichi