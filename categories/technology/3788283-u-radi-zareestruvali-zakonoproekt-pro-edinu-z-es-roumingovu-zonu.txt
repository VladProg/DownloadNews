У Верховній Раді зареєстровано євроінтеграційний законопроєкт №10265 щодо імплементації норм європейського законодавства з питань роумінгу.

Про це повідомила у Телеграмі пресслужба Міністерства цифрової трансформації України, передає Укрінформ.
Як зауважують у Мінцифри, прийняття законопроєкту наблизить законодавство України до права Євросоюзу.
Це створить умови для практичної інтеграції до єдиного цифрового ринку ЄС, за якої Україна отримає режим внутрішнього ринку з ЄС стосовно послуг роумінгу і приєднається до єдиної роумінгової зони «Роумінг як вдома».
З ухваленням документа українці матимуть можливість користуватися домашніми тарифами мобільного зв’язку на території держав - членів ЄС і не сплачувати додаткових коштів за послуги роумінгу. Такі самі права отримають громадяни ЄС під час відвідування України.
Також будуть створені умови для отримання Україною режиму внутрішнього ринку з ЄС в сфері електронних комунікацій / інтеграції України до єдиного цифрового ринку ЄС.
Українські постачальники електронних комунікаційних послуг отримають рівні з європейськими умови співпраці.
Як повідомлялося, в липні 2023 року 22 європейських оператори та 7 операторів України (3Mob, Data Group, Kyivstar, Lifecell, Ukrtelecom, Vega White, Vodafone Ukraine) продовжили ще на рік угоду про доступний роумінг для українців, які перебувають за кордоном.