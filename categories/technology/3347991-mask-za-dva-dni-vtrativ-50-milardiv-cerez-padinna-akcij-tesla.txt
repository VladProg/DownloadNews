Статки американського мільярдера Ілона Маска за два дні знизилися на 50 мільярдів доларів через падіння котирувань акцій його компанії Tesla.

Про це повідомляє Укрінформ з посиланням на Business Insider.
Як зазначається, акції Tesla впали на 16% з початку тижня після того, як у суботу Маск запитав у користувачів Twitter, чи слід продати його частку в підприємстві, що досягає 10%.
За даними Bloomberg Billionaires Index, зараз статки Маска оцінюються у 288 мільярдів доларів після втрат. Однак він все одно залишається найбагатшою людиною у світі за версією агентства Bloomberg.
У рейтингу видання Forbes The World`s Real-Time Billionaires Маск також посідає перше місце з $271 мільярдами.
Як повідомляв Укрінформ, вихідними Маск провів опитування серед своїх передплатників у Twitter щодо того, чи варто йому продавати 10% своєї частки в Tesla. Він заявив, що зробить так, як проголосують його передплатники. У неділю опівдні він отримав ствердну відповідь: 57,9% з більш як 3,5 млн проголосували «за».
Відповідно, на криптовалютній біржі FTX токени Tesla торгувалися в неділю по 1139 доларів, що на 6,8% нижче, ніж 5 листопада.
У понеділок цінні папери компанії Tesla Inc. значно впали через заяву Маска про готовність продати частину своїх акцій.
Фото: Yasin Ozturk/Anadolu Agency via Getty Images