Наразі вже тривають консультації щодо приєднання України до програми «Цифрова Європа».

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«Отримали підтримку в Єврокомісії щодо визнання е-довірчих послуг між Україною і ЄС. Це ще один крок інтеграції України в цифровий простір ЄС, який надасть нашій країні надпотужні цифрові та економічні перспективи», - заявив Федоров.
За його словами, зустріч з директором діджитал-програми Єврокомісії DG Connect Роберто Віолою підтвердила колосальну підтримку в цьому питанні з боку Європи.
Міністр підкреслив, що наразі вже тривають консультації щодо приєднання України до програми «Цифрова Європа» та сподівається на її підписання найближчим часом.
Також Роберто Віола високо оцінив роботу команди Мінцифри щодо запуску COVID-сертифікатів у Дії та їх офіційного визнання в ЄС. «Адже за короткий час ми змогли одразу за стандартами ЄС побудувати інфраструктуру для швидкого отримання сертифікатів та впровадити миттєвий обмін даними між іншими країнами», - зазначив Федоров.
Як повідомляв Укрінформ, 19 травня Федоров обговорив приєднання України до програми «Цифрова Європа» на зустрічі з головою Групи підтримки України у Єврокомісії Катаріною Матерновою.