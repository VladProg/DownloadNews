Південнокорейські компанії Hyundai Motor Co. і Kia Corp. заявили про відкликання понад 91 тис. нещодавно випущених автомобілів у Сполучених Штатах через ризик займання.

Про це повідомляє Yonhap, передає Укрінформ.
Як зазначається, південнокорейські автовиробники подали заяви про відкликання до Національного управління безпеки дорожнього руху США (NHTSA).
Компанії порадили клієнтам паркувати пошкоджені транспортні засоби «назовні та подалі від будівель», доки несправність не буде усунено.
У NHTSA зазначили, що електронний контролер насоса Idle Stop & Go може містити пошкоджені електричні компоненти, які можуть призвести до перегріву контролера з ризиком займання.
Дилери безкоштовно перевірять і за потреби замінять контролер.
Hyundai відкличе автомобілі Palisade 2023-2024 років, Tucson, Sonata, Elantra і Kona 2023 року, а також Seltos 2023-2024 років.
У Kia відкликання стосується автомобілів Soul і Sportage 2023 року.
Як повідомляв Укрінформ, компанія Tesla відкликає майже 16 тисяч автомобілів Model S I Model X 2021-2023 років випуску через проблеми з пасками безпеки.