Військово-морські сили США випробовують новий безпілотний корабель, оснащений джерелами сонячної енергії, а також значною кількістю електронного обладнання.

Про це йдеться в повідомленні спеціалізованого порталу The Drive, який зосереджується на аналізі військової тематики, а також геополітичних питань, передає Укрінформ.
«У районі верфі Сан-Дієго був помічений новий таємничий дрон, який згодом був сфотографований»,- зазначає видання із посиланням на зображення, оприлюднені у Твіттері на сторінці WarshipCam.
При цьому зазначається, що американські ВМС, вочевидь, прискорюють розробки військових безпілотних кораблів. І хоча нові концепти з’являються в різних місцях, Сан-Дієго стає епіцентром найсучасніших випробувань, пише видання.


USV Catbus (name as shown on MarineTraffic) in San Diego Harbor - experts weigh in please but appears to be a new USN USV - September 13, 2021 #usvcatbus

* photo courtesy of @cjr1321 pic.twitter.com/H3uxE6xgAU
— WarshipCam (@WarshipCam) September 13, 2021

На сайті MarineTraffic, який відстежує глобальне розташування морського транспорту, новий надводний безпілотник був позначений у системі під назвою «Marbus».
На зображеннях видно, що морський дрон конструкційно є катамараном із великими сонячними панелями та великою кількістю антен, радарів і сенсорів, у тому числі інфрачервоної системи FLIR. Крім того, на пристрої встановлені стаціонарні камери, які, вірогідно, використовуються для навігації.
За попередньою інформацією, надводний безпілотник зібраний компанією Raytheon та є прототипом переробленого гоночного катамарана. При цьому зазначається, що судно схоже за конфігурацією на інші безпілотні пристрої, які належать американським кораблям сімейства WAM-V корпорації Marine Advanced Robotics.
Очікується, що ближчим часом відбудуться випробування нового безпілотника у відкритому океані.
Як повідомляв Укрінформ, поява безпілотних суден охоплює не тільки військову сферу. У січні американська компанія Saildrone представила новий безпілотний вітрильник Saildrone Surveyor.