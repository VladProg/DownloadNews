Південнокорейська компанія LG презентувала LG Gram Fold - свій перший ноутбук зі складним гнучким екраном.

Як передає Укрінформ, про це повідомляє Android Authority.
Пристрій має 43-сантиметровий органічно світлодіодовий дисплей (OLED) у розгорнутому стані. Проте екран зменшується до 30,5 сантиметрів у згорнутому стані.

Gram Fold можна використовувати як свого роду монітор, електронну книжку або гігантський планшет. Ноутбук підтримує функцію цифрового пера.
LG Gram Fold дає гарантію на згортання пристрою до 30 тисяч разів, що дорівнює близько 20 разів на день впродовж чотирьох років.

Ноутбук важить 1,25 кг і має максимальну товщину 9,4 мм у розкладеному стані.
Він оснащений процесором Intel Core i5-1335U 13-го покоління. Оперативна пам'ять - 16 Гб.
Ціна одного екземпляра становить 3 729 доларів США, а сам пристрій в обмеженій кількості поки що буде доступним на ринку у Південній Кореї.
Як повідомляв Укрінформ, американська компанія Microsoft презентувала два нові ноутбуки Surface Laptop Studio 2 та Surface Laptop Go 3, а також новий планшет Surface Go 4.
Фото: LG