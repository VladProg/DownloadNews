Китайським вченим вдалося значно збільшити період стабільної роботи «штучного сонця» і досягти показника 403 секунди або майже 7 хвилин, що може стати одним із ключових етапів для розробки термоядерного реактора чистої енергії майбутнього.

Як передає Укрінформ, про це повідомляє Xinhua.
Експериментальний удосконалений надпровідний токамак (EAST), або китайське «штучне сонце», у середу досяг стабільної роботи плазми високої щільності протягом 403 секунд, що значно більше попереднього рекорду в 101 секунду, встановленого EAST у 2017 році.

Кінцевою метою EAST, розташованого в Інституті фізики плазми (ASIPP) у місці Хефей на сході Китаю, є отримання ядерного синтезу, подібного до сонячного, для створення джерела постійного потоку чистої енергії.
За словами директора ASIPP Сун Юньтао, головне значення останнього експерименту полягає в досягненні режиму високої конфайнментації, коли вдалося значно збільшити температуру і щільність потоку частинок плазми, що дозволить підвищити ефективність виробництва чистої енергії майбутніми термоядерними електростанціями та знизити супутні витрати.

На відміну від викопного палива, такого як вугілля, нафта чи природний газ, запаси яких на планеті обмежені і використання яких шкідливе для довкілля, «штучне сонце» потребує сировини, запаси якої на планеті практично необмежені. Енергія термоядерного синтезу вважається безпечнішою та чистішою, а отже ідеальною «основною енергією» для майбутнього людства.
Нинішній надпровідний токамак EAST використовується з 2006 року, проте китайські вчені працюють над створенням нового термоядерного інженерно-випробувального реактора (CFETR), або «штучного сонця» наступного покоління.
Як повідомляв Укрінформ, Китайська академія космічних технологій (CAST) запустила систему супутникового моніторингу екологічного середовища.
Фото: Xinhua