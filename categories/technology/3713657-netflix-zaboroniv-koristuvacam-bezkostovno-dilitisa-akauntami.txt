Сервіс Netflix сьогодні попередив користувачів з-понад 100 країн про те, що їхні облікові записи більше не можуть безкоштовно надаватися у спільне використання.

Як передає Укрінформ, про це повідомляє Reuters
Netflix повідомив, що надіслав електронні листи про заборону спільного використання облікових записів клієнтам у 103 країнах та територіях, зокрема США, Великій Британії, Франції, Німеччині, Австралії, Сінгапурі, Мексиці та Бразилії.
Як зазначається, платформа Netflix шукає нові способи заробити гроші, оскільки стикається з ознаками насичення ринку.
Минулого року Netflix заявила, що збирається обмежити спільний доступ до облікових записів та тестувала різні підходи на деяких ринках.
За оцінками компанії, понад 100 мільйонів користувачів надали свої облікові дані для входу на платформу друзям та родичам.
Зазначається, що Netflix запропонує користувачам альтернативу – платити 8 доларів (тариф для користувачів у США - ред.) на місяць за кожного додаткового глядача до свого облікового запису.
Користувачі також можуть передавати профіль особи, щоб користувач міг зберігати свою історію переглядів та рекомендації.
В інформації, переданій Укрінформу, Netflix підкреслює, що «обліковий запис може використовуватися всіма членами домогосподарства. Кожен, хто живе в ньому, має можливість дивитись Netflix будь-де – вдома, в дорозі і користуватись новими функціями, такими як «Передача профілю» та «Керування доступом і пристроями».
Разом з тим у компанії радять підписникам перевірити використання облікового запису Netflix: «перегляньте, на яких пристроях здійснено вхід до вашого облікового запису. Вийдіть на пристроях, які не повинні мати до нього доступ і подумайте, чи варто змінити пароль».
Передплатникам, які хочуть поділитися Netflix із кимось поза межами свого домогосподарства, компанія пропонує такі можливості: перенесення профілю – «усі користувачі вашого облікового запису можуть перенести профіль до нової підписки, за яку платять самі». Або придбання гостьової підписки – «надати доступ до облікового запису Netflix людині, яка не живе з вами, сплачуючи додатково 2,99 євро/місяць».
Станом на кінець березня кількість платних підписників Netflix становила 232,5 мільйона клієнтів у всьому світі.
Фото: ЕНДРЮ ХАРРЕЕР / BLOOMBERG ЧЕРЕЗ GETTY IMAGES