Японська компанія Toyota побудує у США завод із виробництва акумуляторів для електричних автомобілів.

Про це повідомляє Kyodo News, передає Укрінформ.
Як зазначається, це буде перший такий завод японського автомобільного гіганта у Північній Америці.
Завод у штаті Північна Кароліна має запрацювати у 2025 році. Компанія заявила, що планує вкласти 1,29 млрд доларів для його запуску.
Спочатку на заводі працюватимуть чотири лінії з виробництва літій-іонних акумуляторів, кожна випускатиме літій-іонні акумулятори для 200 тис. автомобілів на рік.
Згодом кількість виробничих ліній розширять щонайменше до шести.
У жовтні Toyota оголосила про інвестування 3,4 млрд доларів у виробництво акумуляторів у США до 2030 року.
Як повідомляв Укрінформ, південнокорейська компанія Samsung планує побудувати в американському місті Тейлор завод із виробництва чипів за 17 мільярдів доларів.
Фото з сайту kyodonews.net