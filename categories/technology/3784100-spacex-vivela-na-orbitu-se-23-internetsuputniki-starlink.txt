Американська компанія SpaceX у середу запустила на орбіту ще 23 інтернет-супутники Starlink.

Про це повідомляється на сторінці компанії у соцмережі Х, передає Укрінформ.
Запуск ракети-носія Falcon 9 із супутниками Starlink відбувся з 40-го стартового комплексу на базі американських Космічних сил, що на мисі Канаверал у штаті Флорида.
Після цього перший багаторазовий ступінь ракети-носія здійснив керовану вертикальну посадку на морську платформу-дрон Just Read the Instructions, що знаходиться в Атлантиці.
Через ще приблизно 30 хвилин супутники були розгорнуті на орбіті.
Сьогоднішня місія була 80-м орбітальним запуском SpaceX у 2023 році. Більшість цих польотів було присвячено створенню мегасузір’я Starlink, яке надає інтернет-послуги клієнтам у всьому світі.
За даними астрофізика та супутникового трекера Джонатана Макдавелла, на даний момент на низькій навколоземній орбіті працює понад 5000 супутників Starlink, пише Space.com.
Як повідомляв Укрінформ, 31 жовтня SpaceX запустила на орбіту ще 23 інтернет-супутники Starlink.
Фото: SpaceX