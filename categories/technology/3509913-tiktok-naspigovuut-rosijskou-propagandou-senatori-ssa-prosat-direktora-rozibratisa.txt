Сенатори-республіканці звернулися у п’ятницю до виконавчого директора TikTok Шоу Зі Чу з приводу повідомлень про те, що додаток дозволив розміщення російського контенту, але заборонив інші відео.

Як передає Укрінформ, про це повідомляє Reuters.
«Останні повідомлення вказують на те, що TikTok... дозволив російським державним ЗМІ наповнювати платформу небезпечною воєнною пропагандою. Жодна компанія не повинна посилювати брехню кремля, що підживлює суспільну підтримку російської війни проти України», - ідеться в листі сенатора Стіва Дейнса, який підписали також Джон Корнин, Роджер Вікер, Джон Баррассо, Джеймс Ленкфорд і Синтія Лумміс.
Сенатори «глибоко стурбовані» тим, що TikTok «дозволяє поширювати воєнну пропаганду серед російської громадськості», ідеться в листі.
У березні китайський додаток заявив, що припиняє трансляції та завантаження відео на свою платформу в росії, оскільки вивчає наслідки нового закону про ЗМІ, підписаного путіним.
Сенатори зазначають, що TikTok не зміг «забезпечити дотримання цієї політики», і «запізно закрив цю лазівку».
У листі сказано, що розміщений раніше прокремлівський контент «вводить в оману» й що він не був видалений, «створивши легкодоступний архів воєнної пропаганди». Автори листа просять керівництво TikTok дати пояснення з цього приводу.
TikTok, що належить пекінській компанії ByteDance, яка спеціалізується на інтернет-технологіях, давно викликає підозри США у зв'язку зі збором персональних даних. Ідеться, зокрема, про можливість отримати доступ до інформації про користувачів китайським урядом.
TikTok є одним із найпопулярніших у світі додатків для соцмереж, що налічує понад 1 млрд активних користувачів.