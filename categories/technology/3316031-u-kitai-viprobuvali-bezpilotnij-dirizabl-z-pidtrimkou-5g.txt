Безпілотний гелевий дирижабль, оснащений базовою станцією 5G, успішно завершив випробувальний політ у Південно-Західному Китаї.

Як передає Укрінформ, про це повідомляє Сіньхуа.
Дирижабль призначений для надання послуг зв'язку в разі необхідності екстреного порятунку та ліквідації наслідків стихійних лих у майбутньому.
Дирижабль «5G Cloud One», оснащений базовою станцією 5G, пролетів на висоті 300 метрів над землею, проходячи різні тестові випробування в Чусюн-Ійському автономному окрузі провінції Юньнань, де часто спостерігаються стихійні лиха, такі як зсуви, селеві потоки й повені.
З корисним навантаженням понад 200 кг і площею покриття сигналу до 100 квадратних кілометрів дирижабль може перебувати в повітрі більш як 15 днів і витримувати сильні вітри.
Дирижабль, заснований на інноваційних технологіях зв'язку 5G, може ефективно компенсувати недоліки традиційних методів зв'язку в надзвичайних ситуаціях, такі як повільна передача даних і обмежене покриття, сказав інженер Юньнанської філії China Mobile Чень Говей.
Дирижабль спільно розроблений Юньнанською філією China Mobile, Юньнанським інноваційним інститутом при Пекінському університеті авіації і космонавтики (Beihang University) та компанією Huawei Technologies Co., Ltd.
Фото: China Media Group