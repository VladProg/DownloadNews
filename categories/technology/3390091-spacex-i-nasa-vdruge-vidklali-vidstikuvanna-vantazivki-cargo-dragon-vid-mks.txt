Компанія SpaceX Ілона Маска і космічне агентство США NASA вдруге за два дні перенесли початок відстикування вантажного космічного корабля Cargo Dragon.

Як передає Укрінформ, про це повідомляє Space.
«SpaceX і NASA відмовилися від запланованого (у суботу – ред.) відстикування модернізованого космічного корабля SpaceX Dragon через сильний вітер у зонах приводнення в Мексиканській затоці», - зазначила речниця NASA Сандра Джонс.
У самій компанії заявили, що нова спроба запланована на 23 січня о 17.40 за Києвом. Приводнення космічного корабля очікується у понеділок або вівторок вранці.
Зазначається, що апарат поверне на Землю 2 267 кг матеріалів, корисних для науки.
Раніше відстикування Cargo Dragon від МКС було перенесене з п’ятниці на суботу.
Як повідомляв Укрінформ, у грудні минулого року вантажний космічний корабель Cargo Dragon американської компанії SpaceX успішно стартував зі східного узбережжя США до Міжнародної космічної станції.
Фото: NASA