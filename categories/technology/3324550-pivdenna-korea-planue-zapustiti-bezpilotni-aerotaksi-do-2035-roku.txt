Південна Корея має намір розпочати тестове використання безпілотних літаючих таксі до 2035 року, щоб зменшити затори на вулицях Сеула.

Про це заявило Міністерство землі, інфраструктури та транспорту країни, повідомляє Укрінформ з посиланням на The Korea Times.
Міністерство поділилося планами запустити масові безпілотні аеротаксі до 2035 року, до цього протягом 10 років будуть реалізуватися тестові проєкти для перевірки безпеки.
Після 2025 року в кожне таксі буде сідати «менеджер з безпеки», з 2030 року почнеться тестування з віддаленим керуванням, а повністю автономні польоти почнуться лише у 2035 році.
Також міністерство планує побудувати «вертопорти» у головних транспортних розв'язках Сеула, де аеротаксі зможуть безпечно злітати та приземлятися вертикально. Також уряд готовий продовжити співпрацю з приватними компаніями для створення необхідної екосистеми для безпілотних повітряних таксі.
Зазначається, що аеротаксі літатимуть на висоті 300-600 метрів, дозволяючи пасажирам добиратися до пунктів призначення втричі швидше, ніж вони могли б звичайним автомобілем.
За прогнозами міністерства, глобальний ринок міських автомобілів, що літають, сягне до 2040 року обсягу близько 584 мільярдів доларів, а ринок Південної Кореї - 10,4 мільярда.
Фото: Yonhap