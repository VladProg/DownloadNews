Естонська Поліція безпеки (КаПо) не дозволила перевезти з росії в Естонію російських IT-спеціалістів, які працюють в американській компанії RingCentral.

Як передає Укрінформ, про це повідомляє національний мовник ERR.
Один з тих, кому відмовили у візі, інженер RingCentral Артем Володін, пояснив, що "роботодавець вирішив припинити діяльність у росії та перевіз більшу частину наших співробітників, більш як 600, у Грузію, а приблизно 30 осіб мали бути переміщені в Естонію". Зараз, за ​​його словами, в Естонії знаходяться 20 працівників RingCentral, і всім прийшла відмова.
Міністр підприємництва та технологій Естонії Андрес Сутт підтримав рішення КаПо попри те, що у підвідомчій йому галузі не вистачає спеціалістів.
«Безпека – це найважливіше, тому у нас є санкції, зокрема, санкції стосовно громадян росії або білорусі. Тож з 9 квітня нові візи для громадян цих двох країн не видаються», - нагадав Сутт.
Згідно з постановою естонського уряду, росіянам і білорусам не видаються візи для звичайної або дистанційної роботи, підприємництва, у тому числі й для стартапів. Це стосується і посвідок на проживання та реєстрації короткострокових робіт.
«Доки війна в Україні не закінчиться, доти у нас не буде економічної діяльності з рф», - резюмував Сутт.
За словами міністра, американська компанія RingCentral не єдине західне підприємство, яке хотіло вивезти своїх співробітників з росії в Естонію, і до всіх було застосовано такі самі санкції.