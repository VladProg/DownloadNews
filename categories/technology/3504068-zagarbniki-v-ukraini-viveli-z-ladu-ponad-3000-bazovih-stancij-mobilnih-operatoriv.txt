В Україні повністю або частково припинена робота понад 3 000 базових станцій мобільних операторів, а також пошкоджено або зруйновано понад 20% телекомунікаційної інфраструктури внаслідок військової агресії російської федерації проти України.

Про це на засіданні Міжнародного союзу електрозв’язку (МСЕ) розповів голова Державної служби спеціального зв'язку та захисту інформації Юрій Щиголь, передає Укрінформ із посиланням на пресслужбу відомства.
«Незаконне захоплення росією телекомунікаційних мереж українських операторів, несанкціонована зміна системи нумерації та використання номерного ресурсу на тимчасово окупованих територіях України є порушенням права кожної держави - члена МСЕ на регулювання телекомунікаційного сектору в межах її міжнародно визнаних кордонів», - наголосив очільник служби.
За його словами, російські загарбники нищать обладнання, перехоплюють канали зв’язку, частоти мовлення, витісняють і замінюють українські телеканали та радіостанції російськими програмами для тотальної дезінформації українського народу.
Зокрема, за попередніми оцінками:

повністю або частково припинено роботу понад 3 000 базових станцій мобільних операторів;
понад 20 телевізійних станцій більше не працюють;
пошкоджено або зруйновано понад 20% телекомунікаційної інфраструктури;
тисячі кілометрів волоконних мереж не працюють;
кілька кібератак вплинули на функціонування державного та приватного секторів, а також окремих осіб;
понад 50% населення мали перебої з доступом до інтернету.

Щиголь закликав міжнародне співтовариство підтримати всі зусилля з відновлення телекомунікаційної та телемовної інфраструктури та забезпечення її стійкості.
«Україні потрібна єдина сильна позиція всього світу, щоб санкції проти росії, які вже діють чи які обговорюють, були ефективними, і їх неможливо було обійти. Якщо не буде по-справжньому болючого пакету санкцій проти російської федерації, це буде розглянуто як дозвіл і далі наступати на Україну», - додав він.
Як повідомлялось, Національна комісія, що здійснює державне регулювання у сферах електронних комунікацій, радіочастотного спектру та надання послуг поштового зв’язку, внесла компанію Starlink Ukraine (представництво SpaceX) до нового Реєстру постачальників електронних комунікаційних послуг під №1.
Тож відтепер компанія Ілона Маска має право офіційно надавати послуги широкосмугового доступу до інтернету на всій території України.