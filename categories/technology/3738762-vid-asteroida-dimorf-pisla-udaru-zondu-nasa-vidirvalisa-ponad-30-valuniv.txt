Астрономи з Каліфорнійського університету (США) завдяки телескопу Hubble виявили понад 30 валунів, які, ймовірно, відірвалися від астероїда Діморф, коли торік місія NASA навмисно вдарила по ньому півтонним космічним апаратом DART.

Як передає Укрінформ, про це йдеться у пресрелізі NASA.
За даними фотометрії Hubble, розміри 37 валунів коливаються від 0,9 м до 6,7 м.
Вони віддаляються від астероїда зі швидкістю трохи більше 800 метрів на годину – приблизно зі швидкістю ходьби гігантської черепахи.

Загальна маса цих виявлених валунів становить приблизно 0,1% від маси Діморфа.
«Це вражаюче спостереження – набагато краще, ніж я очікував. Ми бачимо групу валунів, які несуть масу та енергію від цілі зіткнення. Кількість, розміри та форми валунів відповідають тому, що вони були вибиті з поверхні Діморфа під час удару. Це спостереження вперше розповідає нам, що відбувається, коли відбувається зіткнення з астероїдом», – сказав планетолог Девід Джевітт з Каліфорнійського університету, який використовував Hubble для відстеження змін в астероїді під час і після удару DART.

Як повідомляв Укрінформ, у вересні минулого року американське космічне агентство NASA навмисно спрямувало космічний апарат DART в астероїд Діморф у рамках випробування захисту Землі від зіткнень з космічними тілами.
Фото: NASA