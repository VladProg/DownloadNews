Уряд Німеччини і Європейська комісія досягли угоди, яка регламентує випуск автомобілів на так званому е-пальному після 2035 року.

Про це повідомляється на сайті Міністерства транспорту ФРН, передає Укрінформ.
«Це відкриває шлях для перереєстрації транспортних засобів з двигунами внутрішнього згоряння, які заправляються виключно кліматично нейтральним пальним, і використання їх також після 2035 року», - заявив міністр транспорту ФРН Фолькер Віссінг.
Він зауважив, що угода відкриває для населення «можливості щодо кліматично нейтральної та доступної мобільності».
Сторони ще мають узгодити нормативи викидів в атмосферу для таких машин.
Берлін прагне, щоб процес оформлення всіх формальностей завершився до осені 2024 року.
Раніше ЄС заявив, що виробництво й продаж нових автомобілів із двигунами внутрішнього згоряння буде заборонено після 2035 року. Берлін же обстоював можливість випускати автомобілі, оснащені двигунами на так званому е-пальному, і після 2035 року. Для Німеччини, де автомобільна промисловість є однією з основних галузей, це питання вкрай важливе.
Фото: dpa