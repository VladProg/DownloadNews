Компанія Meta заявила, що почала видаляти зі своїх платформ вихваляння або повідомлення на підтримку ХАМАСу після того, як ЄС виніс догану соціальним мережам за недостатню боротьбу з дезінформацією.

Про це повідомляє Reuters, передає Укрінформ.
Meta також тимчасово розширює свою політику щодо протидії насильству і підбурюванні до нього та видаляє контент, який чітко ідентифікує заручників, захоплених ХАМАС, навіть якщо це робиться з метою засудження або підвищення обізнаності про їхнє становище.
Контент з розмитими зображеннями жертв викрадення все ще дозволений, але компанія заявила, що надаватиме пріоритет безпеці і конфіденційності заручників, якщо не впевнена, що опубліковані зображення їм не зашкодять.
Meta також заявила, що їй відомо про погрози ХАМАСу транслювати відео із заручниками, і вона швидко видалятиме будь-який подібний контент і запобігатиме повторному поширенню копій.
Компанія працює над тим, щоб у соцмережах Facebook, Instagram і Threads не рекомендувався контент, який потенційно порушує ці правила.
Хоча ХАМАС заборонений на цих платформах, Meta дозволяє соціальний і політичний дискурс - наприклад, репортажі новин, питання, пов'язані з правами людини, або будь-які інші дискусії.
Через три дні після нападу компанія Meta повідомила, що видалила або позначила як чутливий контент понад 795 000 повідомлень на івриті або арабською мовою.
Європейська комісія вимагає від соціальних медіаплатформ, щоб вони видаляли незаконний і шкідливий контент на виконання Закону про цифрові послуги (DSA), порушення якого може призвести до великих штрафів.
Як повідомляв Укрінформ, соцмережа TikTok отримала попередження від ЄС через дезінформацію, що поширюється на платформі після нападу угруповання ХАМАС на Ізраїль. У соцмережі спостерігається сплеск дезінформації про війну, в тому числі неправильно маркованих відеороликів.
Як повідомляв Укрінформ, у Євросоюзі попередили соцмережу TikTok про "дезінформацію", що поширюється на платформі після нападу угруповання ХАМАС на Ізраїль. У соцмережі спостерігається сплеск дезінформації про війну, в тому числі неправильно маркованих відеороликів.
Крім того, єврокомісар з питань внутрішньої торгівлі та послуг Тьєррі Бретон попередив Alphabet - материнську компанію Google, про загрозу потенційного "незаконного контенту та дезінформації" на платформі YouTube після атаки бойовиків угруповання ХАМАС на Ізраїль.