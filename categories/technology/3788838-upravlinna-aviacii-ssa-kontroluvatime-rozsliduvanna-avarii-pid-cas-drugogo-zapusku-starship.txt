Федеральне управління авіації США (FAA) заявило, що контролюватиме розслідування причин аварії під час суботнього випробувального запуску ракетної системи Starship компанії SpaceX.

Про це FAA повідомило у соцмережі Х, передає Укрінформ.
«FAA контролюватиме розслідування аварії під керівництвом SpaceX, щоб переконатися, що SpaceX дотримується свого затвердженого FAA плану розслідування аварії та інших нормативних вимог», — йдеться у дописі.
Федеральне управління авіації США також контролювало розслідування після першої випробувальної місії Starship, яка стартувала з бази Starbase у квітні. Тоді невдовзі після її запуску стався вибух на борту.
Як повідомляв Укрінформ, американська компанія SpaceX у суботу, 18 листопада, здійснила другий випробувальний запуск ракетної системи Starship, яка створювалася для місій на Місяць і Марс. Однак після того, як перша ступінь (Super Heavy) ракетної системи від’єдналася від другого ступеня - космічного корабля (Ship 25), стався вибух.
Через близько 10 хвилин після старту в компанії заявили про втрату зв’язку зі Ship 25 під час його польоту і припустили, що корабель вийшов із ладу.