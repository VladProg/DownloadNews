Американська компанія Tesla відкликає 3 470 автомобілів моделі Model Y через те, що болти, які кріплять каркаси спинок сидінь другого ряду, можуть бути ненадійно закручені.

Як передає Укрінформ, про це повідомляє Reuters.
У Національній адміністрації з безпеки дорожнього руху (NHTSA) заявили, що ослаблений болт рами сидіння може погіршити роботу системи ременів безпеки, збільшуючи ризик отримання травм під час аварії.
Зазначається, що у Tesla перевірять ці болти та, за потреби, прикрутить їх відповідно до стандартів.
Йдеться про моделі електрокарів типу Model Y, що були випущені впродовж 2022-2023 рр.
Як повідомляв Укрінформ, американська компанія Tesla добровільно відкликає 362 758 електрокарів і попереджає, що її експериментальне програмне забезпечення для допомоги водієві, яке продається як Full Self-Driving Beta (FSD Beta), може спричинити аварії.