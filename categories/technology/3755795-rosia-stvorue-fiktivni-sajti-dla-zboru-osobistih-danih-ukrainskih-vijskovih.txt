Росія використовує шахрайські сайти для отримання особистих даних українських військовослужбовців і членів їхніх родин.

Про це повідомляє Голос Америки із посиланням на представників Міноборони США, передає Укрінформ.
За даними американського відомства, російський підрозділ інформаційної війни створив щонайменше два фішингові сайти, WarTears.org та ForeignCombatants.ru, які видають себе за сайти підтримки друзів та родичів зниклих безвісти, полонених або загиблих українських військовослужбовців.
Приміром, WarTears.org стверджує, що у їхній базі даних є інформація про більш ніж 170 тисяч українських військових.
Представник Координаційного штабу з питань поводження з військовополоненими Петро Яценко підтвердив, що зазначені сайти є підробними. За його словами, існують десятки аналогічних фішингових сайтів для збору особистих даних членів родин військових.
«Родичі сподіваються, що їхні близькі не загинули, а перебувають у полоні, і тому надають свої персональні дані», – сказав Яценко.
Чиновники Пентагону припускають, що Росія використовує імена, телефони і адреси українців, отримані через злочинні сайти, щоб встановити, чи проживає хтось із військових або їхніх родичів на окупованих територіях. Такі особи можуть бути затримані і депортовані, вважають в американському оборонному відомстві.
Як повідомляв Укрінформ, російські хакери атакували мобільні пристрої українських солдатів, намагаючись вкрасти конфіденційну інформацію з поля бою.