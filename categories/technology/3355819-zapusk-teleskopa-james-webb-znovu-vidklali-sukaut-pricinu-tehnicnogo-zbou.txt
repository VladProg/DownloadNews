Телескоп James Webb, який є спільним проєктом Європейського космічного агентства (ESA), NASA та Канадського космічного агентства (CSA) планують запустити не раніше 22 грудня замість 18 грудня.

Як передає Укрінформ, про це повідомляється у блозі NASA.
«Дата готовності космічного телескопа James Webb до запуску переноситься на не раніше 22 грудня, що дозволить провести додаткові випробування після нещодавнього інциденту, який стався під час підготовки телескопу до запуску», - заявили в американському відомстві.
Спеціалісти готувалися пристикувати James Webb до адаптера ракети-носія Ariane 5, який використовується для інтеграції апарату з верхнім ступенем ракети. Проте в результаті раптового й незапланованого відстібання одного із стяжних затискачів, який утримує телескоп прикованим до адаптера, по всьому телескопу пройшла вібраційна хвиля.
За даними Space, вперше запуск James Webb був запланований на 2007 рік. Лише цього року його вже тричі відкладали.
Як повідомлялося, космічний телескоп James Webb — американський орбітальний інфрачервоний космічний телескоп, призначений на зміну космічному телескопу «Hubble». Телескоп дозволить здійснювати широкий спектр досліджень в астрономії і космології, спостерігати деякі з найвіддаленіших подій і об'єктів у Всесвіті, таких як утворення перших галактик.
Фото: NASA