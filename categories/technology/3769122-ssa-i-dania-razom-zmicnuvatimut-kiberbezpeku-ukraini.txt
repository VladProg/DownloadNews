Сполучені Штати та Данія оголосили про партнерство задля зменшення вразливості та зміцнення стійкості критичної інфраструктури України до кіберзагроз, яке реалізовуватиметься через проєкт USAID «Кібербезпека критично важливої інфраструктури України».

Як повідомило посольство США в Україні, Данія інвестує у проєкт 2,8 млн доларів США (20 мільйонів датських крон), передає Укрінформ.
«Розширення можливостей України у сфері кібербезпеки є критично необхідним для забезпечення захисту органів влади та об’єктів критичної інфраструктури від численних кібератак, які Росія спрямовує проти України. Вітаю рішення Данії інвестувати 2,8 млн дол. у проєкт USAID «Кібербезпека критично важливої інфраструктури України» та сподіваюсь на нашу плідну співпрацю, щоб допомогти Україні протистояти російській агресії у кіберпросторі», – зазначила посол США в Україні Бріджит Брінк.
У диппредставництві поінформували, що Сполучені Штати з цією новою підтримкою з боку Данії продовжать свою діяльність зі зміцнення кібербезпекового середовища України, у тому числі законодавчої, нормативної та інституційної бази; підготовки фахівців у сфері кібербезпеки, а також підвищення взаємодовіри та посилення співпраці між приватним та державним сектором з метою формування в Україні більш стійкої галузі кібербезпеки.
Проєкт USAID «Кібербезпека критично важливої інфраструктури України» відіграє важливу роль від початку повномасштабного вторгнення, забезпечуючи державні установи та об’єкти критичної інфраструктури інструментами та експертними знаннями, необхідними для безперебійної діяльності та задоволення потреб українців. Проєкт також сприяє налагодженню партнерських відносин з міжнародними кібербезпековими структурами. Зокрема, за його сприяння, було започатковано співпрацю між Державною службою спеціального зв’язку та захисту інформації України та Агенцією США з кібербезпеки та безпеки інфраструктури (CISA).
На початку 2023 року свій вклад у кібербепекові програми проєкту USAID зробила Нова Зеландія, інвестувавши у 0,49 млн дол. США.