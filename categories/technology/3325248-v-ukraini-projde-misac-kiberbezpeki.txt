В Україні із 1 по 31 жовтня проводитиметься Місяць кібербезпеки, що має на меті поліпшити знання громадян про кібергігієну та сформувати культуру безпечної поведінки у віртуальному просторі.

Про це повідомляє Департамент кіберполіціїї Нацполіції у Фейсбуці, передає Укрінформ.
Як зазначається, у вищих навчальних закладах відбудеться День кібербезпеки. Крім того, заплановані круглі столи, регіональні курси та семінари для бізнесу, а також "PKI Форум 2021", загальнонаціональний конкурс з кібербезпеки для студентів учнівської молоді «КіберНіндзя», всеукраїнське змагання з кіберспорту «Кібергерой», презентація та вебінар з кіберпсихології.
Представники Департаменту кіберполіції візьмуть участь у IV міжнародному форумі «Кібербезпека. Захистимо бізнес - захистимо державу», круглому столі «Інноваційні системи охорони периметра об’єктів критичної інфраструктури України: пріоритетні підходи та рішення» та у заході для батьків «Загрози дітям в інтернеті - як їм протидіяти».
Місяць кібербезпеки проводитиметься в межах європейського Місяця безпеки.