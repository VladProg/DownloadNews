Президент Володимир Зеленський звернувся до Прем’єр-міністра Дениса Шмигаля щодо активізації роботи з відкриття в Україні представництв компаній «Google» (YouTube) та «Meta Platforms» (Facebook, Instagram).

Про це йдеться у відповіді глави держави на електронну петицію №22/126642-еп від 12 листопада 2021 року, які набрала необхідну для розгляду кількість підписів, повідомляє Укрінформ.
"Ураховуючи рівень впливу порушеної в петиції проблематики на суспільне життя і національну безпеку держави, значну увагу громадськості до неї, а також зважаючи, що врегулювання цього питання законодавством України покладено на Кабінет Міністрів України, я звернувся до Прем’єр-міністра України Д. Шмигаля з пропозицією активізувати роботу, спрямовану на відкриття на території України представництв компаній «Google» (YouTube) та «Meta Platforms» (Facebook, Instagram), і невідкладно поновити висловлені вказаним міжнародним компаніям звернення та запрошення", - зазначив Президент.

Зеленський переконаний, що забезпечення модерування сегментів Google, YouTube, Facebook та Instagram із території України є важливим напрямом посилення національної безпеки в інформаційній сфері та протидії гібридним загрозам з боку Російської Федерації.
Водночас він нагадав, що згадане питання неодноразово порушувалось ним та урядом на міжнародному рівні.
Зокрема, глава держави розповів, що під час робочого візиту до США з 30 серпня по 3 вересня 2021 року відбулась низка важливих зустрічей та перемовин членів української делегації, у тому числі з керівниками міжнародних компаній «Google» та «Apple».
За його словами, під час цих заходів були висловлені пропозиції щодо розширення присутності згаданих компаній в Україні, зазначено про необхідність реалізації спільних проєктів на підтримку просування україномовного контенту у вказаному інформаційному сегменті та наголошено на необхідності налагодження ефективної протидії дезінформації.
Крім того, Президент зауважив, що під час відеоконференції з головною операційною директоркою компанії «Facebook» Шеріл Сендберг та віце-президентом компанії «Facebook» Ніком Клеггом 27 вересня 2021 року він запропонував розглянути можливість відкриття офісу цієї компанії в Україні.
"Наразі у зв’язку з тим, що з жовтня 2021 року Facebook та Instagram належать новоствореній компанії «Meta Platforms», планується офіційно поновити згадані звернення", - пояснив Президент.
Як повідомляв Укрінформ, раніше електронна петиція до Президента з проханням звернутися до компаній YouTube, Facebook, Google щодо відкриття офісів в Україні набрала понад 25 тисяч підписів, необхідних для її розгляду.