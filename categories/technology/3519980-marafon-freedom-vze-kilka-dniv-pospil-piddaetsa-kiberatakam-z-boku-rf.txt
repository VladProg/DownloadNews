Міжнародне мовлення України російською мовою піддається кібератакам з боку країни-агресора з метою заблокувати розповсюдження правдивої інформації про війну в Україні для російськомовної аудиторії через блокування роботи марафону "FreeДОМ".

Про це йдеться у коментарі Міжнародній платформі іномовлення України (МПІУ) для ЗМІ, наданому Укрінформу.
«Державне підприємство "Мультимедійна платформа іномовлення України", яке керує телеканалами UA (канал іномовлення російською мовою з покриттям понад 60 країн світу) та "Дом" (російськомовне мовлення каналу започатковано 2020 року для аудиторій на тимчасово окупованих територіях України), протягом декількох діб піддається кібератакам з боку країни-агресора», - йдеться в заяві.
У МПІУ нагадали, що марафон «FreeДом» – це щоденний телевізійний інформаційний проєкт, який виходить російською мовою і виготовляється як ДП «МПІУ», так і партнерськими медіа-групами: «Медіа Група Україна", «Starlight новини», «Інтер Медіа Груп» та "1+1 медіа".
Підприємство звернулось до правоохоронних органів України, наразі тривають слідчі дії.
У МПІУ навели слова пресслужби СБУ: "кібератаки є частиною цілеспрямованих зусиль РФ для впливу на український інформпростір, поширення фейків і ведення гібридної війни", наголосивши, що кіберпростір – це ще один фронт війни проти України та всього демократичного світу.
«Телеканал UA забезпечує право на доступ до неупередженої інформації багатомільйонної аудиторії по всьому світу. Блокуючи роботу телеканалу, країна-агресор порушує права людини на свободу висловлювань та право на отримання життєво важливої інформації про стан речей в суспільствах, які потерпають від авторитаризму, диктатури та насильства з боку державного апарату», - підкреслили в Міжнародній платформі іномовлення.
Зазначається також, що попри багаторівневу атаку на телеканал українського іноземного мовлення російською мовою, телеканал продовжує супутникове мовлення всередині країни-агресора, а останнім часом аудиторія телеканалу та марафону "FreeДОМ" продовжує зростати.