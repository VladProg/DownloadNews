У Міністерстві цифрової трансформації назвали ще низку компаній, які залишили російський ринок.

Як передає Укрінформ, про це віцепрем'єр - міністр цифрової трансформації Михайло Федоров написав у Телеграмі.
«Дякую техкомпаніям, які покидають ринок рф. Залізна завіса над агресором дедалі більше опускається. Хто сьогодні вийшов із росії? Американська компанія Grammarly припинила роботу в росії та білорусі - заблокувала доступ користувачам. Це онлайн-сервіс, який використовує АІ для допомоги в написанні текстів англійською мовою.
Clarivate припинила діяльність у росії та білорусі. Незалежна американська компанія, яка управляє базами даних, закриває офіс у рф. Компанія належить інформаційним системам, зокрема Web of Science, доступ до якої раніше був обмежений для користувачів із росії та білорусі», - повідомив Федоров.
За його словами, німецька телекомунікаційна компанія Deutsche Telekom оголосила, що припинить розробку програмного забезпечення в росії. Внаслідок чого більше не буде на ринку рф.
Японська телекомунікаційна компанія NEC Group призупинила всі майбутні продажі продуктів та послуг, а також майбутні інвестиції в російський ринок.
Weatherford International призупинила поставки й одразу ж зупинила будь-які нові інвестиції чи впровадження нових технологій у росії.
Окрім цього, Федоров подякував міжнародним компаніям, які збирають гроші на допомогу Україні.
«Неймовірна підтримка від EpicGames. Американська компанія, що займається розробкою відеоігор, зібрала на допомогу Україні понад 50 мільйонів доларів. І продовжує збирати ще», - зауважив віцепрем'єр.
24 лютого президент рф володимир путін оголосив про повномасштабне вторгнення в Україну. Російські війська обстрілюють та знищують об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
Євросоюз та низка інших країн, зокрема США, Канада, Австралія, Велика Британія, запровадили проти росії санкції через війну в Україні. Сотні компаній оголосили про припинення роботи в рф та вихід із проєктів з російськими партнерами.