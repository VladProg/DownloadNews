Міністерство фінансів США вперше оголосило про введення санкцій проти північнокорейської платформи Blender.io, яка забезпечує змішування криптовалют у процесі віртуальних транзакцій з метою забезпечення конфіденційності платежів.

Про це йдеться в офіційному повідомленні американського відомства, поширеному в п’ятницю, передає Укрінформ.
«Сьогодні вперше Міністерство фінансів наклало санкції на механізм змішування віртуальних валют», – заявив заступник міністра фінансів США з питань тероризму й фінансової розвідки Браян Нельсон.
Він зазначив, що такий механізм, так званий «блендер» (через назву Blender.io – ред.), який використовується для приховування незаконних транзакцій, «становить загрозу інтересам національної безпеки США».
У Мінфіні пояснили, що Blender.io працює з платформою криптовалюти Bitcoin та використовується для приховування даних щодо походження платежів, їх призначення, а також контрагентів. «Блендер» змішує різні транзакції перед тим, як передати їх до кінцевих місць призначення. Такі механізми на початку задумувались для підвищення конфіденційності платежів, однак на практиці вони зазвичай використовуються для нелегальної фінансової діяльності.
У американському відомстві повідомили, що Blender.io з моменту створення в 2017 році допоміг перевести біткойнів на суму понад $500 млн. Водночас, було встановлено, що цей ресурс використовувався, зокрема, для відмивання понад $20,5 млн, отриманих під час крадіжки в компанії Axie Infinity. Крім того, фінансова розвідка США встановила, що Blender.io сприяв відмиванню грошей пов’язаних із росією хакерських груп. Вони використовували програми-здирники, такі як Trickbot, Conti, Ryuk, Sodinokibi і Gandcrab.
Міністерство фінансів США також ввело санкції в п’ятницю проти чотирьох криптовалютних «гаманців», які використовувалися в незаконних операціях крадіжки й відмивання грошей.
Як повідомляв Укрінформ, Міністерство фінансів США неодноразово вводило санкції, пов’язані зі шкідливою кібердіяльністю, проти інших країн, у тому числі, росії, а також фізичних та юридичних осіб. Однак раніше платформи для змішування віртуальних валют не потрапляли до списків обмежень Мінфіну США.