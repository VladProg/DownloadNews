Міністр внутрішніх справ Денис Монастирський заявив, що Україна готова протистояти кіберзагрозам з боку Російської Федерації.

Як передає Укрінформ, про це він сказав під час тактико-спеціальних навчань підрозділів системи МВС з бойовою стрільбою, які відбулися у місті Прип'яті Київської області, повідомляє пресслужба Нацполіції.
Міністр підкреслив, що нещодавню кібератаку було інспіровано Російською Федерацією, але Держспецзв’язку й Кіберполіція щоденно працюють над мінімізацією цих загроз.
«Ми розуміємо, що ця атака була організована кібервійськами РФ. Одночасно було атаковано 70 об’єктів інфраструктури державних установ, проте жодні дані не було втрачено і вони не перейшли в небажані руки», — зазначив Монастирський.
Як повідомляв Укрінформ, фахівці Ситуаційного центру забезпечення кібербезпеки СБУ у січні припинили та нейтралізували 121 кібератаку на інформаційні системи органів державної влади.
Основними типами виявлених кіберзагроз (хакерських атак) були: з'єднання з командно-контрольними серверами (C&C Server); спроби отримання несанкціонованого доступу (Brute Force); атаки на вебдодатки (Web App Attack); шкідливе програмне забезпечення (Malware).
Фахівці спецслужби продовжують розслідувати кібератаки на інформаційні системи органів державної влади, що сталася в ніч з 13 на 14 січня 2022 року.