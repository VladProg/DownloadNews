З космодрому США на острові Уоллопс відбувся успішний пуск ракети-носія Antares, створеної за участі українських підприємств.

Про це повідомляє Державне космічне агентство України, передає Укрінформ.
"2 серпня 2023 року о 3 годині 31 хвилині за київським часом із Центру космічних польотів на острові Уоллопс (штат Вірджинія, США) відбувся успішний пуск ракети-носія середнього класу Antares. Ракета вивела на орбіту космічний корабель Cygnus з корисним навантаженням для Міжнародної космічної станції", - йдеться у повідомленні.

Основна конструкція першого ступеня ракети-носія і частина наземного обладнання розроблена Конструкторським бюро «Південне» та виготовлена Південним машинобудівним заводом (м. Дніпро) в кооперації з українськими підприємствами «Київприлад» (м. Київ), «Хартрон-Аркос» (м. Харків), «Хартрон-Юком» (м. Запоріжжя), «Чезара Телеметрія», «Рапід» (м. Чернігів) на замовлення корпорації Northrop Grumman (США).

Підготовку PH Antares, її випробування та пуск проведено за участі фахівців ДП «КБ «Південне», ДП «ВО ПМЗ» та ТОВ «Хартрон-Аркос». На ДП «КБ «Південне» фахівці підприємства в режимі реального часу здійснювали технічну підтримку пуску і в повному обсязі забезпечили виконання всіх операцій у своєму секторі відповідальності.
Як повідомляв Укрінформ, у листопаді минулого року двоступенева ракета-носій Antares, розроблена за участю України, вивела на орбіту вантажний транспортний корабель Cygnus із майже 4 тоннами вантажу NASA для Міжнародної космічної станції.
Усього з 2013 року ракета-носій Antares стартувала 18 разів, 17 з них – успішно. Сьогоднішній 18-й пуск був останній в модифікації РН Antares 230+, створеної за участі українських підприємств. Для наступних трьох запусків у 2023-2024 роках корпорація Northrop Grumman зафрахтувала три РН Falcon 9 у компанії SpaceX. У подальшому корпорація Northrop Grumman у співпраці з американською компанією Firefly Aerospace має намір створити оновлену версію ракети Antares 330, що дозволить вирішити питання залежності від іноземних постачальників обладнання.