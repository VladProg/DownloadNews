Технічним переоснащенням Верховної Ради, яке планується влітку наступного року, займатиметься німецька компанія Bosch.

Як повідомляє кореспондент Укрінформу, про це Голова ВР Руслан Стефанчук розповів під час підсумкової пресконференції.
Спікер парламенту поінформував, що напередодні організовував нараду за участю лідерів парламентських фракцій і груп. За його словами, під час цієї зустрічі було презентовано всі можливості та опціонали, які можуть бути залучені при технічному оновленні Верховної Ради.
"Це безперечно оновлення робочого місця, так званих пультів, які горять і відключаються, тому що сенсорна кнопка десь не спрацьовує. Ви бачите часті задимлення пультів, які міняються у Верховній Раді. Для парламенту це катастрофа, тому що кожен депутат має право на голос. Далі ми презентували цілу низку інших опціоналів, які можуть бути там, у тому числі відбиток пальця, FaceID, можливість працювати з документами, підписувати документи прямо в залі і так далі. Ми почали цю дискусію. Лідери фракцій і груп сказали, що вони подумають, який опціонал для них є прийнятним", – додав Стефанчук.
Він розповів, що технічним переоснащенням Ради займатиметься компанія Bosch. Голова ВР не назвав конкретну суму витрат на таке переоснащення, адже, за його словами, кінцева сума залежатиме від опціоналу, на якому зупиняться народні депутати.
Раніше Голова ВР Руслан Стефанчук заявив, що зала пленарних засідань Верховної Ради може бути технічно переобладнана влітку 2022 року.