Сполучені Штати й Королівство Саудівська Аравія висловили намір розширити співпрацю у дослідженні та використанні космічного простору в мирних цілях.

Про це йдеться у спільній заяві країн, оприлюдненій у вівторок, передає Укрінформ.
«Сполучені Штати й Королівство Саудівська Аравія розпочали переговори щодо Рамкової угоди про співпрацю в галузі аеронавтики та дослідження, а також використання космічного простору в мирних цілях»,- зазначається в документі.
На нинішньому етапі країни планують провести технічні дискусії з цього питання.
У заяві також підтверджується прагнення сторін до співпраці, пов’язаної з комерційним і регуляторним розвитком, відповідальною поведінкою в космосі та космічною безпекою. При цьому зазначається, що такі дії сприятимуть потенціалу взаємодії між комерційними космічними галузями обох країн.
Як повідомлялося, в липні минулого року США й Саудівська Аравія підписали в Джидді комюніке щодо встановлення стратегічного партнерства в різних галузях.
Фото: GETTY