Дослідники з Університету Міннесоти використали спеціально налаштований 3D-принтер, щоб роздрукувати гнучкий дисплей на органічних світлодіодах (OLED). Це відкриття може привести до створення недорогих дисплеїв OLED в майбутньому.

Як передає Укрінформ, про це повідомляє портал Tech Xplore.
Такі дисплеї могли б широко виробляти за допомогою 3D-принтерів навіть вдома, а не на дорогих мікрофабриках.

Технологія OLED-дисплея заснована на перетворенні електрики у світло за допомогою шару органічного матеріалу. Вони функціонують як високоякісні цифрові дисплеї, котрі можна зробити гнучкими та використовувати як у великих пристроях, таких як телевізійні екрани та монітори, так і в портативній електроніці, як-от у смартфонах.
OLED-дисплеї завоювали популярність користувачів, оскільки вони легкі, енергоефективні, тонкі та гнучкі, мають широкий кут огляду та високу контрастність.
Раніше ця команда дослідників вже випробовувала 3D-друк OLED-дисплеїв, але вчені боролися з однорідністю світловипромінюючих шарів. Інші групи науковців частково друкували подібні дисплеї, але також покладалися на спін-покриття або термічне випаровування для нанесення певних компонентів та створення функціональних пристроїв.
У цьому новому дослідженні дослідницька група Університету Міннесоти об’єднала два різних режими друку, щоб надрукувати шість шарів пристрою, що привело до повністю надрукованого на 3D-принтері гнучкого органічного світлодіодного дисплея.
Електроди, з’єднання, ізоляція та інкапсуляція були надруковані методом екструзії, тоді як активні шари - розпиленням за допомогою того самого 3D-принтера при кімнатній температурі.
Розмір прототипу становить близько 1,5 дюйма.
Фото: McAlpine Group, University of Minnesota