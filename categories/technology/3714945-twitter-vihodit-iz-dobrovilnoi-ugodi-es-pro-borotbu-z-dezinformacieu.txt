Twitter виходить із добровільної угоди Європейського Союзу про боротьбу з дезінформацією в інтернеті.

Про це повідомив комісар ЄС з питань внутрішнього ринку Тьєррі Бретон у соцмережі, передає Укрінформ.
"Twitter виходить з добровільного Кодексу практики ЄС щодо боротьби з дезінформацією. Але зобов'язання залишаються", - написав Бретон.
За його словами, окрім добровільних зобов'язань боротьба з дезінформацією від 25 серпня стане юридичним обов'язком згідно з Законом про цифрові послуги (DSA).
"Наші команди будуть готові до правозастосування", - заявив Бретон.
Водночас DW зазначає, що Twitter наразі не підтвердив вихід із угоди.
Як повідомляв Укрінформ, мільярдер Ілон Маск придбав Twitter у жовтні минулого року.
У травні 2023-го він представив нового генерального директора Twitter - Лінду Яккаріно. Сам же Маск виконуватиме обов'язки виконавчого голови та технічного директора, наглядатиме за продуктами, програмним забезпеченням і системними адміністраторами.