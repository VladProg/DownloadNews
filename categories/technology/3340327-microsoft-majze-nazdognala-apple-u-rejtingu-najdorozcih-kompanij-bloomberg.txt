Бум продажів електронної продукції в першому кварталі цього року повернув корпорацію Microsoft у боротьбу за найдорожчу компанію у світі та наблизив її вартість до показників компанії Apple, яка поки що лідирує у списку.

Про це повідомляє в середу агентство Bloomberg, передає Укрінформ.
«Програмний гігант (Microsoft Corp. – ред.) відстає менше ніж на $60 мільярдів від того, щоби посунути з п’єдесталу Apple Inc.», – зазначається в повідомленні.
При цьому уточнюється, що ринкова вартість Microsoft наразі становить $2,40 трильйона в порівнянні з $2,46 трильйона вартості Apple.
Ще одним «каталізатором» змагань між компаніями може стати чергове оприлюднення результатів роботи Apple, що очікується вже цього четверга. За оцінками аналітиків, одним із факторів впливу на рейтинг «яблучної» компанії може стати її недавня заява перед серією свят у США про скорочення виробництва iPhone 13 у 2021 році.
Як повідомлялося, найдорожчими компаніями у світі за своєю ринковою вартістю вважаються компанії Apple, Microsoft, Saudi Aramco, Amazon, Alphabet. Усі вони входять до сегмента компаній з вартістю більше трильйона доларів США.