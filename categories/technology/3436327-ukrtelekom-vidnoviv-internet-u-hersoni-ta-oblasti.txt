Українська телекомунікаційна компанія "Укртелеком" відновила доступ до інтернету в Херсоні та області.

Як передає Укрінформ, про це Державна служба спеціального звʼязку та захисту інформації України повідомляє у Телеграмі.
За даними Держспецзвʼязку, у понеділок зранку Укртелеком відновив надання послуг у Запорізькій області. Так, наразі в регіоні працює вже 70% районних вузлів зв’язку.
Увечері фахівці компанії відновили інтернет-доступ в Донецькій області. Наразі там працює 65% районних вузлів, решта тимчасово недоступні у зв'язку з локальними пошкодженнями мережі.
Триває відновлення інтернету в населених пунктах Донецької області, де вчора не вдалося закінчити ремонтні роботи.
У Херсоні та області Укртелеком відновив інтернет.
Критична інфраструктура та національна мережа компанії працюють. Послуги електронних комунікацій надаються у всіх областях, окрім Чернігівської, Луганської та Херсонської областей.
Мобільні оператори також працюють над відновленням надання послуг у низці регіонів, наприклад у звільнених районах Київської області та в населених пунктах, де точилися активні бойові дії.
Національний центр оперативно-технічного управління мережами телекомунікацій при Держспецзвʼязку в повному обсязі забезпечує управління мережами в умовах війни.
Як повідомляв Укрінформ, мобільні оператори Київстар, Vodafone та Lifecell вживають заходів із відновлення покриття мобільним звʼязком та доступом до інтернету для українців. Зокрема відновлене покриття було в містах Нова Каховка Херсонської області та Прилуки Чернігівської області. У Херсоні та Харкові мережі працюють стабільно.