Японія планує прискорити розробку й виробництво безпілотних підводних апаратів для зміцнення безпеки на морі на тлі посилення військової активності Китаю в регіоні.

Про це йдеться в підготовленому урядом прем’єр-міністра Фуміо Кішіди проєкті нової стратегії океанічної політики країни, передає Укрінформ з посиланням на Kyodo.
У новій версії стратегії, яка слугуватиме орієнтиром для уряду Японії з розвитку діяльності в океані, йдеться, що посилення Китаю швидко змінило військовий баланс в Індійсько-Тихоокеанському регіоні.
Зазначається, що безпосередня згадка Пекіна як головного фактора регіональної дестабілізації зроблена навмисно, оскільки кораблі китайської берегової охорони останнім часом неодноразово входили в японські територіальні води в Східно-Китайському морі в районі контрольованих Токіо островів Сенкаку, на які претендує Пекін і називає їх Дяоюйдао.
Територіальна суперечка стосовно цих кількох безлюдних островів залишається одним із чинників, що найбільше впливають на посилення напруженості у японсько-китайських відносинах.
Японія також із підозрою ставиться до спільних військових навчань ВМС Китаю і росії в прилеглих водах, вважаючи їх загрозою своїм національним інтересам.
Як ідеться в проєкті документа, з метою посилення безпеки на морі Японія прискорить розробку й виробництво безпілотних підводних апаратів, призначених для ведення спостереження та розвідки.
В проєкті також пропонується бідній на ресурси Японії вжити заходів для розширення використання енергії океану, такої як енергія вітру, для чого уряд розробить необхідне законодавство.
Базовий план океанічної політики вперше був розроблений у 2008 році й переглядається щоп’ять років. Очікується, що цього року уряд затвердить нову редакцію політики вже до кінця квітня.
Як повідомляв Укрінформ, міністри клімату та енергетики країн G7 зобов’язалися прискорити поступову відмову від викопного палива задля досягнення нульового викиду вуглекислого газу не пізніше 2050 року.
З огляду на створення вуглецево-нейтрального суспільства за допомогою енергії, виробленої з океану, у проєкті зазначено, що уряд розробить законодавство, яке дозволить встановлювати офшорні вітряні генератори у виключній економічній зоні Японії.
Фото: Kyodo