В Україні започатковано міжнародний конкурс наукових, науково-технічних розробок та інноваційних проєктів «Міст Патона. Paton Bridge».

Відповідний указ підписав Президент Володимир Зеленський, передає Укрінформ.
Згідно з документом, проведення конкурсу «Міст Патона. Paton Bridge» започатковано «з метою створення сприятливих умов для залучення молоді до наукової, науково-технічної та інноваційної діяльності, поглиблення інтеграції України до всесвітньої наукової та інноваційно-підприємницької спільноти, посилення міжнародного співробітництва в цій сфері, позиціонування України як держави з потужним інтелектуальним та підприємницьким потенціалом, підвищення її інвестиційної привабливості».
В указі зазначається, що Кабінет Міністрів має утворити у двотижневий строк організаційний комітет з підготовки і проведення конкурсу. Оргкомітет очолить Прем'єр-міністр, до його складу також мають бути залучені представники центральних і місцевих органів виконавчої влади, органів місцевого самоврядування, Національної академії наук України, Національного центру «Мала академія наук України», Фонду розвитку інновацій, громадських об'єднань, статутна діяльність яких пов'язана з науковою, науково-технічною, інноваційною сферами, молоді вчені та фахівці.
Уряд має розробити з урахуванням пропозицій оргкомітету та у місячний термін затвердити положення про конкурс і план заходів з його організації та проведення у 2021 - 2022 роках, забезпечивши його виконання.
Кабміну доручено організувати широке висвітлення заходів із організації та проведення конкурсу, зокрема й за кордоном, забезпечити фінансування цих заходів у 2021 - 2022 та наступних роках.
Згідно з указом, Міністерство закордонних справ має сприяти в межах повноважень здійсненню відповідних заходів.
Указ набирає чинності від дня його опублікування.