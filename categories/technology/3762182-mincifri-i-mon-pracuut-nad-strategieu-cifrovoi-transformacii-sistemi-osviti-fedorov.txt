Профільні міністерства активно працюють над стратегією цифрової трансформації системи освіти.

Про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров заявив під час заходу "Редколегія. Саміт", повідомляє кореспондент Укрінформу.
«Ми зараз займаємося перезавантаженням Міністерства освіти і науки. Новий міністр, нова команда. Ми вже сформували певну стратегію трансформації всієї системи освіти», - сказав Федоров.
За його словами, Мінцифри працює над удосконаленням презентованого 1 вересня Президентом Володимиром Зеленським інноваційного освітнього цифрового застосунку «Мрія».
Як повідомлялося, застосунок «Мрія» допомагатиме дитині, батькам і вчителям ефективніше орієнтуватися в навчальному процесі та поза його межами, вчасно вказуватиме, на що звернути увагу, чому присвятити більше часу. Він міститиме бібліотеку контенту, який потрібен саме цій дитині, інформацію про освітні програми, курси, відеоматеріали, позашкільні активності, олімпіади, гуртки.
Прем’єр-міністр Денис Шмигаль заявляв, що Міністерство цифрової трансформації та Міністерство освіти і науки конкретні напрацювання щодо змін в освітній сфері презентують до кінця року.