Компанія Facebook видалила на вимогу російської влади публікації із забороненим у Росії контентом з однойменної соцмережі і з сервісу Instagram, що належить компанії.

Як передає Укрінформ, про це повідомляють "Ведомости" з посиланням на представника Роскомнагляду.
За його словами, йдеться про дев'ять публікацій у Facebook та Instagram, які порушують російське законодавство. При цьому, за даними чиновника, невидаленими залишаються ще близько двох тисяч матеріалів.
Співрозмовник газети додав, що корпорації все ще загрожує штраф в одну десяту від обігу, тому що згідно з законом заборонений контент повинні були видалити протягом доби після вимоги Роскомнагляду.
За минулий рік виручка Facebook в Росії становила близько 39 млрд руб., стверджує гендиректор Ліги безпечного інтернету Катерина Мізуліна. Якщо виходити з цих цифр, штраф Facebook може становити 2-4 млрд руб. ($ 27,6-55,2 млн).
Раніше повідомлялося, що сума штрафів Facebook за відмову видаляти заборонений контент сягнула 90 мільйонів рублів. Однак як зазначають експерти, у Facebook немає в Росії ні рахунків, ні якихось активів, тому і стягнути цей штраф з корпорації буде складно. Крім того, поки що в Росії не почав діяти закон "про приземлення" зарубіжних IT-компаній, тому у російської влади немає як таких важелів впливу на компанію: "Максимально можливий захід - це сповільнення трафіку сервісів Facebook", - вважає голова комісії з цифрової економіки Московського відділення Асоціації юристів Росії Олександр Журавльов.
У лютому 2021 року в Росії набрав чинності закон, згідно з яким соцмережі повинні самі виявляти і блокувати заборонений владою країни контент. Якщо компанії не можуть дати оцінку матеріалам, вони повинні відправити їх протягом доби в Роскомнагляд. У рамках цього закону відомство також вимагало від відеохостингу YouTube видалити ролики про акції на підтримку опозиційного політика Олексія Навального. Корпорація це робити відмовилася.