Україна вперше отримала дві важливі нагороди у сфері кібербезпеки CYBERSEC Award: за героїчний спротив російській агресії та захист цифрових кордонів демократичного світу.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.

За його інформацією, церемонія нагородження пройшла сьогодні на одному з найбільших заходів з кібербезпеки в Європі CYBERSEC European Cybersecurity Forum.
Федоров наголосив, що останні роки росія постійно атакувала Україну на кіберфронті, зокрема українські державні ресурси, сайти, банківську систему, засоби масової інформації.
"Ми відбивали ці кібератаки й посилювали кіберстійкість держави, а українські кіберспеціалісти працювали та створювали цінність. Але з початком повномасштабної війни ми почали не тільки захищатися, але й обʼєдналися в українські кібервійська для захисту країни. Тому ця нагорода насамперед для всієї кіберспільноти та волонтерів, які сьогодні разом з нами ведуть першу у світі кібервійну", - заявив він.
"Поки наші сміливі воїни доводили, що так звана "друга армія світу" - це звичайні мародери та вбивці, наша IT-спільнота спростувала міф про росію як найсильнішу кібердержаву", наголосив міністр.
Федоров підкреслив: "Те, що зараз спостерігає світ, не має жодних аналогів. Це новий рівень досвіду не тільки для нас, але й для інших країн. Ми вивчаємо його разом та інтуїтивно знаходимо рішення, які допомагають протистояти цій загрозі".
"Дякую кожному, хто разом з нами захищає Україну на цифровому фронті. Це наша спільна перемога! Впевнений, що далі їх буде тільки більше", - додав він.
Як повідомляв Укрінформ, віцепрем'єр-міністр - міністр цифрової трансформації Михайло Федоров заявив про "шалений" попит на український практичний досвід протидії агресору в першій в історії кібервійні.