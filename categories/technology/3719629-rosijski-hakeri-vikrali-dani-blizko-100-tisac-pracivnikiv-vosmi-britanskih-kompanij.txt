Угруповання кіберзлочинців, яке базується в Росії, висунуло ультиматум жертвам хакерської атаки, яка вразила організації по всьому світу.

Як передає Укрінформ, про це повідомляє BBC.
Група "Clop" опублікувала повідомлення з попередженням для організацій, постраждалих від злому системи MOVEit та вимогою надіслати їм електронний лист до 14 червня, інакше викрадені дані будуть опубліковані.
Понад 100 000 співробітників BBC, British Airways та Boots повідомили, що дані про заробітну плату, можливо, були отримані хакерами. Роботодавців закликають не платити, якщо хакери вимагатимуть викуп.
Підтверджено, що дані були викрадені у восьми британських компаній, які використовували систему MOVEit та надавали послуги з розрахунку заробітної плати. Серед викрадених даних є домашні адреси, номери національного страхування і, в окремих випадках, банківські реквізити. Серед компаній, чиї дані були викрадені, згадуються BBC, British Airways, Aer Lingus та Boots.
Експерти з кібербезпеки вже давно відстежують діяльність групи Clop, яка, як вважається, базується в Росії, оскільки працює переважно на російськомовних форумах.
Москву давно звинувачують у тому, що вона є надійним притулком для банд програм-вимагачів.
У 2021 році ймовірних хакерів групи Clop затримали в Україні в рамках спільної операції правоохоронців з України, США та Південної Кореї.