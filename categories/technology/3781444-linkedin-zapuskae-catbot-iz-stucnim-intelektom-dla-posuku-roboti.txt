LinkedIn представив чат-бот на основі штучного інтелекту, який називається "коучем для шукачів роботи", а також інші інструменти штучного інтелекту для преміум-користувачів.

Про це повідомляє CNBC, передає Укрінформ.
Новий чат-бот зі штучним інтелектом, який може допомогти користувачам оцінити, чи варта заявка на роботу їхнього часу, працює на базі GPT-4 від OpenAI, і в середу доступ до нього почали надавати для деяких користувачів преміум-аккаунта.
Користувачі нового чат-бота можуть використати його, розглядаючи вакансію, вибравши одне з кількох запитань, таких як "Чи підходжу я для цієї роботи?" і "Як я можу найкраще подати себе для цієї роботи?" Перше з них спонукає інструмент проаналізувати профіль і досвід користувача в LinkedIn і дати відповідь на кшталт: "Ваш профіль показує, що ви маєте великий досвід у сфері маркетингу та планування заходів, що відповідає цій посаді".
Чат-бот також вкаже на потенційні прогалини в досвіді користувача, які можуть зашкодити йому під час подачі заявки на роботу.
"Якість відповідей має бути дійсно високою, адже і ставки тут високі, тому ми не ставимося до цього легковажно", - сказала Гянда Сачдева, віцепрезидент LinkedIn з управління продуктами.
Користувач також може запитати, хто працює в компанії, після чого чат-бот надішле йому кілька профілів співробітників - потенційно зв'язків другого або третього ступеня, яким користувач може повідомити про те, що шукає роботу в цій команії. Саме повідомлення також може бути складено за допомогою генеративного ШІ.
У минулому багато випадків використання штучного інтелекту при прийомі на роботу чи пошуку роботи піддавалися критиці за упереджене ставлення до деяких верств населення. Одним із прикладів було використання компанією Amazon рекрутингової системи, яка, як повідомлялося, знижувала рейтинг резюме, що містили слово "жінки" або згадували про жіночі коледжі. Окреме дослідження Harvard Business Review висвітлило упереджене ставлення до чорношкірих кандидатів під час аналізу рекомендацій респондентів, наданих комісіями з працевлаштування.
Запуск нового чат-боту пов'язаний з оголошенням LinkedIn про те, що кількість користувачів платформи перевищила 1 мільярд. Протягом декількох місяців компанія зосередила свою увагу на таких інструментах, як автоматизовані повідомлення рекрутерів, описи вакансій та поради щодо заповнення профілю на основі штучного інтелекту.
Як повідомляв Укрінформ, компанія LinkedIn додасть функції штучного інтелекту до своїх основних бізнес-процесів, що дозволить рекрутерам знаходити кандидатів на роботу, а маркетологам полегшить створення рекламних кампаній.
Фото: mobileadvertisingwatch.com