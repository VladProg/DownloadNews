Комітет імені Дені Дідро (Париж, Франція) ініціював петицію щодо запровадження санкцій Європейського Союзу проти двох російських операторів платного телебачення NTV+ і Trikolor, які мовлять із використанням супутників Eutelsat.

Як передає Укрінформ, про це повідомляє Національна рада з питань телебачення і радіомовлення з посиланням на координатора Комітету Андре Ланге.
«Цей факт дає змогу ЄС та Європейській організації супутникового зв’язку (Eutelsat IGO) подати відповідний судовий позов», - ідеться у повідомленні.
Як зазначається, ці два російських оператори вилучили зі своїх пропозицій щонайменше 10 міжнародних інформаційно-аналітичних каналів і продовжують транслювати RT News, незважаючи на заборону ЄС. Санкція може вивільнити потужності супутника, які можна використати для заповнення міжнародними інформаційно-аналітичними каналами, українськими мовниками або ж російськими опозиційними санкційними медіа.
Ланге (який також очолює департамент Європейської аудіовізуальної обсерваторії Ради Європи) повідомив, що петицію вже підписали багато європейських колег (викладачі університетів, медіаексперти тощо).
Національна рада закликає представників української медіаспільноти приєднатися до підписання петиції. Необхідні документи - за посиланням.
Комітет Дені Дідро був створений у березні 2022 року як неформальна мережа та відкритий для всіх, хто вимагає миру в Україні, відновлення вільного потоку інформації, заборони пропаганди війни та солідарності з російським громадянським суспільством, що бореться за свободу слова.
Як повідомляв Укрінформ, Рада ООН з прав людини на 49 засіданні 1 квітня ухвалила план дій щодо боротьби з дезінформацією.
24 лютого президент росії володимир путін оголосив про початок повномасштабного вторгнення в Україну.