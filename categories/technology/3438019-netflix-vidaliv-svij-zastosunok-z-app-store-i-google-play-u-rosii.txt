Американський потоковий сервіс для фільмів і серіалів Netflix видалив свій додаток з App Store і Google Play у росії.

Як передає Укрінформ, про це повідомляє Національна рада з питань телебачення і радіомовлення.
«Додаток більше не з’являється при введенні назви служби в рядку пошуку на обох платформах», - ідеться у повідомленні.
Як повідомляв Укрінформ, 6 березня Netflix призупинив роботу в росії через війну в Україні. Наприкінці розрахункового періоду відбудеться анулювання російських рахунків. Поновити підписку стало неможливо.
Перед цим служба припинила російські кінопроєкти і відмовилася від трансляції 20 федеральних телеканалів росії.
Також раніше в російській федерації призупинили прокат своїх фільмів Disney, Sony Pictures, WarnerMedia, Paramount і Universal.
Медіахолдинг WarnerMedia, до якого входять HBO і Warner Bros, також припинив мовлення, ліцензування, випуск фільмів, релізів та ігор у росії.