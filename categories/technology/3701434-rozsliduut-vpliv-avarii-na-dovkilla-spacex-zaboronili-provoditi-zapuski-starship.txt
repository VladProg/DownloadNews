Федеральне управління цивільної авіації США (FAA) заборонило SpaceX проводити будь-які подальші запуски Starship, доки не завершиться «розслідування інциденту», пов'язаного з випробувальним запуском корабля 20 квітня.

Про це повідомляє Space.com, передає Укрінформ.
Як зазначається, американський уряд призупинив політ Starship після заяв про те, що в ході запуску ракети з вибухонебезпечною речовиною потенційно небезпечні уламки впали над будинками та місцями проживання тварин, яким загрожує зникнення.
«FAA контролюватиме розслідування аварії випробувальної місії Starship/Super Heavy», — повідомили у FAA та додали, що це стандартна практика для всіх розслідувань таких аварій.
Повідомляється, що пил і сміття від випробувань посипалися на жителів міста Порт-Ізабель, штат Техас, яке знаходиться приблизно за 10 кілометрів від стартового майданчика — і на пляжі Бока-Чіка, які є місцем гніздування зникаючих видів тварин, зокрема птахів і морських черепах.
Директор відділення захисту навколишнього середовища Sierra Club Дейв Кортез сказав, що жителі міста Порт-Ізабел повідомляли про розбиті вікна на своїх підприємствах і схожі на попіл частинки, що вкривали їхні будинки та школи. Бетон зі стартового майданчика, пошкоджений через старт ракети, за словами Кортеза, упав в океан.
Дозвіл на пуски кораблів Starship/Super Heavy відновлять після того, як FAA визначить, що будь-яка система, процес чи процедура, повʼязана з аварією, не впливає на громадську безпеку.
Як повідомляв Укрінформ, американська компанія SpaceX здійснила випробувальний запуск ракетної системи Starship у четвер, 20 квітня, однак ракету підірвали в повітрі через позаштатну ситуацію.
Через три хвилини після старту сталася позаштатна ситуація - перед моментом роз'єднання першого ступеня з космічним кораблем система почала втрачати орієнтацію та розвернулася у протилежний бік.
Після цього компанія активувала систему знищення ракети, підірвавши її у небі над океаном.
Фото: SpaceX