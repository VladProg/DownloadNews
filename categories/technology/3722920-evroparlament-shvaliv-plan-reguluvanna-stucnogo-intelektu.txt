Європейський парламент схвалив проєкт, який ляже в основу майбутнього закону щодо правил регулювання штучного інтелекту.

Про це повідомляє DW, передає Укрінформ.
Після затвердження плану законодавці розпочнуть переговори з 27 країнами-членами ЄС щодо остаточного варіанту закону. Якщо Брюссель досягне своєї мети прийняти його до кінця року, це стане першим законом у світі, який регулюватиме ШІ.
Утім, він може набути чинності не раніше 2026 року, тому Європейський Союз до цього часу буде вимушений наполягати на укладенні добровільних тимчасових угод з технологічними компаніями, щоб досягти регулювання раніше.
Ініціатива регулювання штучного інтелекту виникла в Європейському Союзі у 2021 році, але набула більшого значення після випуску торік бота ChatGPT, який продемонстрував нові досягнення та можливі ризики в цій галузі.
Закон регулюватиме ШІ залежно від рівня ризику: чим вищий він для прав та здоров'я людей, тим більшими будуть вимоги. До переліку високого ризику входять штучний інтелект у сфері освіти, критичної інфраструктури, громадського порядку та управління міграцією.
Особливі вимоги будуть стосуватися генеративних систем, таких як ChatGPT і DALL-E, які здатні створювати текст, зображення, аудіо та медіафайли. Вони будуть зобов'язані повідомляти користувачів, що контент був створений машинами, а не людьми.
Євродепутати вважають свій законопроєкт "історичним" і відкидають критику, що він може завдати шкоди, а не сприяти інноваціям.
Як повідомляв Укрінформ, американські сенатори представили два законопроєкти про штучний інтелект на тлі дедалі більшого інтересу до вирішення питань, пов'язаних з цією технологією.