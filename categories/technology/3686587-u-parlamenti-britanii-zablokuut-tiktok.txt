Обидві палати парламенту Великої Британії в четвер ухвалили рішення про заборону TikTok із міркувань безпеки.

Як передає Укрінформ, про це повідомляє Sky News.
Комісії Палати громад і Палати лордів оголосили, що TikTok заблокують для усіх парламентських пристроїв і ширшої парламентської мережі Об’єднаного Королівства.
«Кібербезпека є пріоритетом для парламенту, однак ми не коментуємо конкретні деталі наших засобів контролю кібер- або фізичної безпеки, політики або інцидентів», - повідомили у парламенті.
Водночас TikTok все ще можна буде використовувати на особистих пристроях під час перебування у парламенті у разі, якщо пристрої не підключені до парламентської мережі Wi-Fi.
Як повідомлялося, 17 березня у Великій Британії заборонили використання китайського застосунку TikTok на робочих телефонах міністрів та державних службовців з міркувань безпеки.
TikTok також заборонили на офіційних пристроях у США, Канаді, Бельгії, Індії, Данії, Чехії та Новій Зеландії. Введення аналогічної заборони заплановане і в Нідерландах.
TikTok рішуче заперечує звинувачення у передачі даних користувачів китайському уряду.