У застосунку "Дія" з'явиться нове тимчасове цифрове посвідчення - єДокумент, оскільки багато людей залишились без документів внаслідок російської агресії.

Про це сказав Прем'єр-міністр Денис Шмигаль під час відеозвернення, повідомляє кореспондент Укрінформу.
"Війна заскочила українців зненацька, багато людей залишились без документів. Тому в Дії також з'явиться нове тимчасове цифрове посвідчення - єДокумент. Він буде дуже гнучкий: міститиме паспортні дані, ІПН, а також за можливості фото. Його визнаватимуть органи державної влади, Нацполіція, військові на блокпостах", - сказав глава уряду.
Він зауважи, що єДокумент автоматично буде доступний всім користувачам Дії.
Як повідомлялося, 24 лютого президент путін оголосив про початок російського вторгнення в Україну. Російські війська обстрілюють і знищують ключові об'єкти інфраструктури, ракети влучають у житлові будинки. В Україні запроваджено воєнний стан та оголошено загальну мобілізацію.