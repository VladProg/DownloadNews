Американське космічне агентство NASA провело в рамках дослідницької місії вже 16-й запуск на Марсі гелікоптера Ingenuity.

Про це у Твітері повідомляє лабораторія реактивного руху NASA, передає Укрінформ.
«Марсовий гелікоптер продовжує демонструвати успіхи. Потужний гвинтокрил завершив свій 16-й політ на Червоній планеті в минулі вихідні», - йдеться у повідомленні.
За даними лабораторії, Ingenuity пролетів 116 метрів у північно-західному напрямку впродовж 109 секунд.
Зазначається, що літальний апарат також зробив низку кольорових світлин, які будуть опубліковані пізніше.
Як повідомляв Укрінформ, мінігелікоптер Ingenuity, який прибув на Марс разом із марсоходом Perseverance у межах дослідницької місії NASA, здійснив п’ятнадцятий політ на Червоній планеті. Він тривав 128,8 секунди. Попередній політ Ingenuity відбувся 24 жовтня.
Марсохід Perseverance доправлений на Марс разом із гелікоптером Ingenuity у межах дослідницької місії NASA 18 лютого 2021 року, після майже 7 місяців польоту.
Одне з його завдань – зібрати на Марсі зразки породи, які на Землю вивезе спеціальна спільна місія Європейської космічної агенції та NASA.
Фото: twitter.com/NASAJPL