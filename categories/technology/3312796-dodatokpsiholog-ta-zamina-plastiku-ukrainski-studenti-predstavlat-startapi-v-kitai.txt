Українські студенти в листопаді представлять інноваційні стартапи на Всесвітніх змаганнях університетських стартапів у Китаї.

Як передає Укрінформ, про це у Фейсбуці повідомляє Міністерство цифрової трансформації.
Інноваційні стартапи були відібрані на фіналі 6-го щорічного всеукраїнського конкурсу «Національні стартап змагання України 2021». Участь у змаганнях взяли понад 30 закладів вищої освіти України та надіслали на конкурс близько 100 заявок та інноваційних ідей.
Перемогу здобули два стартапи:
Elomia — мобільний застосунок, який завдяки штучному інтелекту може надати користувачу психологічну допомогу, який розробила команда НТУ «Харківський політехнічний інститут»;
Slab — біорозкладаний мікоматеріал як альтернатива пластику у сфері пакування, який розробила команда Київського національного університету імені Т. Шевченка.
«Вже в листопаді команди-переможці представлять Україну серед більш ніж 45 країн світу на Всесвітніх змаганнях університетських стартапів у Китаї», - ідеться в повідомленні.
Як повідомляв Укрінформ, 3 вересня Президент України Володимир Зеленський у Каліфорнії провів зустріч з українцями, які є засновниками стартапів та обіймають керівні посади у великих технологічних компаніях Кремнієвої долини.