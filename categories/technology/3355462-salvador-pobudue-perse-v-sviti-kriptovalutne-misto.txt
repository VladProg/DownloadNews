Сальвадор планує побудувати перше у світі "Біткоїн-Сіті" і випустить для цього біткоїн-облігації.

Як передає Укрінформ, про це заявив президент країни Наїб Букеле, повідомляє Reuters.
За його словами, місто планують збудувати у східному регіоні Ла-Юніон. Воно буде отримувати геотермальну енергію від вулкана, а його резидентів буде звільнено від усіх податків, окрім податку на додану вартість (ПДВ).
Планується, що половина коштів від ПДВ буде спрямована на фінансування будівництва міста, а друга половина - на оплату роботи комунальних служб. За оцінками Букеле, зведення інфраструктури "Біткоін-Сіті" обійдеться приблизно у 300 тисяч біткоїнів ($17,8 млрд).
"Інвестуйте сюди і заробляйте стільки грошей, скільки хочете... Це повністю екологічне місто, яке працює та отримує енергію від вулкана", - заявив Букеле.
Букеле зазначив, що Сальвадор планує випустити перші біткоїн-облігації у 2022 році.
Директор зі стратегії постачальника технології блокчейн Blockstream Самсон Моу сказав, що перший 10-річний випуск "вулканічних облігацій" буде обсягом $1 млрд. Купон складе 6,5%. За його словами, половина суми піде на купівлю біткоїнів на ринку.
Облігації випустять у мережі Liquid Network.
Як повідомляв Укрінформ, у вересні Сальвадор став першою країною у світі, яка зробила біткоїни законним платіжним засобом та представила цифровий гаманець, який громадяни зможуть використовувати для здійснення транзакцій.
Однак громадяни країни виявилися незадоволені легалізацією біткоїнів та почали проводити акції протесту.