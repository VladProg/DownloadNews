Китайська приватна компанія Galactic Energy успішно вивела на навколоземну орбіту сім малих космічних апаратів, зокрема новий супутник дистанційного зондування Xiguang 1-01.

Як передає Укрінформ, про це повідомляє Xinhua.
Комерційна ракета-носій Ceres-1 Y7 із супутниками на борту стартувала в четвер із космодрому Цзюцюань у Внутрішній Монголії, північно-західний Китай, о 12:03 за місцевим часом (07:03 за Києвом).

Космічний апарат Xiguang-1 01, оснащений гіперспектральними, інфрачервоними та панхроматичними камерами, буде використовуватися для спостереження за Землею, моніторингу стану природних ресурсів, сільського й лісового господарства, підтримки функціонування систем розумного міста та зменшення ризиків стихійних лих.
Також на борту ракети є супутники дистанційного зондування з підтримкою штучного інтелекту WonderJourney-1A та Starpool I-1B, призначені для забезпечення зв’язку між супутниками в космосі та супутників із землею, а також для посилення навігації.

Ракета-носій Ceres-1 – це твердопаливна чотириступінчаста ракета легкого класу діаметром 1,4 м та довжиною 19 м, здатна вивести на низьку навколоземну орбіту до 400 кг корисного вантажу. Нинішній запуск став її сьомим польотом, а перший відбувся в листопаді 2020 року. З того часу завдяки їй на навколоземну орбіту виведено понад 20 комерційних супутників.
Пекін активно розвиває національну космічну програму, розробляючи як метеорологічні, телекомунікаційні, навігаційні супутники, так і технології освоєння Місяця. Китайські фахівці одночасно реалізують проєкт дослідження астероїдів і Марса.
Минулого року Китай здійснив 64 запуски, побивши власний рекорд і посівши друге місце після Сполучених Штатів. Цього року Китай планує здійснити ще більшу кількість космічних пусків і встановити новий рекорд.
Як повідомляв Укрінформ, у середу Китай вивів у космос новий супутник HJ-2 06 для моніторингу ризику виникнення стихійних лих.
Фото: Сіньхуа