Маловідома російська IT-компанія "Вулкан" на замовлення міноборони та спецслужб росії розробляє програмне забезпечення для стеження, кібератак, ізоляції інтернету, а також функціонування "фабрик тролів".

Як передає Укрінформ, про це йдеться у розслідуванні видання "Важливі історії", в якому брали участь також журналісти Süddeutsche Zeitung, The Guardian, Washington Post, Paper Trail Media та інших видань.
Як йдеться у розслідуванні, його відправною точкою стала передача журналістам Süddeutsche Zeitung архіву документів, пов'язаних із "Вулканом". Стверджується, що через кілька днів після початку повномасштабного вторгнення росії в Україну з німецькою газетою зв'язалося анонімне джерело, повідомивши, що хоче передати документи.
«Я вирішив передати вам цю інформацію через події в Україні», - пояснила зазначена персона.
За твердженням джерела, за компанією "Вулкан" стоять гру (головне управління генштабу – російська військова розвідка) та фсб.
У компанії "Вулкан" працює більше ніж 130 осіб, виторг у 2021 році трохи перевищив мільярд рублів. Її засновники - Антон Марков та Олександр Іржавський. Як випливає з вивчених журналістами документів компанії, її замовниками дійсно були різні підрозділи російської служби зовнішньої розвідки, міноборони та фсб.
Одним із великих проєктів, що реалізуються "Вулканом" на замовлення міноборони під шифром "Амезит", була розробка програмного комплексу, який був би здатний стежити за всіма користувачами інтернету на певній території, блокувати для них доступ до тих чи інших сайтів і, навпаки, просувати розкручені ботами матеріали.
За допомогою програми, як стверджується, співробітник міноборони може в один клік створити сотні ботів у різних соцмережах, а потім "доручати" їм різні завдання. Автори розслідування стверджують, що виявили низку таких ботів і простежили, у яких кампаніях вони брали участь.
Йшлося, крім іншого, і про кампанію проти Хілларі Клінтон - суперниці Дональда Трампа на виборах президента США в 2016 році. Створені "Вулканом" боти розкручували одну зі статей інформацією, яка нібито компрометувала Клінтон. Експерти, з якими поговорили журналісти, припустили, що "Амезит" створювався для використання за кордоном, зокрема і в Україні.
Досі коли говорили про "фабрику тролів" у російському контексті, як правило, називали компанію "Агентство інтернет-досліджень", пов'язану із засновником ПВК "Вагнер" Євгеном Пригожиним. Саме її у США підозрюють у втручанні у вибори 2016 року.