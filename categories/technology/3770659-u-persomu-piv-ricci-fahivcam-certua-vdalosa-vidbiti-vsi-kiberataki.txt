Упродовж січня – червня 2023 року фахівці з реагування на комп’ютерні надзвичайні події опрацювали 762 кіберінциденти; всі кібератаки вдалося відбити.

Як передає Укрінформ, про це повідомив віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров у Телеграмі.
«Загалом за січень-червень 2023 року фахівці CERT-UA опрацювали 762 кіберінциденти. Україна відбила всі кібератаки — не було критичної шкоди економіці та обороноздатності. А українці й далі отримують якісні цифрові послуги та сервіси», - йдеться у повідомленні.
За даними Держспецзв’язку, кількість кіберінцидентів у першому пів річчі 2023 року зросла на 123% - із 342 за аналогічний період минулого року.
Федоров підкреслив, що найчастіше росіяни атакують держоргани, критичну інфраструктуру та бізнес. У фокусі – медійний, оборонний та безпековий сектор. Ворог намагається отримати дані про докази воєнних злочинів Росії, інформацію про шпигунів і військовополонених.
Водночас суттєво знизився рівень критичних кіберінцидентів – із 319 в 2022 році до 27 цьогоріч.


Фото: Телеграм FEDOROV

«Це — результат посилення кіберзахисту впродовж останніх років. Інвестували у сферу, залучали найкращих фахівців та працювали з міжнародними партнерами. Зараз українська кіберстійкість базується на європейських нормах і стандартах НАТО», - додав віцепрем’єр-міністр.
Як повідомлялося, кіберфахівці Служби безпеки України з початку року нейтралізували майже чотири тисячі кібератак, здійснених російськими хакерами на електронні системи центральних органів влади та критичної інфраструктури.
Фото: EPA/UPG