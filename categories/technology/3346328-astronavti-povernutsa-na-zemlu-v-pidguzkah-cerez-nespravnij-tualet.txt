Астронавти, які в неділю залишать Міжнародну космічну станцію, по дорозі додому користуватимуться підгузками через зламаний туалет у капсулі.

Про це передає Укрінформ з посиланням на АР.
«Космічний політ сповнений безлічі маленьких проблем, - сказала астронавтка НАСА Меган Макартур під час пресконференції з орбіти. - Це всього лише одна з тих, з якими ми стикалися й вирішували під час виконання нашої місії. Так що ми не надто переймаємося цим».
Вона та троє інших членів екіпажу проведуть у капсулі SpaceX 20 годин - від моменту закриття люків до запланованого на ранок понеділка спуску на воду.
За словами астронавтів, коли вони зняли панелі у своїй капсулі SpaceX, то виявили калюжі сечі. Вперше проблема проявилася ще у вересні. Компанія SpaceX полагодила туалет перед запуском, однак вже на орбіті туалет був визнаний непридатним для використання.
Французький астронавт Тома Песке, який повернеться на землю разом із Макартур, сказав журналістам, що останні шість місяців були напруженими. Астронавти провели серію виходів у відкритий космос для модернізації енергосистеми станції, мали кілька нештатних ситуацій, пов’язаних із ненавмисним запуском двигунів російських кораблів, пристикованих до МКС.
Астронавти розповіли, що вперше виростили в космосі перець чилі. Минулого тижня спробували свій урожай, додавши шматочки зеленого й червоного перцю до такос.
Разом з Макартур і Песке на Землю повертаються астронавт НАСА Шейн Кімбро та японський астронавт Акіхіко Хосіде. Компанія SpaceX відправила їх на космічну станцію 23 квітня. Їхня капсула розрахована максимум на 210 днів перебування в космосі.
Після їхнього відльоту на МКС залишаться один американець і двоє росіян.
Фото: Twitter / SpaceX