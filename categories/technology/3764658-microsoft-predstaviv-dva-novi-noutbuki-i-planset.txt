Американська компанія Microsoft презентувала два нові ноутбуки Surface Laptop Studio 2 та Surface Laptop Go 3, а також новий планшет Surface Go 4.

Як передає Укрінформ, про це повідомляє CNBC.
Surface Laptop Studio 2 має 36,6-сантиметровий екран. У середині вбудований процесор Intel Core 13-го покоління. Оперативна пам'ять дорівнює 64 Гб.

Surface Laptop Studio 2 Фото: Microsoft

Тривалість роботи ноутбука на одній зарядці становить близько 16 годин. Його вартість - від 1 999 доларів США.
Натомість Surface Laptop Go 3 має 31,5-сантиметровий екран. У середині пристрою вбудований процесор Intel 12-го покоління. Користувачі зможуть обрати розмір оперативної пам'яті до 16 Гб.

Surface Laptop Go 3 Фото: Microsoft

Тривалість автономної роботи ноутбука становить близько 15 годин. Його вартість стартує від 799 доларів США.
Також компанія представила новий планшет Surface Go 4 для бізнесу.

Surface Go 4 Фото: Microsoft

Він оснащений процесором Intel N200. Surface Go 4 також має 26,7-сантиметровий сенсорний дисплей і підтримує 12,5 годин автономної роботи, що є збільшенням порівняно з 11 годинами автономної роботи його попередника Surface Go 3. Його ціна - $579.
Серед інших цікавинок компанії: операційна система Windows 11 отримає наступне велике оновлення 26 вересня. Оновлення буде заповнено новими функціями, включаючи новий Windows Copilot на базі штучного інтелекту.
Як повідомляв Укрінформ, американський розробник Microsoft припинить продовжувати ліцензії на програмне забезпечення російським компаніям після 30 вересня.