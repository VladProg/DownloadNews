Японський автовиробник Toyota заявив, що оббивка сидінь у деяких їхніх нових моделях автомобілів буде виготовлена з матеріалу, отриманого з переробки пластикових пляшок.

Про це повідомляє Nhk, передає Укрінформ.
Пластикові пляшки, зібрані головним офісом Toyota, будуть подрібнені та перетворені на нитки для плетіння оббивки. Всього на оббивку для одного автомобіля потрібна 21 пляшка.
Новий матеріал буде використовуватися в декількох повнопривідних моделях Toyota, які будуть випущені в наступному році в Японії і за кордоном.
Компанія Toyota заявила, що хоче застосовувати більше повторно використовуваних матеріалів, щоб досягти своєї мети щодо вуглецевої нейтральності до 2050-го року.
Як повідомляв Укрінформ, одна з великих японських хімічних компаній Mitsubishi Chemical планує використовувати пластикові відходи як сировину для своєї хімічної продукції замість продуктів переробки нафти.