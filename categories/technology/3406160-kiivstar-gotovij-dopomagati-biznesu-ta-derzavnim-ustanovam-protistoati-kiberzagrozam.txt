Національний телеком-оператор «Київстар» пропонує бізнесу і державним установам систему сервісів з кіберзахисту, зважаючи на збільшення кількості кібератак, що останнім часом мали місце в Україні.

Про це повідомили Укрінформу в пресслужбі оператора.
«На фоні збільшення кількості кібератак, з якими все частіше стикаються компанії та держорганізації по всій Україні, Київстар постійно розширює перелік рішень, які захищають IT-інфраструктури, ресурси та сервіси клієнтів від дій кіберзлочинців. За рік у Київстар блокується до 700 мільйонів мережевих спроб-атак периметру, більше 4-х мільйонів атак на вебсайти та вебаплікації, а також більше 250 DDoS-атак. Спираючись на власний досвід і розуміючи важливість забезпечення безперебійності роботи бізнесу, Київстар формує цілу екосистему сервісів з кіберзахисту, якими можуть користуватися і клієнти», - йдеться у повідомленні.
Зокрема, компанія з квітня 2021 року пропонує сервіс комплексного захисту AntiDDoS, який відстежує та автоматично блокує кібератаки, спрямовані на обмеження доступу до IT-систем чи ресурсів компаній. В основі сервісу – рішення FortiDDoS від розробника Fortinet, яке Київстар використовує для захисту власних систем. Зазначається, що AntiDDoS працює в інтернет-мережі Київстар. Після підключення система протягом 14-30 днів вивчає структуру трафіку, що надходить з інтернету до підмереж (ресурсів) компанії, після чого далі відстежує все в автоматичному режимі і в разі виявлення відхилень від легітимного трафіку переспрямовує його на очищення. Лише після цього він повертається до клієнта.
Також Київстар пропонує рішення для комплексного захисту від кіберзагроз, до якого увійшли інструменти, розроблені провідними постачальниками рішень у сфері інформаційного захисту, – Fortinet і Barracuda. За інформацією компанії, їх можна використовувати як комплексом, так і окремими сервісами, а також поєднувати з рішеннями, які вже встановлені в клієнтів. Фунціонал інструментів для кіберзахисту дозволяє організувати захист корпоративної пошти (Email Security) від шкідливого програмного забезпечення, фішингових атак, спаму та інших кіберзагроз, захист від різнорівневих атак, фільтрацію корпоративного трафіку (Next Generation Firewall) та захист вебдодатків (Web Application Firewall (WAF)) від шкідливого трафіку з інтернету. Крім цього, вказані інструменти передбачають захист корпоративної мережі (Network Access Control (NAC)) від неавторизованих користувачів і зловмисників та захист кінцевих точок (Endpoint Security) ІТ-інфраструктури компанії (серверів, ПК, ноутбуків, смартфонів) від відомих і невідомих атак.
При цьому у компанії наголосили, що розуміють важливість збереження й відновлення даних, з якими працюють клієнти, елементів їхньої інфраструктури та сервісів. Тому оператор радить використовувати також можливості хмарних рішень, які допомагають зберігати, резервувати та поновлювати дані з хмарних ресурсів в разі аварії, кібератаки чи іншої кризової ситуації. Зокрема, можна скористатися можливостями платформи Azure та резервним копіюванням даних з Azure Backup, щоб убезпечитися від втрати важливої інформації. Налаштувати збереження та резервне копіювання навіть чутливих даних можна за допомогою маскування або деперсоналізації, що особливо важливо для банківських структур.
Як повідомляв Укрінформ, 15 лютого DDoS-атак зазнали сайти Міністерства оборони і Збройних сил України. Були також зафіксовані перебої в роботі вебсервісів державних Ощадбанку і ПриватБанку.
За цим фактом Нацполіція відкрила кримінальне провадження за статтями 361 (несанкціоноване втручання в роботу автоматизованих систем) та 363-1 (умисне масове розповсюдження повідомлень електрозв'язку, що призвело до порушення роботи автоматизованих систем) Кримінального кодексу України.
В СБУ вважають, що за цими кібератаками стоять іноземні спецслужби.
Фото з відкритих джерел