В Україні 15 - 22 березня зафіксували 60 кібератак на критичну інформаційну інфраструктуру.

Як передає Укрінформ, про це повідомляє Державна служба спеціального зв’язку та захисту інформації України у Телеграмі.
"Загалом протягом 15 – 22 березня Урядова команда реагування на комп'ютерні надзвичайні події CERT-UA зафіксувала 60 кібератак", - йдеться у повідомленні.
Зазначається, що кібервійна є складовою війни росії проти України і рф продовжує здійснювати кібератаки на критичну інформаційну інфраструктуру та державні організації України.
"Кількість атак зростає, проте більшість із них – безуспішні. Навіть ті, які досягають успіху, майже не впливають на роботу критичної інформаційної інфраструктури. Проте ми не спостерігаємо таких серйозних активностей, які були на початку року", – прокоментував заступник голови Держспецзв'язку Віктор Жора.
Як повідомлялося, Урядова команда реагування на комп’ютерні надзвичайні події України CERT-UA при Держспецзв'язку попередила про кібератаку на державні організації України з використанням шкідливої програми Cobalt Strike Beacon.
Державний центр кіберзахисту Держспецзв'язку та Урядова команда реагування на комп'ютерні надзвичайні події CERT-UA допоможуть створити ешелоновані системи кіберзахисту ІТ-інфраструктур для установ та організацій усіх форм власності.