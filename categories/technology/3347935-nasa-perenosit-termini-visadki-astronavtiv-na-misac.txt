Американське космічне агентство NASA переносить плани висадки астронавтів на Місяці принаймні на 2025 рік через ускладнення технічного характеру, а також затримки у зв’язку із недавнім судовим процесом.

Про це заявив у вівторок під час телефонної конференції керівник NASA Білл Нельсон, передає власний кореспондент Укрінформу.
«Мета, заявлена за адміністрації Трампа щодо висадки людей у 2024 році, не була обґрунтована технічними спроможностями», – заявив Нельсон.
Крім того, за його словами, важливим чинником, що вплинув на затримку, став судовий розгляд правомірності передачі контракту компанії SpaceX на створення місячного посадкового модулю.
«Ми втратили майже сім місяців в судовому процесі, і це вочевидь вплинуло на те, що посадка людини (на Місяць – ред.) відбудеться не раніше 2025 року», – зазначив керівник NASA.
Він також зауважив, що це розігріє гонку між США й Китаєм щодо висадки й постійного базування людей на Місяці, оскільки КНР навпаки нарощує темпи своєї місячної програми.
«Однак, як би там не було, ми збираємося діяти настільки агресивно, наскільки зможемо – у безпечний і технічно можливий спосіб – щоби перемогти конкурентів у висадці на Місяці», - наголосив Нельсон.
Як повідомлялося, компанія Blue Origin минулого тижня програла судовий позов до NASA у спробі поборотися за контракт щодо створення модулю для посадки на Місяці.