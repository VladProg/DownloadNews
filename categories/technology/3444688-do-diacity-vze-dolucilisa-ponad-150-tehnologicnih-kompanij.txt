До податкової та правової системи для технологічного бізнесу "Дія.City" вже приєдналися понад 150 українських та іноземних ІТ-компаній.

Як передає Укрінформ, про це віцепрем'єр-міністр – міністр цифрової трансформації Михайло Федоров написав у Телеграмі.
"Дія.City продовжує приймати резидентів. Сьогодні це вже більше 150 міжнародних та українських компаній", - йдеться в повідомленні.
За словами Федорова, за останні два тижні статус резидентів отримали: Luxoft — глобальна компанія, яка створює високотехнологічні рішення для бізнесу; PandaDoc — стартап-єдинорог, що створює продукт для автоматизації документообігу та відслідковування торгової документації; MEGOGO — міжнародний медіасервіс для перегляду телебачення, кіно, спортивних трансляцій, прослуховування аудіо; Axdraft — SaaS-платформа для автоматизації юридичних документів, яка охоплює весь життєвий цикл контракту; ISSP — міжнародна спеціалізована компанія з кібербезпеки, що з 2008 року надає повний спектр послуг із захисту інформації та інформаційних систем; Netcracker — ключовий гравець на світовому ринку OSS/BSS, цифровізації, віртуалізації та керованих послуг для постачальників телекомунікацій; Snap Inc. — міжнародна компанія-розробник, що створила Snapchat та інші популярні сервіси. У 2019 році компанія придбала український стартап AI Factory з офісами в Україні за $166 млн.
Як повідомлялося, з 8 лютого в Україні працює спеціальний правовий режим "Дія.City", розроблений для розвитку IT-галузі.