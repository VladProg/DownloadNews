В інжиніринговій школі Noosphere, що діє на базі Поліського національного університету в Житомирі, розробили проєкт KiDesk, що перетворює звичайну стіну в багатофункціональну панель.

Про це кореспондентові Укрінформу розповіла керівниця лабораторії «Інжинірингова школа Noosphere» у Житомирі Катерина Молодецька.
«Ми розпочали роботу над проєктом KiDesk взимку 2022 року, але через події в Україні довелося його відкласти. Ідея цього проєкту виникла в рамках нашої роботи, пов’язаної зі створенням інтерактивних експонатів, цікавих дітям, коли вони можуть взаємодіяти з поверхнями та зображеннями. Тому ми вирішили розробити таку інтерактивну стіну, яка перетворює звичайну стіну в багатофункціональну сенсорну модель», - зазначила Молодецька.


За її словами, проєкт KiDesk розробили студенти Поліського національного університету Максим Поліщук та Василь Сус. Вони самостійно реалізовували технічну (складається з камери глибинного зору і комп’ютера з проєктором, що поєднуються між собою) та програмну частину (панель управління всіма режимами).



Зокрема на таку стіну виводять інформацію про будову сонячної системи, а рухом руки можна обрати будь-яку з планет, збільшивши зображення, та змінити швидкість її обертання. Серед режимів є можливість керувати літаком, який рухається до своєї цілі через перешкоди, виводити блискавку та проводити рукою по квітучому дереву, за рухом якої опадають пелюстки квітів.
«Це не єдина такого типу розробка на ринку і ми не претендуємо на створення новітніх технологій. Утім ми намагалися створити нові режими, а також розробили унікальну панель управління та покращили якість взаємодії самого користувача із зображенням», - зауважила керівниця лабораторії.
Молодецька додала, що така розробка цікава школярам, адже дає можливість взаємодіяти із зображенням, пізнавати природу та різні процеси.
Проєктом KiDesk вже зацікавився Дніпровський планетарій. Тому розробники програми зараз працюють над збільшенням кількості сценаріїв, пов’язаних із дослідженням космосу, аби відвідувачі планетарію могли скористатися цією розробкою.
Як повідомляв Укрінформ, в інжиніринговій школі при Поліському національному університеті у Житомирі розробили мобільний додаток MobileAR, що дозволяє візуалізувати у 3D-форматі планети сонячної системи.