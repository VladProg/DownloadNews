Іран має намір наприкінці цього року за сприяння росії вивести на орбіту два супутники власної розробки.

Як повідомляє Укрінформ, про це пише Сіньхуа із посиланням на місцеві ЗМІ.



“Ковсар” та “Ходход”, зібрані об’єднанням іранських наукових компаній, мають бути виведені на орбіту на висоту 500 км від поверхні Землі іноземним транспортним засобом”, - йдеться у матеріалі.

Зазначається, що попередня планова дата запуску, якому має посприяти росія, - грудень цього року.
“Ковсар - супутник спостереження із роздільною здатністю 3,5 метри на піксель, який можна використовувати для сільськогосподарського призначення, геодезії та демаркації. Термін служби супутника на орбіті - два роки. Супутник “Ходход” має використання у галузі Інтернету речей, а також агропромисловості, транспорту та кризового менеджменту”, - стверджує Сіньхуа.

Агентство додає, що контракт на запуск обох супутників вже було укладено.

За даними іранських ЗМІ, “Ковсар” після двох років розробки наразі перебуває на етапі випробувань та остаточного збирання.