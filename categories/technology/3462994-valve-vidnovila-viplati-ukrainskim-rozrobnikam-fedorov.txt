Корпорація Valve, яка є власницею відомої ігрової онлайн-платформи Steam, відновила виплати українським розробникам відеоігор.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Valve відновила виплати українським розробникам. У відповідь на мій лист компанія повідомила про налагодження системи отримання необхідної інформації про банк-посередник від наших українських партнерів та включення її в платіжну систему", - написав міністр.
Він зазначив, що раніше онлайн-платформа цифрового розповсюдження комп’ютерних ігор та програм Steam, яка належить корпорації, оголосила про призупинення всіх платежів розробникам не лише із росії, білорусі, а й з України.
За словами Федорова, жодна інша платформа цифрової дистрибуції не зупиняла виплат українським користувачам від початку війни. Внаслідок дій Valve розробники відеоігор з України залишалися без доходів, які особливо важливі зараз.
Як повідомлялося, студія Rovio, яка створила франшизу Angry Birds, оголосила про призупинення своєї діяльності на території росії та білорусі. Ігри компанії вже знято з продажів у Google Play та App Store. Внутрішньоігрові покупки теж відключені. Майбутні оновлення не будуть доступні в росії та білорусі.
Раніше всі свої ігри, зокрема Brawl Stars, з магазинів застосунків у росії та білорусі видалила компанія Supercell. Мобільна версія Minecraft також стала недоступною у рф.
Як повідомляв Укрінформ, Apple Pay у росії більше недоступний, водночас компанія Sony зупинила роботу PlayStation Store, а також припиняє постачання до рф консолей. Крім того, минулого тижня про блокування продажів своїх ігор і контенту в росії та білорусі повідомили CD Projekt, розробник гри Cyberpunk 2077, Electronic Arts та низка інших розробників.