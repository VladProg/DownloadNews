Компанія Avast повністю припинила постачання всіх продуктів до росії та білорусі.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров у Телеграмі.
"Avast зупиняє роботу в Росії. Компанія повністю припинила постачання всіх продуктів до Росії та Білорусі, а також зупинила всі операції з маркетингу та продажу", - написав він.
Федоров зазначив, що основний продукт компанії Avast - це популярна антивірусна програма для комп‘ютерів, планшетів та смартфонів.
Як повідомляв Укрінформ, Європейський Союз та низка інших країн, зокрема США, Канада, Австралія, запровадили проти росії санкції через війну в Україні. Багато компаній оголосили про припинення роботи в рф та вихід із проєктів з російськими партнерами.
Як повідомлялося, 24 лютого президент рф володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.