Міністерство цифрової трансформації та американська транснаціональна корпорація Cisco підписали меморандум про співпрацю в напрямку цифровізації та освіти.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Україна долучається до глобальної програми Cisco Country Digital Acceleration (CDA), яка працює в 48 країнах. Ціль програми – допомогти створити нові робочі місця, підвищити рівень ВВП та використовувати більше інновацій у державному та приватному секторах. Разом працюватимемо над інноваційною стратегією України. Розвиватимемо платформу Дія.Освіта та ще багато освітніх і цифрових проєктів», - зазначив міністр.

Федоров уточнив, що Cisco надасть контент для освітніх серіалів у сфері ІТ на Дія.Освіта, 1600 маршрутизаторів з точками доступу Wi-Fi і 1000 вебкамер для шкіл, а також поділиться інструментом Cisco Talent Bridge Matching Engine, який допоможе HR-фахівцям швидше шукати спеціалістів, а студентам – нову роботу.
Крім цього, заступники із цифрової трансформації в державних органах зможуть відвідувати офіси Cisco в різних країнах, щоб вдосконалити навички у сфері технологій та дізнаватися про світові тренди цифровізації.
Як повідомлялось, Мінцифри, Держспецзв'язку та Міністерство цифровізації Японії вперше уклали тристоронній меморандум, який є початком цифрового співробітництва між країнами.