У травні 2023 року обсяг експорту ІТ-послуг з України становив $590 мільйонів, що на 9,5% більше, ніж у квітні.

Про це повідомляє Львівський ІТ-кластер, спираючись на дані НБУ, передає Укрінформ.
«Травень став більш успішним для експорту ІТ-послуг, аніж попередній місяць. Показник зріс на 9,5% та склав $590 млн», - йдеться в повідомленні.
За інформацією компанії, водночас ці показники на 1,8%, або ж на $11 млн менші порівняно з травнем минулого року.
Загалом за 5 місяців цього року обсяг експорту ІТ-послуг становив $2,8 млрд, на 12% менше, ніж в аналогічний період у 2022. Різниця за періодами у доларовому еквіваленті становить $374 мільйони.
За словами генерального директора Львівського ІТ-кластера Степана Веселевського, за умови збереження тенденції галузь має шанси закінчити 2023 рік з таким же показником по виручці, як і у 2022 році – на рівні $7,3 млрд.
Як повідомлялося, експорт IT-послуг з України у січні-березні 2023 року становив $1,68 мільярда, що на 16% менше за показник аналогічного періоду 2022 року.