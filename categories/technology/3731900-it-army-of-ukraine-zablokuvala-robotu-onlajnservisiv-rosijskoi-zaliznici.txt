IT Army Of Ukraine спричинила перебої у роботі онлайн-сервісів Російської залізниці (РЖД). В результаті покупка квитків онлайн через вебсайт або мобільну програму РЖД стала тимчасово неможливою.

Про це повідомляє Укрінформ із посиланням на IT Army Of Ukraine у Телеграмі.
«Чуєте? Щось поїзди на російських болотах більше не гудуть. Квиток тепер купити як? Ніяк, бо офлайн-каси, схоже, теж впали в ступор. Держава-терорист без зупинок прямує до станції «Хаос», - йдеться в повідомленні спільноти IT-фахівців з усього світу, які об'єдналися після початку повномасштабного вторгнення та здійснюють атаки на ресурси та сервіси країни-ворога.
Уточнюється, що операцію підтвердили звіти з кількох російських новинних ресурсів, включаючи PROFILE.RU, Ізвестія, ІА Регнум та 161.RU. Ці джерела повідомили, що онлайн-сервіси РЖД зазнали масової кібератаки, що спричинила значні незручності для користувачів.
IT Army Of Ukraine - це найпотужніша спільнота IT-фахівців в Україні, яка спрямовує свою діяльність на виснаження економіки країни-агресора, створення перешкод роботі важливих фінансових, інфраструктурних, державних сервісів та діяльності великих платників податків, блокування ворожої пропаганди да донесення правдивої інформації про війну.