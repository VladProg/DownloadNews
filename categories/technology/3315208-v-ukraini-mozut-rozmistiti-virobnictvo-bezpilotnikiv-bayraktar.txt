Міністр оборони України Андрій Таран зустрівся із представниками турецької компанії Baykar Makina та обговорив можливості розміщення виробництва турецьких безпілотних комплексів на території України.

Як передає Укрінформ, про це повідомляє пресслужба Міноборони.

«Міністр оборони України Андрій Таран провів зустріч із Халуком Байрактаром - Генеральним директором турецької компанії Baykar Makina, яка здійснює виробництво безпілотних літальних апаратів Bayraktar TB2 для України. Під час заходу було обговорено хід виробництва комплексів на замовлення української сторони та можливості прискорення виконання раніше досягнутих домовленостей. Крім того, розглянуто можливість та перспективи розміщення виробництва турецьких безпілотних комплексів на території України», - йдеться в повідомленні.





У пресслужбі нагадали, що 14 грудня 2020 року міністр оборони Андрій Таран підписав угоди з турецькими компаніями про передачу технологій та виробництво корветів і ударних безпілотних авіаційних комплексів для потреб Збройних Сил України. Підписання відбулось у рамках візиту турецької делегації на чолі з Президентом Директорату оборонної промисловості Турецької Республіки Ісмаїлом Деміром.