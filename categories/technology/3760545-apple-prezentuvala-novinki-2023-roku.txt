Компанія Apple у середу свою нову продукцію, у тому числі смартгодинники, оновлені навушники AirPods Pro 2-го покоління, а також очікувану лінійку смартфонів iPhone та iPhone Pro 15-ї серії.

Офіційна презентація Apple відбулася в онлайн-форматі, передає Укрінформ.
Першим оновленим продуктом «яблучної» компанії був показаний годинник Apple Watch Series 9. Оновлена версія отримала кілька інновацій. Головні зміни - удвічі яскравіший дисплей та оновлений процесор, який працює на 30% швидше за попередню версію. Годинник також має суттєво покращену функцію пошуку, яка дозволить легше знаходити його у разі втрати. Ціна новинки стартуватиме від 399 доларів.

Було презентовано й нове покоління флагманського годинника Apple Watch Ultra 2, призначеного для тих, хто займається екстремальними видами спорту або працює у складних умовах. Зовні новинка практично не відрізняється від попередника, однак отримала покращений спортивний функціонал й здатна довше працювати на одному заряді. Ціна годинника, який надійде у продаж в США 22 вересня, становить 799 дол.
Власники як нових годинників, так і пристроїв попереднього покоління з 18 вересня зможуть завантажити нове програмне забезпечення Watch OS 10, яке стане наймасштабнішим оновленням “прошивки” з часу виходу першого Apple Watch. Софт матиме новий дизайн, дозволить користувачам налаштовувати віджети під власні потреби й використовуватиме машинне навчання, аби прогнозувати, які саме додатки власник потребуватиме у певні період дня.
Наступним оновленим виробом, представленим Apple, стали бездротові навушники AirPods Pro другого покоління. Їхня єдина відмінність від моделі попереднього покоління полягає у заміні зарядного роз’єму Lightning на стандартизований USB-C. Також тепер навушники можна буде заряджати безпосередньо від iPhone.
Представлення очікуваної оновленої лінійки iPhone «яблучна» компанія традиційно залишила на завершення презентації.
Як менші за розмірами iPhone 15, так і більші iPhone 15 Plus зазнали вдосконалень та отримали нові можливості, хоча зовні майже не відрізняються від відповідних моделей попереднього покоління. Найбільш разюча зміна - новий зарядний порт USB-C, який, як і у випадку AirPods Pro, замінив Lightning. Обидві новинки мають удвічі яскравіші за попередників екрани та покращені камери. Сенсор головної камери тепер матиме вражаючі 48 млн пікселів, у порівнянні із 12 млн пікселів у iPhone 14. Смартфони також мають збільшені батареї та потужніший процесор. Ціна на iPhone 15 у Сполучених Штатах стартуватиме від $799.
Родзинкою презентації, яку Apple залишила наостанок, стало представлення нових флагманських iPhone 15 Pro і iPhone 15 Pro Max, які традиційно отримують більше інноваційних функцій. Корпуси обох телефонів повністю виготовлені із титану, а роботу підтримує процесор А17, обчислювальна здатність якого близька до деяких флагманських комп’ютерів. Обидва телефони також мають роз’єм USB-C, але можуть використовувати його не лише для зарядки, а й для передачі даних на швидкості до 10 Гбіт\сек, що значно пришвидшить передачу з телефону відео й фото.
Інженери Apple замінили перемикач беззвучного режиму на лівій боковій панелі пристроїв клавішею, яку можна налаштувати для виконання різних функцій: відкриття камери, увімкнення ліхтарика, запуску ярликів тощо.
Усі нові смартфони Apple також отримають нову функцію допомоги водіям у разі надзвичайної події, яка є розширенням системи «Emergency SOS via Satellite», оголошеної минулого року. Доступна поки лише у США, функція дозволить власникам надсилати запит на різноманітну допомогу у разі технічної проблеми з автомобілем.
Попередньо замовити iPhone 15 Pro можна буде вже 15 вересня, втім у продаж вони почнуть надходити з 22 вересня. Ціна на новинки коливатиметься від $999 за версію 6,1 дюйма за діагоналлю та від $1199 за 6,7-дюймову версію. Прикметно, що минулого року ціна флагманської 6,7 дюймової моделі становила 1099 дол. Окрім пристроїв, Apple оголосив також про розгортання з 18 вересня нового програмного забезпечення iOS17, яке запровадить кілька нових функцій, покращить роботу автокорекції та бездротової передачі даних. Також новий режим перетворить iPhone у нічний годинник під час сну.