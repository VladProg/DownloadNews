Співробітники лондонської мерії більше не матимуть TikTok на своїх пристроях у зв’язку з останньою накладеною забороною на додаток з міркувань безпеки.

Як передає Укрінформ, про це повідомляє Independent.
Адміністрація Великого Лондона (GLA) заявила у суботу, що обмеження було застосовано у зв’язку з надзвичайно серйозним ставленням до інформаційної безпеки.
Раніше повідомлялося, що обидві палати парламенту Великої Британії ухвалили рішення про заборону TikTok із міркувань безпеки.
Також у Великій Британії заборонили використання китайського застосунку на робочих телефонах міністрів та державних службовців.
TikTok заборонили на офіційних пристроях й у США, Канаді, Бельгії, Індії, Данії, Чехії та Новій Зеландії. Введення аналогічної заборони заплановане і в Нідерландах.
TikTok рішуче заперечує звинувачення у передачі даних користувачів китайському уряду.