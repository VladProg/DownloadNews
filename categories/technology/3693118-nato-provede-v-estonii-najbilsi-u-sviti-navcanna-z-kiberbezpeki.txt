Центр НАТО зі співробітництва у сфері кібербезпеки (CCDCOE), який працює в Таллінні, 18-21 квітня проведе найбільші у світі з навчання з кіберзахисту Locked Shields 2023, у них візьмуть участь приблизно 3 000 осіб.

Про це повідомляє телерадіомовник ERR, передає Укрінформ.
Учасники навчань розв'язуватимуть реальні завдання у сфері кібербезпеки, як-от протидія атакам на електромережі, підвищення спроможності мереж до захисту, ухвалення тактичних і стратегічних рішень у критичній ситуації.
«Жодні інші навчання з кіберзахисту не можуть запропонувати такий конкретний і детальний досвід, як Locked Shields. 24 команди з усього світу повинні будуть підтримувати життя в критично важливій інфраструктурі та ІТ-системах», - сказав директор CCDCOE Март Ноорма.
За його словами, організатори готували навчання протягом семи місяців і створили понад 5500 віртуальних систем.
Цього року в навчаннях крім країн учасниць CCDCOE NATO візьмуть участь групи із 38 країн.
Об'єднаний центр передових технологій з кібероборони НАТО (Cooperative Cyber Defence Centre of Excellence, NATO CCDCOE) — один із центрів передового досвіду НАТО. Він забезпечує боротьбу з кібератаками й кіберзахист інформаційних систем, а також навчання та підготовку фахівців з кіберзахисту НАТО. З часу заснування 2008 року базується у Таллінні.
У березні 2022 року Україні був наданий статус країни-учасниці CCDCOE NATO.