Українські розробники відеоігор запустили благодійну NFT-колекцію Avatars for Ukraine, кошти від продажу якої надійдуть на медичну допомогу українським військовим.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
“Навіть в умовах війни Україна залишається країною з потужним розвитком технологічних інновацій. Зростає кількість NFT-проєктів, які створюють нові колаборації, щоб залучити кошти на підтримку України”, - зазначив Федоров.

Так, цього разу українські розробники відеоігор Rainbow Six, Warframe, S.T.A.L.K.E.R., Asphalt разом із цифровими художниками за підтримки Мінцифри запустили благодійну NFT-колекцію Avatars for Ukraine.
За його словами, 70 “приголомшливих” цифрових творів мистецтва, які уособлюють справжню відвагу та незламність українців, будуть представлені на офіційній сторінці проєкту avatarsforukraine.com.
Очільник Мінцифри повідомив, що аукціон з продажу колекції розпочнеться 19 травня на платформі NFT-музею MetaHistory, який вже зібрав 260 ETH/ 720 тисяч доларів для України.
“Всі зібрані кошти від продажу NFT-колекції надійдуть до криптофонду Aid For Ukraine на медичну допомогу захисникам України”, - заявив Федоров.
Як повідомляв Укрінформ, 11 травня віцепрем'єр-міністр - міністр цифрової трансформації Михайло Федоров заявив про придбання п'яти тисяч протигазів для прикордонників і Збройних сил України. Захисне обладнання виготовлено в Ізраїлі та придбане за кошти криптофонду Aid For Ukraine.