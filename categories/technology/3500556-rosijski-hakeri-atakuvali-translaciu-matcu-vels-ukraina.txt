Сьогодні, 5 червня, під час трансляції матчу плей-оф відбору на Чемпіонат світу, невідомі здійснили хакерську атаку на українську ОТТ-платворму Oll.tv, яка транслювала поєдинок України та Вельсу.

Як передає Детектор Медіа, замість матчу збірних в ефірі сервісу з’явився російськомовний канал IZ.TV, повідомляє Укрінформ.
Як поінформували на сторінці сервісу у Фейсбуці, атаку здійснили російські хакери.
«Заздрісна русня намагається зіпсувати глядачам перегляд матчу Збірної за вихід до ЧС-2022. Докладаємо максимальних зусиль для нейтралізації кібератаки», — написали на офіційній сторінці Oll.tv.
В ефірі телеканалу «Індиго», який теж показує матч, трансляція відбулася без перебою.
Коментатор футбольного матчу Віктор Вацко в ефірі телеканалу також повідомив про те, що на ОТТ-сервіс здійснили атаку російські хакери. «Не знаю, чи дивиться це зараз хтось, чи ні. Не знаю, чи є ми в ефірі, але буду продовжувати свою роботу. Горіть в пеклі, російські виродки», — сказав він.
Як повідомляв Укрінформ, національній збірній України не вдалося пробитися на чемпіонат світу-2022 з футболу. У фіналі плей-офф кваліфікації ЧС-2022 підопічні Олександра Петракова поступилися в гостях команді Вельсу з рахунком 0:1