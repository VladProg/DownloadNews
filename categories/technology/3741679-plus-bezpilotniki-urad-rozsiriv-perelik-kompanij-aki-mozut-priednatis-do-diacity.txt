Резидентами податкового простору Дія.City тепер можуть стати компанії, які фокусують свою діяльність на виробництві безпілотників, відповідають за їх технічне обслуговування, а також надають послуги з навчання керування такими засобами.

Про це у Телеграмі повідомив постійний представник Кабміну у Верховній Раді Тарас Мельничук, передає Укрінформ.
«Внесено зміни до переліку видів діяльності, здійснення яких стимулюється шляхом створення правового режиму Дія.City. Надано можливість компаніям, основні види діяльності яких передбачають проєктування, виробництво безпілотних повітряних суден та/або безпілотних водних суден (апаратів) та/або безпілотних наземних транспортних засобів мати можливість набути резидентство Дія.City», - зазначив Мельничук.
Крім них, резидентами можуть стати компанії, що займаються виробництвом комплектувальних виробів до зазначених суден та засобів, їх технічним обслуговуванням/ремонтом, а також надають послуги з навчання керування такими суднами і засобами (відпрацювання польотних та інших завдань, навичок маскування).
Як повідомлялося, з 8 лютого 2022 року в Україні працює спеціальний правовий режим Дія.City, розроблений для розвитку IT-галузі. За понад рік роботи до нього вже приєднались 565 технологічних компаній.