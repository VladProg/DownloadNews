Російська автоматична міжпланетна станція «Луна-25» припинила своє існування внаслідок зіткнення з поверхнею Місяця.

Як передає Укрінформ, про це повідомляє пресслужба Роскосмосу.
«19 серпня відповідно до програми польоту «Луна-25» було передбачено видачу імпульсу для формування його передпосадкової еліптичної орбіти. Близько 14:57 години зв'язок із «Луна-25» перервався. Реалізовані 19 та 20 серпня заходи щодо пошуку апарату та входження з ним у зв'язок результатів не дали. За результатами попереднього аналізу, у зв'язку з відхиленням фактичних параметрів імпульсу від розрахункових апарат перейшов на нерозрахункову орбіту і припинив своє існування в результаті зіткнення з поверхнею Місяця», - заявили у відомстві.
У Роскосмоcі додали, що з'ясовувати причини втрати «Луна-25» буде спеціально сформована міжвідомча комісія.
Як повідомляв Укрінформ, учора в Роскосмосі заявили, що під час переходу автоматичної станції «Луна-25» на передпосадкову орбіту сталася позаштатна ситуація.
Автоматична станція «Луна-25» - перша в сучасній історії Росії місячна місія. Попередня станція «Луна-24» була запущена у 1976 році СРСР. «Луна-25» 19 серпня почала переходити на передпосадкову орбіту.