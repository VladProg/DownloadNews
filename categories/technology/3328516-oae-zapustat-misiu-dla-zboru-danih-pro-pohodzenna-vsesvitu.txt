Влада Об’єднаних Арабських Еміратів планує у 2028 році запустити місію на астероїд, який розташований між Марсом і Юпітером, з метою збору даних про походження Всесвіту.

Як передає Укрінформ, про це повідомляє Al Jazeera.
Очікується, що космічний корабель приземлиться на самому астероїді вже у 2033 році, подолавши відстань близько 3,6 мільярда кілометрів з моменту його запуску.
Зазначається, що апарату потрібно буде спочатку пролетіти навколо Венери, а потім і Землі, щоб набрати достатню швидкість для досягнення астероїда, який знаходиться на відстані 560 мільйонів кілометрів від нашої планети.
За даними NASA, нині близько 1,1 мільйона відомих астероїдів циркулюють у Сонячній системі. Більшість обертається навколо Сонця в зоні між Марсом і Юпітером, на яку спрямована запланована місія ОАЕ.
На сьогодні лише Євросоюз, Японія та Сполучені Штати змогли посадити свою космічну місію на астероїдах між Марсом і Юпітером.
Як повідомляв Укрінформ, зонд «Надія» (араб. - Al Amal або англ. - Hope) Об’єднаних Арабських Еміратів у рамках першої міжпланетної арабської місії у вівторок, 9 лютого 2021 року, досягнув орбіти Марса.