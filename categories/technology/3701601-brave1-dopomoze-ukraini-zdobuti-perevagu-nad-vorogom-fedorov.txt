Кластер Brave1 – це платформа для об'єднання державних та приватних ініціатив з розробки інноваційних рішень в інтересах сил оборони і безпеки, що допоможе Україні здобути технологічну перевагу над ворогом і наблизить перемогу.

На цьому в інтерв’ю Укрінформу наголосив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров.
«Brave1 – це міжгалузевий проєкт – спільна ініціатива Міністерства оборони, Генерального Штабу ЗСУ, Ради національної безпеки і оборони, Мінцифри, Міністерства стратегічних галузей та Міністерства економіки. Його мета – стимулювання та підтримка розвитку компаній, які працюють у напрямку оборонних технологій. <...> Роботу над його створенням ми почали ще до повномасштабного вторгнення, але суттєво наростили свої зусилля на його запуску протягом останніх 6-7 місяців», - зазначив міністр.
За його словами, для індустрії кластер пропонує організаційне та експертне супроводження розробок, а також доступ до акселераторів та інкубаторів. Йдеться про системну роботу над удосконаленням розробок, підвищення обізнаності в питаннях масштабування бізнесу, формування цінності для інвесторів, менторство.
Крім цього, розробники матимуть доступ до науково-дослідного (R&D resource) центру, який допомагатиме з необхідними компонентами, випробуваннями, устаткуванням, інформацією.
Федоров уточнив, що вже створено спеціальний сайт, де розробники (як окремі люди, так і компанії) зможуть зареєструватись та поділитись інформацію про власну ідею чи напрацювання. Після цього експерти оцінюють дані та вирішують про надання безповоротного гранту від Фонду розвитку інновацій та іншої ресурсної допомоги.
Через сайт розробники, які вже мають проєкти, можуть отримати експертизу чи відповіді на конкретні запитання.
Водночас до платформи матимуть доступ Міноборони, Генштаб, РНБО, Мінстратегпром та Мінекономіки. Ключові експерти зможуть підхоплювали важливі проєкти та допомагати з їх реалізацією. Також відбуватимуться офлайн-конференції за участі військових представників, де буде можливість презентувати свої ідеї та розробки.
Наразі початковий бюджет для реалізації проєкту становить 50 млн грн, додав Федоров.
«Цих коштів нам вистачить для першочергових грантів та розуміння того, як все працюватиме. На моє переконання, після запуску кластера будуть створюватись й інші приватні фонди, які інвестуватимуть в проєкти, знайдені через Brave1. Кластер надає потужний сигнал для суспільства: «Приходьте сюди, ми допоможемо вам», - резюмував очільник Мінцифри.
Як повідомлялось, в Україні почала роботу єдина координаційна платформа в галузі defense tech - Brave1. Вона має широкий спектр напрямків - від сучасних технологічних засобів розвідки, кібербезпеки, штучного інтелекту, засобів розмінування, систем автоматизованого управління, зв’язку та захисту інформації до ракетно-артилерійських засобів вогневого ураження, космічних технологій, систем РЕБ, БпЛА та медичного забезпечення.