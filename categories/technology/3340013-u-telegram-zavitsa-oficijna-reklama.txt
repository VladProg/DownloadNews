Автор месенджера Telegram Павло Дуров анонсував запуск рекламної платформи - Telegram Ad Platform.

Про це він повідомив у своєму Telegram-каналі, повідомляє Укрінформ.
Незабаром у каналах Telegram вперше з'являться офіційні рекламні повідомлення. Більшість користувачів навряд чи помітять цю зміну», - написав він.
Дуров зазначив, що Telegram не демонструватиме рекламних повідомлень у списку чатів, особистих розмовах чи групах. Реклама буде стосуватися лише великих каналів від 1000 передплатників і більше.
Також для показу реклами не буде використано особистих даних.
«Конфіденційність користувачів для Telegram є першорядною. Вміст рекламних повідомлень залежатиме лише від тематики каналів, у яких вони виводяться, а не від особистих даних користувачів», - йдеться у повідомленні.
Також автор месенджера пообіцяв, що офіційні рекламні повідомлення в Telegram будуть ненав'язливими. У них дозволяються лише стислі тексти без зовнішніх посилань чи світлин. Рекламне оголошення може з'явитися лише після перегляду нових повідомлень у каналі.
Дуров наголосив, що у каналах Telegram зараз подекуди є реклама, яку публікують власники Telegram-каналів у вигляді звичайних повідомлень. «Офіційні рекламні повідомлення, які впроваджує Telegram, будуть набагато зручнішими для користувачів. Дохід від таких рекламних оголошень дозволить Telegram і далі надавати користувачам безкоштовний та необмежений сервіс», - написав він.
Як повідомляв Укрінформ, минулого року Дуров анонсував, що з 2021 року месенджер Telegram монетизуватиметься шляхом додаткових платних функцій.
Telegram — це кросплатформний месенджер, що дозволяє обмінюватися повідомленнями та медіафайлами багатьох форматів. Клієнтські програми Telegram доступні для Android, iOS, Windows Phone, Windows, macOS та GNU/Linux. Користувачі можуть надсилати повідомлення та обмінюватися світлинами, стікерами, голосовими та відеоповідомленнями, файлами будь-якого типу, а також робити аудіо- та відеодзвінки.