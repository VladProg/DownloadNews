Віцепрем'єр-міністр - міністр цифрової трансформації України Михайло Федоров заявив, що стримінговий сервіс Spotify йде з російського ринку.

Про це він написав у Телеграмі, передає Укрінформ.
"Spotify припиняє свою діяльність у РФ. Раніше сервіс перестав продавати преміум підписку, а тепер зовсім йде з ринку", - поінформував Михайло Федоров.
Spotify - інтернет-сервіс потокового аудіо (стримінговий сервіс), що дозволяє легально й безкоштовно слухати музичні композиції.
Послуги легального онлайнового стримінгу аудіозаписів основних світових і незалежних лейблів, включаючи BBC, Sony, EMI, Warner Music Group та Universal.
При цьому Spotify є першим стримінговим сервісом, який дає змогу прослуховувати музику онлайн, не завантажуючи її на пристрій. Сервіс доступний в Україні.
Як повідомлялось, 24 лютого 2022 року російська федерація розпочала новий етап війни проти України: здійснює масовані обстріли та бомбардування мирних українських міст та селищ.
На боротьбу із загарбниками піднявся весь народ України, її Збройні сили та Сили територіальної оборони зупинили наступ ворога та завдають йому великих втрат.