SpaceX запустила нову партію широкосмугових супутників Starlink на орбіту вранці у неділю і посадила ракету в море у рамках останньої успішної місії.

Як передає Укрінформ, про це повідомляє Space.com.
Ракета Falcon 9 із 56-ма космічними супутниками Starlink стартувала із Космічного центру імені Кеннеді на мисі Канаверал у Флориді у неділю о 05:03 за Гринвічем (08:03 за київським часом).
Перший ступінь Falcon 9 повернувся на Землю через 8,5 хвилин після старту і приземлився на безпілотний корабель SpaceX «Просто прочитай інструкцію», який знаходився в Атлантичному океані.
Це був 11-й запуск і посадка цього ракетоносія.
Верхній ступінь ракети переніс 56 супутників на низьку орбіту Землі. Усі супутники Starlink були розгорнуті приблизно за 65 хвилин після запуску.
Запуск 14 травня став 29-м польотом ракети Falcon 9 у 2023 році та 31-ю орбітальною місією загалом для SpaceX цьогоріч. Наразі компанія SpaceX запустила майже 4400 супутників для Starlink.
Як повідомляв Укрінформ, у четвер космічна компанія SpaceX Ілона Маска провела успішний запуск ракетоносія із 51 супутником мобільного інтернету Starlink.