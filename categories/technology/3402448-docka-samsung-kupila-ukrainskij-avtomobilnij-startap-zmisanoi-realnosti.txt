Міжнародна компанія HARMAN International, яка входить в Samsung Electronics Co., Ltd, оголосила про придбання стартапу Apostera.

Про це повідомляє Укрінформ з посиланням на заяву HARMAN.
Програмні рішення Apostera для доповненої реальності (AR) і змішаної реальності (MR) розширять пропозицію автомобільної продукції HARMAN і зміцнять позиції компанії в авангарді галузі автомобільного дизайну AR/MR, йдеться у пресрелізі компанії.
Як зазначається, рішення Apostera для змішаної реальності поєднує в собі доповнену реальність, машинне навчання, комп’ютерний зір і злиття датчиків в апаратно-незалежній програмній платформі. У поєднанні з портфелем продуктів HARMAN для цифрових кабін ці нові програмні рішення усунуть розрив між фізичним і цифровим світом.

Очікується, що співробітники Apostera приєднаються до HARMAN у складі автомобільного підрозділу компанії.
«Ми раді приєднатися до HARMAN, візіонера у сфері автомотів-технологій, який задає вектор у діджитал-трансформації галузі», – прокоментував СЕО Apostera Андрій Голубінський.
На сайті HARMAN вказується, що Apostera - це німецька компанія з виробництва автомобільних технологій. Однак dev.ua пише, що Apostera – це український стартап, запущений у березні 2017 року.

CEO Apostera — Андрій Голубінський, який має 15-річний досвід у галузі automotive. Він випускник КНУ Шевченка, а також вивчав фінансовий менеджмент у КНЕУ.
У 2018 році Apostera стала постачальником для Audi. Електрокар Audi Q4 e-tron з проєкційною навігацією офіційно представили навесні 2021-го. За даними Forbes, у 2019 і у 2020 роках виторг стартапу був на рівні 4 млн євро, а у 2021 мав збільшитися на 50%.