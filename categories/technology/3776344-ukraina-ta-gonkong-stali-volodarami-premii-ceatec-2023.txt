Японська асоціація електроніки та інформаційних технологій (JEITA) у четвер оголосила переможців премії «CEATEC 2023», серед яких Україна та Гонконг.

Як передає Укрінформ, про це повідомляється на сайті премії.
Україна отримала Semi Grand Prix за розроблений пристрій для довготермінового дистанційного моніторингу роботи серця, керований штучним інтелектом, під назвою Cardiomo.

Cardiomo являє собою пристрій, який складається із переносного патча та хмарної аналітичної платформи. З його допомогою проводиться раннє виявлення нерегулярного серцебиття без участі медичних працівників. Cardiomo підключається до смартфону через Bleutooth, даючи змогу пацієнтам поширювати результати про свій стан здоров’я не лише лікарям, але й членам родини.
На додачу до цього, за допомогою моделі Connected Care можна попередити серцеві ускладнення та скоротити витрати на охорону здоров’я за рахунок зменшення госпіталізацій та відкриття медичних ресурсів для надання невідкладної та розширеної допомоги.

Посол України в Японії Сергій Корсунський додав, що український стенд на виставці у цілому також мав безсумнівний успіх.

"Це дуже приємно, оскільки японський ринок дуже конкурентний. Наші виявилися на висоті", - зазначив посол України.

Команда із Гонконгу була нагороджена Grand Prix за презентовану платформу R2C2 ARC System – універсальну платформу для координації роботів, яку можна використовувати для моніторингу, контролю та призначення автоматичних місій перевірки і патрулювання групам роботів від різних виробників.
Пристрій R2C2 оснащений комп’ютером зі штучним інтелектом, камерами та іншими датчиками, а також підтримує 5G, що забезпечує віддалене керування роботами. Окрім цього, платформа може отримувати відео від роботів у реальному часі.
Зауважимо, компанія Cardiomo є однією з 11 учасниць Національного стенда України на CEATEC 2023, організованого Міністерством цифрової трансформації України, Офісом з розвитку підприємництва та експорту, національним проєктом Дія.Бізнес за підтримки Міністерства внутрішніх справ Японії та Посольства України в Японії. Інформаційні партнери — Львівський ІТ-кластер та Асоціація IT Ukraine.
CEATEC 2023 пройшов у фокусі на Society 5.0 — наступній фазі цифровізації за японською моделлю, де ключову роль відіграють такі технології, як аналітика великих даних (Big Data), предикативна аналітика, machine learning, штучний інтелект, нові покоління роботів / коботів та інші. Головними темами заходу у 2023 році стали: Web 3.0, Metaverse, AI & Big Data, Machine learning, Robots & components, Automotive, Fintech тощо.
Як повідомляв Укрінформ, у вересні в Одесі вперше в Україні впровадили пілотний проєкт з телемедицини на базі штучного інтелекту для діагностики хвороб головного мозку.
Фото: Пресслужба ДУ "Офіс з розвитку підприємництва та експорту"