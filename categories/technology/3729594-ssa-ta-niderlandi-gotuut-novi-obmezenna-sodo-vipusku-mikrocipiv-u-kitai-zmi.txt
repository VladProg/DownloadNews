Цього літа Сполучені Штати та Нідерланди мають намір завдати серйозного удару по китайських виробниках мікросхем, обмеживши продаж для них відповідного обладнання.

Як передає Укрінформ, про це повідомляє Reuters, посилаючись на власні джерела.

У п'ятницю уряд Нідерландів планує оголосити про нові правила, що вимагають ліцензування для придбання верстатів з виробництва напівпровідників вищого рівня якості та точності з лінійки продуктів ASML. США ж зроблять низку зусиль, щоб не допустити попадання цього обладнання до Китаю через треті країни.
За словами джерел, нові правила Нідерландів набудуть чинності не раніше, ніж у вересні – через два місяці після публікації.
Штати також мають намір запровадити заборону на експорт обладнання щодо низки підприємств, включаючи завод, яким керує SMIC, - найбільший китайський виробник мікросхем.
Нагадаємо: у жовтні Вашингтон з міркувань національної безпеки запровадив експортні обмеження на поставки до Китаю обладнання для виробництва мікросхем від Lam Research та Applied Materials і закликав інші країни зробити це.
Японія також ухвалила обмеження щодо експорту 23 видів обладнання для виробництва напівпровідників, які набудуть чинності наприкінці липня.