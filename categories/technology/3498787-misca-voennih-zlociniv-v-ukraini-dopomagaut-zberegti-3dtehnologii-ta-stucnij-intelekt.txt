Прокурор Міжнародного кримінального суду (МКС) Карім Хан зазначив, що велику роль у розслідуванні воєнних злочинів, зокрема в Україні, відіграють сучасні технології, які допомагають зберегти місце злочину.

Про це він сказав під час зустрічі з журналістами в Гаазі у будівлі Міжнародного кримінального суду у четвер ввечері, повідомляє кореспондент Укрінформу.
“Наприклад, команда вже використовує 3D-лазерне сканування та 3D-картографування місць злочинів, щоб ви могли зберегти місця злочинів, тому що різні суди, а не тільки МКС, можуть не мати доступу до територій. Також завжди після конфлікту йде відновлення, тому це ще одна причина зберегти місце злочину”, - сказав прокурор.
Він зазначив, що такий метод також допомагає зрозуміти покази свідків щодо напрямків вогню.
Хан підкреслив, що в розслідуванні треба використовувати технології, штучний інтелект, усе можливе для того, щоб були неспростовні докази.
За його словами, дуже важливо мати різні інструменти для отримання та зберігання доказів, адже це допомагає зібрати усі докази разом, а потім проаналізувати, глибше зануритися в певні деталі, а також побачити, як докази взаємопов’язані.
“Частина може надходити з України, частина – із сусідніх країн, частина – з наших власних незалежних розслідувань”, - сказав прокурор.
Він також зауважив, що злочини, які підпадають під юрисдикцію суду, складні. Зокрема, йдеться про геноцид, злочини проти людства та воєнні злочини, які не мають терміну давності.
“Але ми бачили в різних ситуаціях, що як під час конфлікту, так і після конфлікту справедливість може бути досягнута”, - наголосив Хан.
За його словами, в усіх конфліктах є правда і вигадка, є пропаганда і реальність, є справжні докази і фейки. “Так само потік інформації є проблемою, тому що про це свідчать масиви даних. Це, зокрема, соціальні мережі, телефон, відео, заяви, будь-які докази, які тільки можна уявити. І одна з проблем полягає в тому, як із цим (обсягом інформації - ред.) впоратися”, - зауважив прокурор МКС.
Водночас він наголосив: “Ми тут не для того, щоб націлюватися на конкретну сторону у будь-якій ситуації. Ми не маємо політичної програми. У нас немає фаворитів за національною ознакою. Ми повинні зосереджувати увагу на злочинній діяльності всіх сторін у кожному конфлікті у всьому світі. Усі сторони у кожному конфлікті мають дотримуватися міжнародного права. Незалежно від того, є ви державою-учасницею Римського статуту чи ні”, - сказав прокурор МКС.
За його словами, Офіс прокурора МКС намагається зробити міжнародне кримінальне право ефективнішим. “Ми щиро намагаємося змінити спосіб роботи офісу, щоб ефективніше виправдовувати очікування постраждалих. І такий підхід не лише щодо України - це ми намагаємося робити в різних ситуаціях, тому що кожна жертва однаково важлива, чи то з України, чи Судану, чи будь-якої іншої частини світу”, - заявив Хан.
Як повідомляв Укрінформ, до Спільної слідчої групи з розслідування воєнних злочинів російської федерації в Україні приєдналися Естонія, Латвія і Словаччина.
Фото: ІСС-СРІ