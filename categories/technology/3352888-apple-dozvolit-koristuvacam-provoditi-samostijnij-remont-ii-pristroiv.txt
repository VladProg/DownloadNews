Американська компанія Apple оголосила про можливість проведення користувачами самостійного ремонту її пристроїв, для чого виробник зробить можливим замовлення оригінальних запчастин не тільки авторизованими сервісами.

Про це йдеться в офіційному повідомленні, оприлюдненому компанією в середу, передає Укрінформ.
«Apple анонсувала послугу Self Service Repair, яка надасть користувачам, яким зручно виконувати ремонт самостійно, доступ до оригінальних запчастин та інструментів Apple»,- зауважується в повідомленні.
При цьому уточнюється, що доступ спочатку буде відкритий для лінійок смартфонів iPhone 12 і iPhone 13, а незабаром і для комп’ютерів Mac з чіпами M1. Послуга стане доступною на початку наступного року в США і пошириться на інші країни упродовж 2022-го.
На початковому етапі більше уваги буде зосереджено на постачанні модулів, які найчастіше обслуговуються й потребують заміни, такі як дисплеї iPhone, акумулятори й камери.
Як повідомляв Укрінформ, компанія Apple у вересні представила смартфони останньої лінійки iPhone 13-ї серії. Крім того, у жовтні виробник оголосив про випуск комп’ютерів на новітніх чіпах M1 PRO та M1 MAX.