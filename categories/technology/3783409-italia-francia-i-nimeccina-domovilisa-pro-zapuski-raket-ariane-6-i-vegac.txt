Італія, Франція та Німеччина уклали угоду щодо майбутніх запусків ракет Ariane 6 і Vega-C.

Про це заявив міністр підприємств і виробництва Італії Адольфо Урсо, передає Укрінформ із посиланням на Reuters.
Тристороння угода була підписана під час зустрічі Європейського космічного агентства (ESA) за участі міністрів у Севільї в Іспанії.
Запуск нової європейської важкої ракети-носія Ariane 6, створеної компанією ArianeGroup – спільним підприємством Airbus-Safran – був відкладений через технічні збої. Перший тестовий запуск має відбутися у 2024 році, на чотири роки пізніше початкового плану.
П’яте покоління ракет сімейства Ariane, призначених для виведення корисного навантаження на низьку опорну орбіту (геоперехідну орбіту), було зняте з виробництва в липні.
Менша за розміром Vega-C перебуває на етапі консервації з 22 грудня після невдалого запуску. Італія виступала за те, щоб ракета продавалася окремо від дочірньої компанії ArianeGroup - Arianespace, яка зараз продає і управляє всіма основними європейськими запусками.
Угода, підписана у понеділок, відкриває можливості для самостійної експлуатації Vega-C італійською компанією Avio на додаток до поточних домовленостей з Arianespace, додається у заяві.
Питання про ракети-носії є актуальним, оскільки Європа стикається з проблемою доступу в космос після затримок із запуском Ariane 6 і Vega-C, а також із втратою західноєвропейськими країнами доступу до російської програми «Союз» через розв’язану Росією війну в Україні.
Як повідомляв Укрінформ, Європейське космічне агентство (ESA) поділилося новими світлинами ракети Ariane 6 на стартовому майданчику перед випробуваннями двигунів.