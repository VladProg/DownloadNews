Керівник Головного управління радіоелектронної боротьби та кібербезпеки Генерального штабу ЗСУ полковник Іван Павленко радить українцям не користуватися соцмережею Телеграм.

Про це він поінформував у інтерв’ю «Українській правді», передає Укрінформ.
«Я вам скажу відверто: в телефоні не повинно бути нічого, крім телефонної книги. Telegram у мене в телефоні фізично не існує. Якщо ми спілкуємося, то використовуємо Signal, можливо, WhatsApp. Ну, і в будь-якому разі інформація, яка там передається, має бути обривчаста, якщо ви не знаєте суті, то ви її не зможете скласти до купи», - заявив він.
Павленко зазначив, що загалом переговори, які стосуються серйозних службових питань, телефоном просто не здійснюють.
Керівник управління РЕБ радить людям ніколи не приймати телефон у подарунок.
«Ідіть в магазин, а краще пошліть туди когось близького, хай купить перший ліпший, який не був призначений саме для вас», - рекомендує військовий.
Відповідаючи на питання, він розповів, що росіяни з 2014-го року двічі намагалися отримати віддалений доступ до його смартфону - в районі Авдіївки і у районі Красногорівки.
«Це виглядало так. Мій телефон працював, потім у нього заряд батареї раптом падає до нуля, я його перезаряджаю, але він знову показує 0% заряду батареї. Я виключаю повністю на певний час, включаю і він мені показує, що заряд 100%», - сказав начальник управління РЕБ.
За його словами, різке падіння заряду – це індикатор того, що з телефоном щось не так.
«Це примус перезавантажити телефон. Коли ви перезавантажуєте його, в телефоні з'являється закладка, яка дозволяє отримувати доступ до всіх файлів», - пояснив військовий.
Він розповів, що йому довелося двічі міняти телефон, адже 100% гарантій, що телефон чистий, особі жоден спеціаліст не дасть. «Самий надійний спосіб – це просто відірвати себе від цього IMEI і номеру», - заявив Павленко.
Відповідаючи на питання, керівник управління РЕБ Генштабу ЗСУ підтвердив, що вмикання режиму «авіа» на телефоні під час перебування у зоні бойових дій близько до «нуля», є дуже актуальним і важливим моментом.
«Наприклад, у росіян є система «Леєр 3», яка створює оманну базову станцію і вона може на якійсь території виявляти телефони і відсилати повідомлення. Вона не може послухати вашу розмову, але може визначити місцезнаходження телефону. Велика загроза – це скупчення телефонів. Ми розуміємо, що на території ведення бойових дій ніяких скупчень інших людей, крім військових, не буває», - зазначив військовий.
Він поінформував, що в 2014 році в України було багато втрат саме через використання мобільних телефонів у зоні бойових дій. «Тому, звичайно, потрібно вимикати телефони, щоб вас не могли відслідкувати», - радить Павленко.
Як повідомлялося, у Державній службі України з надзвичайних ситуацій розповіли громадянам про альтернативні способи комунікації між абонентами та виклику екстрених служб у разі відсутності мобільного зв’язку.
Фото: Shutterstock