Двоступенева ракета Falcon 9 із супутником-шпигуном NROL-87 Національного розвідувального управління стартувала з бази космічних сил США Ванденберг у Каліфорнії.

Про це повідомляє Укрінформ із посиланням на спеціалізований портал Space.
Які саме завдання виконуватиме супутник-шпигун на орбіті, не уточнюється: інформація про його діяльність і обладнання засекречена.

Зазначається, що на прохання розвідуправління компанія SpaceX припинила веб-трансляцію запуску відразу після того, як перший ступінь успішно повернувся на Землю, точно приземлившись у визначеній зоні.




Сьогоднішній запуск став п'ятим для SpaceX у 2022 році та 143-м загалом.
NROL-87 - перший супутник Національного розвідувального управління, запущений цього року. Відомство вперше скористалося послугами компанії SpaceX у рамках контракту щодо космічних запусків вартістю 316 млн доларів, підписаного 2020 року.
Як повідомлялося, два дні тому з космодрому на мисі Канаверал у Флориді SpaceX доправила на орбіту італійський супутник спостереження CSG-2. 3 лютого компанія планує запустити 49 інтернет-супутників Starlink.
Фото: twitter.com/SpaceX