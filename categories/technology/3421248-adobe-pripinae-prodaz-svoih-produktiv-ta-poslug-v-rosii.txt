Американська компанія Adobe, що займається розробкою програмного забезпечення, припиняє усі нові продажі продуктів і послуг Adobe в Росії.

Про це повідомляє Укрінформ із посиланням на заяву глави Adobe Шантану Нараєна.
«Останні кілька днів ми були свідками нападу на Україну та трагічної втрати невинних життів... У зв'язку з цією трагедію ми вважаємо, що несемо відповідальність за те, щоб наші продукти та послуги не використовувалися для підтримки цієї війни», - заявив він.
Зазначається, що Adobe негайно припиняє всі нові продажі продуктів і послуг Adobe в Росії.
«Ми дотримуємося урядових санкцій, запроваджених США, ЄС та Британією, щоб гарантувати, що продукти та послуги Adobe не використовуються забороненими організаціями. Крім того, ми припиняємо доступ до Adobe Creative Cloud, Adobe Document Cloud і Adobe Experience Cloud російським ЗМІ, які контролюються урядом», - йдеться у заяві.
У компанії наголосили, що на початку цього тижня Adobe вжила низку кроків, щоб забезпечити здоров’я та безпеку своїх співробітників та надати гуманітарну допомогу Україні. Adobe Foundation надав серію грантів на суму понад $1 мільйон. Фонд зосереджуватиметься на безпосередній та медичній допомозі громадам в Україні, а також на потребах переселення та транспортування родин, які втікають з країни та шукають статусу біженців у сусідніх країнах. Крім цього, він надасть інвестиції організаціям, які підтримують журналістів і фотожурналістів на місцях.
24 лютого Росія розпочала війну проти України. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців. В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.