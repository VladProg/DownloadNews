Компанія Tesla презентувала пікап Cybertruck, який коштуватиме понад 60 тис. доларів.

Як передає Укрінформ з посиланням на Reuters, під час презентації в місті Остіні штату Техас Маск під оплески натовпу виїхав на машині на сцену, а згодом передав автомобілі десяткам клієнтів.
«Нарешті майбутнє виглядатиме як майбутнє», - сказав він.
Зазначається, що автомобіль виготовлено з блискучої нержавіючої сталі, який являє собою поєднання пласких площин з невеликою кількістю згинів.
За словами експертів, незвичний матеріал кузова й нетрадиційний, футуристичний дизайн Cybertruck можуть відштовхнути традиційних покупців пікапів, для яких важлива практичність автомобіля.
Маск не оголосив ціну, але на сайті Tesla зазначено стартові ціни на різні варіанти комплектації: близько $100 тис. і $80 тис., які будуть доступні наступного року.
Задньопривідний варіант з орієнтовною стартовою ціною близько 61 тис. буде доступний у 2025 році.
За словами Маска, вантажопідйомність машини – 1134 кг, буксирувальна здатність – 4990 кг.