Китайський марсохід та орбітальний апарат призупинили дослідження на Червоній планеті, оскільки зараз посилилося сонячне електромагнітне випромінювання, яке може порушити зв'язок між зондами і Землею.

Про це повідомило у вівторок Національне космічне управління Китаю, передає Укрінформ з посиланням на Xinhua.
Кожні два роки Марс і Земля опиняються по різні боки від Сонця на відстані 394 млн кілометрів у так званому сонячному з'єднанні Марса.
Марс знаходиться досить близько до Сонця, щоб воно заважало радіозв'язку між двома планетами. Сонце заважає зв'язку, оскільки є основним випромінювачем радіохвиль, а іонізований газ, що становить його гігантську корону, діє як бар'єр для радіосигналів.
Відзначається, що цей період закінчиться в середині жовтня, після чого два зонди відновлять зв'язок із Землею і продовжать наукові дослідження на Червоній планеті.
Як повідомляв Укрінформ, космічна місія «Тяньвень-1», яка складається з орбітального апарату, посадкового модуля і марсохода, стартувала з космодрому Веньчан, у провінції Хайнань, на півдні Китаю, 23 липня 2020 року.
15 травня 2021 року китайський марсохід здійснив успішну посадку на Марсі. Шестиколісний планетохід, який пересувається і живиться від сонячних батарей, важить близько 240 кілограмів.