Американська компанія SpaceX перенесла перший випробувальний політ ракети-корабля Starship, який був запланований на понеділок, 17 квітня.

Як передає Укрінформ, про це повідомила сама компанія у Твіттері.
«Відмовляємося від сьогоднішньої спроби льотного випробування (Starship – ред.). Команда працює над наступною доступною можливістю для запуску», – заявили в SpaceX.
Портал Space.com зауважує, що компанія зупинила лічильник за 40 секунд до запуску Starship.

Наступна можливість для здійснення першого випробувального польоту космічного корабля з’явиться не раніше ніж через 48 годин від сьогодні.
Зазначається, що причиною перенесення польоту стала проблема з пальним.
Раніше компанія Ілона Маска SpaceX отримала схвалення уряду США на запуск ракети наступного покоління Starship, що стало ключовим етапом у прагненні компанії відправляти людей на Місяць та Марс.
Starship – це велика нова ракета, створена для того, щоб доставляти людей, у тому числі астронавтів NASA, у глибокий космос. Вона також має служити відносно недорогою платформою для запуску супутників та інших вантажів на орбіту.
Уся система Starship має висоту 120 м, що робить її потужнішою за будь-який попередній космічний корабель з екіпажем. Ракета призначена для багаторазового використання, що, за прогнозами SpaceX, зменшить витрати.