У США готується до старту перша цивільна космічна місія Inspiration4, у рамках якої на орбіту вирушать четверо осіб.

Про це повідомляє Укрінформ.
Американська компанія SpaceX у ніч на четвер, 16 вересня, готується здійснити запуск місії Inspiration4 - першого в історії польоту в космос цивільного екіпажу.

Місія Inspiration4 вирушить на орбіту на борту космічного корабля Dragon. Запуск ракети Falcon 9 з екіпажем відбудеться зі стартового комплексу 39A у Космічному центрі NASA у Флориді.
Екіпаж Inspiration4 складається з бізнесмена та ініціатора цієї місії Джареда Айзекмана, пілота Сіан Проктор, бортового лікаря Гейлі Арсено і бортінженера Кріса Семброскі. Жоден з них не є професійним астронавтом.
Як очікується, приблизно через три дні екіпаж Inspiration4 повернеться на Землю – він має приводнитися біля узбережжя Флориди.
Фото: inspiration4.com