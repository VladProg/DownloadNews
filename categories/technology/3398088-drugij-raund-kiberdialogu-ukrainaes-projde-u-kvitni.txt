В Апараті Ради національної безпеки і оборони домовилися з європейськими партнерами про організацію другого раунду кібердіалогу Україна-ЄС у квітні цього року.

Як передає Укрінформ, про це йшлося під час зустрічі керівника служби з питань інформаційної безпеки та кібербезпеки Апарату РНБО Наталії Ткачук у Національному координаційному центрі кібербезпеки з представниками європейських інституцій, відповідальних за реалізацію політики ЄС у сфері кібербезпеки, повідомляє РНБО.
Участь у зустрічі взяли керівник координаційної групи з реформ та політики Танел Танг, представник Європейської служби зовнішніх зв’язків, відповідальна за політику ЄС у сфері кібербезпеки, Ене Віснев, член групи підтримки України в ЄС Анна Брозовська та представник Місії ЄС в Україні Юркі Літманен.
Сторони обговорили можливості активізації взаємин України з Євросоюзом у сфері забезпечення кібербезпеки та протидії кіберзагрозам на інституційному рівні.
“Зокрема попередньо домовилися про організацію у квітні цього року другого раунду кібердіалогу Україна-ЄС”, - ідеться у повідомленні.
Також йшлося про обмін досвідом у сфері протидії кібератакам на критичну інфраструктуру, проведення навчальних тренінгів з підготовки та перекваліфікації державних службовців, можливості запровадження ЄС санкцій з боку країн-партнерів за кібератаки проти України, налагодження контактів НКЦК з агенціями та інституціями ЄС, відповідальними за кібербезпеку тощо.
Ткачук ознайомила членів делегації з особливостями роботи НКЦК та розповіла про реалізацію Стратегії кібербезпеки України, координатором якої є НКЦК.
Як повідомляв Укрінформ, перший раунд кібердіалогу відбувся 3 червня 2021 року.
1 лютого 2022 року Президент Володимир Зеленський увів у дію рішення РНБО від 30 грудня 2021 року “Про План реалізації Стратегії кібербезпеки України”.
Фото: РНБО