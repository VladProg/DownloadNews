Північна Корея у середу вранці провела невдалий запуск космічної ракети-носія, яка невдовзі після старту зникла з радарів.

Про це з посиланням на Об’єднаний комітет начальників штабів (JCS) Південної Кореї повідомляє Yonhap, передає Укрінформ.
Як ідеться в заяві JCS, військові зафіксували пуск ракети в південному напрямку зі стартового майданчика Тончан-рі на західному узбережжі КНДР о 6:29 ранку.
Ракета пролетіла над Жовтим морем далеко на захід від прикордонного південнокорейського острова Бенгньон і невдовзі зникла з радарів, не досягнувши оголошеного Пхеньяном периметру безпеки над міжнародними водами, де могли впасти її залишки під час виведення в космос супутника.
Південнокорейські військові спільно з союзниками намагаються встановити, що трапилося з ракетою – вибухнула вона в повітрі чи впала в море.
Після виявлення ракетного запуску з території КНДР у Сеулі та на південному японському острові Окінава спрацювали системи попередження про ракетний напад. Оповіщення надійшли на мобільні телефони жителів і транслювались по радіо та телебаченню.
За пів години влада Сеулу повідомила, що попередження було помилковим, а на Окінаві повітряну тривогу через деякий час скасували.
Як повідомляв Укрінформ, Північна Корея напередодні повідомила Японію про план запуску супутника в період між 31 травня та 11 червня, заявив у понеділок представник японської берегової охорони.
Південна Корея, Сполучені Штати і Японія попередили Пхеньян про незаконність його планів запустити супутник й координуватимуть дії для спільної рішучої відповіді у разі запуску.
А міністр оборони Японії Ясукадзу Хамада, після повідомлення Північної Кореї про плани запустити супутник, віддав наказ Силам самооборони знищити будь-які балістичні ракети, які наближатимуться до країни.