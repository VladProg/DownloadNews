Телескоп Hubble зробив фотографію спіральної галактики з перемичками NGC 3568, що знаходиться за 57 мільйонів світлових років від Чумацького Шляху в сузір’ї Центавра.

Як передає Укрінформ, про це повідомляється на сайті Європейського космічного агентства (ESA).
Зазначається, що у 2014 році світло від вибуху наднової (зоря, що раптово збільшує свою світність у мільярди разів, а іноді й більше - ред.) в галактиці NGC 3568 досягло Землі. Цю наднову виявили астрономи-любителі з Backyard Observatory Search Supernova в Новій Зеландії.

Об’єднавши наземні спостереження з даними камер Hubble - Advanced Camera for Surveys та Wide Field Camera 3, астрономи зібрали величезну кількість даних про зв'язки між молодими зірками та хмарами холодного газу, в яких вони утворюються.
Галактику NGC 3568 відкрив британський вчений Джон Гершель, який вперше спостерігав за об’єктом 21 квітня 1835 року.
Як повідомляв Укрінформ, команда американського космічного телескопа Hubble після масштабних збоїв відновила роботу всіх чотирьох приладів.
Hubble працює на навколоземній орбіті вже понад 31 рік, що є рекордом серед космічних обсерваторій. Нещодавно NASA вирішило продовжити наукову програму до 2026 року.
Фото: ESA/Hubble & NASA