Уряд ставить собі за мету не тільки розширити видобуток сировини, а й налагодити повний цикл інноваційних виробництв всередині країни.

Як передає Укрінформ, про це повідомляє пресслужба Мінекономіки за підсумками зустрічі секторальної робочої групи з критичних матеріалів у рамках роботи над Планом України для реалізації програми Ukraine Facility та розробки галузевих стратегій розвитку.
«Україна володіє багатими покладами 12 пріоритетних стратегічних корисних копалин. На додаток, ми входимо до десятки країн-виробників титану, цирконію, графіту та марганцю, що відкриває перед нами можливість налагодити виробництво високотехнологічних продуктів одразу всередині країни. Саме тому мета уряду – не лише розширити видобуток сировини, але й налагодити повний цикл інноваційних виробництв всередині країни», — зазначив заступник міністра економіки України Олексій Соболев.
За його словами, розвиваючи переробну промисловість, Україна зможе стати провідним європейським постачальником літій-іонних батарей, тепловидільних елементів для атомних електростанцій та іншої кінцевої продукції.
У ході дискусії представники уряду та бізнесу також обговорили специфіку розвитку галузі з огляду на перспективу вступу України в ЄС, питання набуття та продовження ліцензій на надрокористування, страхування ризиків для потенційних інвесторів, встановлення чітких критеріїв для визначення критичних матеріалів у національному законодавстві та залучення технологій у галузь.
Окрім згаданих тем, учасники обговорення вказали на можливі напрямки майбутніх законодавчих змін, врахування досвіду країн ЄС у сфері вторинної переробки матеріалів, зміни в чинній регуляторній базі, а також на розвиток кроссекторальних зв'язків для зростання суміжних галузей промисловості.
Як повідомлялося, триває робота над підготовкою концепції Плану України, передбаченого інструментом Ukraine Facility від Європейського Союзу на 2024-2027 роки. Ключовими сферами Плану є: макрофінансові сценарії відбудови, основні вимоги, програма реформ, включаючи політики щодо державних активів та приватизації, людського капіталу, бізнес-клімату та фінансових ринків, реформи публічної адміністрації, стратегії розвитку пріоритетних секторів економіки, збільшення спроможності для засвоєння інвестицій.
Повністю завершити підготовку Плану України планується до 31 жовтня.
Фото: Мінреінтеграції