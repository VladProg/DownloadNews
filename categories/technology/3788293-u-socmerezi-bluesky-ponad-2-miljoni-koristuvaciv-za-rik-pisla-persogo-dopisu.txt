У соцмережі Bluesky, яку заснував колишній глава Twitter Джек Дорсі, заявили, що її користувачами є вже понад два мільйони осіб.

Як передає Укрінформ, про це повідомляє Engadget.
Bluesky перетнула позначку в 2 мільйони користувачів через рік після того, як у соцмережі, яка вважається конкурентом Х Ілона Маска, був опублікований перший пост.
Нині доступ в соцмережу надається за запрошенням, проте у Bluesky анонсували запуск публічної вебверсії вже наприкінці цього місяця.
Новий інтерфейс дозволить будь-кому, навіть без облікового запису на платформі, переглядати публікації у цій соцмережі.
Зазначається, що кількість користувачів Bluesky досягла 1 мільйона лише у вересні цього року, що може означати, що останнім часом платформа відправляє людям більше запрошень.
Зараз команда Bluesky розробляє AT Protocol, який дасть користувачам можливість переміщувати як свої особисті дані, так і вміст з одного сервера персональних даних на інший.
AT Protocol (Authenticated Transfer Protocol) - це протокол для створення децентралізованих соціальних мереж.
Як повідомляв Укрінформ, соцмережа експрезидента США Дональда Трампа Truth Social цього року втратила 23 мільйони доларів.