Компанія SpaceX Ілона Маска отримала від Національного управління США з аеронавтики та дослідження космосу (NASA) контракт на запуск та виведення на орбіту телескопу Roman Space.

Як передає Укрінформ, про це йдеться у пресрелізі американського відомства.
Згідно з контрактом, запуск місії Nancy Grace Roman Space Telescope запланований на жовтень 2026 року з космодрому у штаті Флорида.
Компанії Маска буде виділено $255 мільйонів, які включають оплату запуску та інші витрати, пов'язані з місією.
«Наукова програма телескопа включатиме спеціальні дослідження для вирішення питань у космології, включаючи вплив темної енергії та темної матерії, а також дослідження екзопланет. Робота Roman Space Telescope також включатиме в рамках значної дослідницької програми, яка дозволить подальші дослідження астрофізичних явищ для досягнення інших наукових цілей», - заявили в американському відомстві.
Зазначається, що сам телескоп раніше був відомий як Wide Field InfraRed Survey Telescope (WFIRST), але пізніше його було перейменовано на честь Ненсі Грейс Роман за її надзвичайну роботу в NASA, яка проклала шлях для розробки великих космічних телескопів.
Ненсі Грейс Роман — американська астрономка, одна з перших жінок-керівників у NASA. Відома як «матір Hubble» за її роль у плануванні космічного телескопа Hubble. Упродовж всієї кар'єри також активно займалася публічними виступами, освітою й адвокацією жінок у науці.
Як повідомляв Укрінформ, раніше Національне управління США з аеронавтики та дослідження космосу (NASA) відклало на листопад 2024 року запуск ровера VIPER, призначеного для пошуку води на Місяці.
Фото: NASA