Після розв’язання війни в Україні спецслужби рф збільшили кількість хакерських атак проти США, союзників та партнерів з метою збору розвідувальної та іншої цінної інформації.

Про це йдеться в доповіді, оприлюдненій Microsoft у середу під заголовком «На захисті України: перші уроки кібервійни», передає Укрінформ.
«Звіт розкриває нову інформацію про зусилля рф, включно зі збільшенням кількості зламів доступу в мережі, а також шпигунської діяльності проти інших урядів, некомерційних та інших організацій за межами України»,- зазначається в документі.
При цьому зауважується, що зусилля рф частково спираються на кіберстратегію, яка охоплює щонайменше три різні, а іноді й скоординовані дії. Серед них – «деструктивні кібератаки в Україні, проникнення в мережу та шпигунство за межами України, а також операції кібервпливу, спрямовані проти людей в усьому світі».
Крім того, доповідь Microsoft розкриває деталі складних і широкомасштабних операцій російського зовнішнього впливу, які мали на меті підірвати єдність Заходу.
Зокрема, зазначається, що за межами України основною мішенню російських спецслужб були американські організації. Водночас, загалом атаки здійснювалися на 42 держави з метою заволодіння цінною інформацією, пов’язаною з війною.
Водночас, у Microsoft зазначили, що оцінити масштаби наслідків російського кібершпигунства важко, оскільки багато клієнтів зберігали дані у своїх системах, а не в інфраструктурі хмарних обчислень Microsoft.
Як повідомляється, звіт представляє результати досліджень, проведених командою Microsoft з аналізу загроз. Ці зусилля мають на меті створити уяву про ландшафт викликів у кіберпросторі після війни, розв’язаної росією проти України.