Південнокорейська компанія LG презентувала новий тонкий ноутбук Gram SuperSlim.

Як передає Укрінформ, про це повідомляє The Verge.
За даними компанії, його товщина становить всього 1,09 см, що тонше, ніж M2 MacBook Air. Пристрій також має 39,6-сантиметровий OLED-дисплей порівняно з 34,5-сантиметровим IPS-дисплеєм від Apple.
Крім цього, ноутбук від LG також легший. Його вага дорівнює лише 1 кг у порівняні з MacBook Air, який важить 1,2 кг.
Gram Superslim від LG вже доступний за ціною від 1 699,99 дол. США із процесором Intel Evo Core i7-1360P 13-го покоління, 16 Гб оперативної пам’яті LPDDR5 і внутрішньої пам'яті SSD на 512 Гб.

Ноутбук також має три порти USB-C (два з підтримкою Thunderbolt 4 і один лише USB 4) і роз’єм для навушників.
Варто зазначити, що хоча SuperSlim має OLED-екран, доступні наразі моделі мають роздільну здатність лише в 1080 пікселів.
Як повідомляв Укрінформ, американська компанія Apple працює над оснащенням сенсорними екранами своїх ноутбуків MacBook.