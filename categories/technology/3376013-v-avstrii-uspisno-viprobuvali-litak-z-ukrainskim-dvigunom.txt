В Австрії успішно здійснив перший політ одномоторний навчальний літак компанії CEA Design GmbH, двигун якого виготовило українське підприємство "Івченко-Прогрес".

Про це повідомляє Укрінформ із посиланням на авіаційний портал Austrian Wings.
"Розроблений в Австрії одномоторний навчальний літак від недавно заснованого виробника CEAD здійснив свій перший політ на аеродромі Бад-Феслау", - йдеться у повідомленні.
Під час польоту який відбувся 11 грудня і тривав близько 20 хвилин, було протестовано усі системи та льотні характеристики. За даними порталу, обидва члени екіпажу залишилися дуже задоволеними першими результатами.

Зазначається, що P01 – це турбогвинтовий навчальний літак, виготовлений переважно з вуглецевого волокна. Турбіну з цифровим керуванням виробило українське підприємство "Івченко-Прогрес".

"На додаток до нової турбіни 750PS з цифровим керуванням (виробник: "Івченко-Прогрес"), літак має найсучаснішу скляну авіоніку кабіни (сенсорний екран) та багато інших інноваційних деталей конструкції", - йдеться у матеріалі.

CEA Design GmbH - австрійська компанія, яка спеціалізується на розробці та переобладнанні літаків на замовлення клієнтів.
Як відомо, державне підприємство "Запорізьке машинобудівне конструкторське бюро "Прогрес" імені академіка О. Г. Івченка (ДП "Івченко-Прогрес") входить до складу ДК "Укроборонпром" і є лідером у проєктуванні й виготовленні дослідних зразків авіаційних двигунів. Авіадвигуни, розроблені ДП "Івченко-Прогрес", застосовуються на 64 типах літальних апаратів у більше ніж 100 країнах.
Фото: CEA Design