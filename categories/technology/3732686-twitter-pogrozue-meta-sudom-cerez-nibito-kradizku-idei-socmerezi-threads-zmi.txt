Компанія Twitter Ілона Маска пригрозила подати до суду на Meta Platforms через запущену вчора платформу Threads.

Про це йдеться у листі, надісланому главі Meta Марку Цукербергу юристом Twitter Алексом Спіро, передає Укрінформ із посиланням на Reuters.
У своєму листі Спіро звинуватив Meta в тому, що вона найняла колишніх співробітників Twitter, які нібито мали і продовжують мати доступ до комерційних таємниць Twitter та іншої вкрай конфіденційної інформації.
«Twitter має намір суворо дотримуватись своїх прав інтелектуальної власності та вимагає від Meta вжити негайних заходів, щоб припинити використання будь-яких комерційних секретів Twitter або іншої конфіденційної інформації», — йдеться у листі Спіро.
Джерело Reuters, яке знає про лист, підтвердило його зміст.
Водночас у Meta відкинули звинувачення. «Ніхто в команді інженерів Threads не є колишнім співробітником Twitter», — запевнив речник Meta Енді Стоун у дописі Threads.
Маск у відповідь на твіт із посиланням на цю новину написав, що «конкуренція — це добре, шахрайство — ні».
За словами експертів з права інтелектуальної власності, для висунення позову проти Meta щодо крадіжки комерційної таємниці Twitter знадобиться набагато більше деталей, ніж те, що міститься в листі.
«Просте наймання колишніх співробітників Twitter (яких сам Twitter звільнив або вигнав) і той факт, що Facebook створив дещо схожий сайт, навряд чи підтвердять претензію щодо комерційної таємниці», — сказав він.
Як повідомлялося, 6 липня компанія Meta запустила текстовий сервіс Threads, створений для обміну текстовими повідомленнями, який, як очікується, має скласти конкуренцію Twitter. Threads має інформаційну панель, подібну до тієї, що є у Twitter.
Програма доступна для завантаження в магазинах App Store та Google Play.