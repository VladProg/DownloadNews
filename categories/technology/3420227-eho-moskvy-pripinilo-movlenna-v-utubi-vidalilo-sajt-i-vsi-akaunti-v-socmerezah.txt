Радіостанція "Эхо Москвы" повідомила, що змушена "видалити всі корпоративні акаунти соцмереж і відключити сайт".

Про це повідомляє Укрінформ із посиланням на ТГ-канал «Эха».
Після блокування сайту та ліквідації радіоканалу «Эхо Москвы» продовжувало мовлення на Ютубі. Після оголошення про відключення облікових записів Ютуб-канал «Эха» також перестав відкриватися. https://www.youtube.com/channel/UCo4GExFphiUnNiMMExvFWdg
Головний редактор радіостанції Олексій Венедіктов повідомив, що департамент майна Москви вирішив розірвати договір оренди приміщення, а інтернет-провайдери отримали повідомлення про розірвання договору від Газпром-медіа (мажоритарного акціонера радіостанції).
Напередодні «Эхо Москвы» було заблоковане і потім ліквідоване після отримання від Генпрокуратури РФ розпорядження, в якому стверджувалося, що радіостанція поширює неправдиві відомості про «спецоперацію» російських військових в Україні. З тієї ж підстави в Росії після початку війни було заблоковано багато інших ЗМІ з незалежними редакціями, у тому числі "Медуза", "Дождь", Радіо Свобода.
24 лютого президент РФ Володимир Путін оголосив про початок вторгнення в Україну. Російські війська обстрілюють та знищують об'єкти інфраструктури, здійснюють масовані обстріли житлових районів українських міст і селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Україна направила позов проти Російської Федерації до Міжнародного суду ООН у Гаазі.