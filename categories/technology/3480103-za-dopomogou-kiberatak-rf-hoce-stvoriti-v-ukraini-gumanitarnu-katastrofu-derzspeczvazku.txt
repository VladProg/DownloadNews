Від початку 2022 року російські хакери атакували українські ресурси щонайменше кількома видами шкідливого програмного забезпечення.

Як передає Укрінформ, про це повідомляє Державна служба спеціального зв’язку та захисту інформації України.
"російська федерація - це країна-агресор, яка здійснює нічим не виправдану агресію проти України не тільки на нашій землі, а й у кіберпросторі", - ідеться в повідомленні.
У Держспецзв’язку наголосили, що російські хакери ведуть війну проти України в кіберпросторі протягом останніх восьми років, їхня активність постійно зростає.
Так, на сьогодні кібератаки є повноцінною складовою війни росії проти України. Від початку року російські військові хакери атакували українські інформаційні системи особливо активно.
Метою ворожих кібератак є пошкодження та руйнування українських інформаційних систем, знищення даних, запобігання доступу громадян України до державних сервісів, а також дестабілізація ситуації в країні та сіяння паніки й недовіри до влади серед населення.
За даними Держспецзв’язку, від початку року росія запустила щонайменше декілька сімейств шкідливого програмного забезпечення в Україні. Зокрема йдеться про WhisperGate/WhisperKill, CaddyWiper, Hermetic Wiper, Industroyer2, DoubleZero та інші.
Також за допомогою кібератак росія хоче створити в Україні гуманітарну катастрофу, адже хакери намагаються перешкоджати роботі енергетичного сектору, екстрених служб, зв'язку, логістики.
"російські хакери - це загроза не тільки для України, а й для всього світу. Українські інформаційні ресурси є важливою ціллю для російських військових. Перевірені на українських ресурсах методи кібератак згодом використовують і в інших демократичних країнах світу", - підкреслили в Держспецзв’язку.
Зазначається, що кібератаки, які мають на меті завдати шкоди українським ресурсам, можуть впливати на роботу інформаційних систем інших країн, адже в кіберпросторі немає кордонів.
Наприклад, унаслідок атаки на супутникову мережу Viasat напередодні вторгнення 24 лютого, метою якої було перешкоджання роботі зв'язку для користувачів з України, постраждали кілька держав-членів Європейського Союзу.
За даними Держспецзв’язку, кібератак зазнають інформаційні системи країн та установ, що допомагають Україні та українцям під час війни.
Крім військових хакерів, до атак проти України та інших демократичних країн долучаються політично вмотивовані активісти, дії яких керуються російською владою.
У Держспецзв’язку запевнили, що Україна використовує для захисту всі наявні ресурси. До кіберзахисту українських інформаційних систем долучилися найкращі вітчизняні та світові фахівці.
"Нам допомагають уряди та комерційні компанії більшості демократичних країн світу. Ми вдячні всім і високо цінуємо цю допомогу. Завдяки цьому сьогодні ми сильні та можемо вистояти. Проте цього замало, адже агресор не зупиниться просто так", - зауважили в службі.
Таким чином, усі країни мають обʼєднати зусилля, щоб зупинити агресора, позбавити його можливостей атакувати й змусити відповідати за свої вчинки.
Наголошується, що досягти цієї мети та миру в кіберпросторі допоможуть лише санкції, скоординована робота, обізнаність державних установ, бізнесу та громадян.
Як повідомляв Укрінформ, кіберзлочинці масово розсилають нові листи з вірусом, який викрадає дані, лякаючи людей хімічною атакою.