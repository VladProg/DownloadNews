Кабінет Міністрів ухвалює рішення, яке дозволить виробникам дронів стати резидентами Дія.City.

Про це Прем'єр-міністр Денис Шмигаль сказав на засіданні уряду, передає Укрінформ.
«Сьогодні ж ухвалюємо рішення, яке дозволить виробникам дронів стати резидентами Дія.City. Ми говоримо не лише про компанії-виробників, але також про тих, хто виготовляє комплектуючі, про тих, хто навчає керуванню дронами», - сказав Шмигаль.
За його словами, Дія.City — це унікальний інструмент із відповідними пільгами та преференціями, і тому це дозволить країні вивести виробництво дронів на ще одну сходинку вище.
Як повідомлялося, урядова команда цього тижня відвідала форум, присвячений річниці проєкту «Армія дронів». Є багато перспективних проєктів, які щодня наближають перемогу України. Уряд уже виділив 40 млрд грн для інвестицій в українських виробників безпілотників.