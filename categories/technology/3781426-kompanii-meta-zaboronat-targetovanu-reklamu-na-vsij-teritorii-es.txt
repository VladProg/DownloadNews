Європейська рада із захисту даних (EDPB) вирішила поширити запроваджену Норвегією заборону на таргетовану рекламу у Фейсбуці й Інстаграмі, що належать компанії Meta, на всі країни ЄС і Європейську економічну зону.

Про це повідомляє Reuters, передає Укрінформ.
"27 жовтня EDPB прийняв термінове обов'язкове до виконання рішення накласти заборону на обробку персональних даних для таргетованої реклами... в усій Європейській економічній зоні", - йдеться у повідомленні.
Це означає, що регулятор даних в Ірландії, де розташована європейська штаб-квартира Meta, має накласти протягом двох тижнів постійну заборону на використання компанією такої реклами.
Починаючи з 7 серпня у Норвегії на Meta вже наклали кілька штрафів у розмірі 1 мільйона крон (90 000 доларів) за порушення конфіденційності користувачів шляхом використання їхніх даних, таких як місцеперебування або пошук в інтернеті, для реклами.
За словами керівника міжнародного відділу норвезького регулятора даних Datatilsynet Тобіаса Джудіна, тепер Meta загрожує набагато більший штраф.
"Оскільки тепер ідеться про постійну заборону, недотримання її на рівні ЄС/ЄЕЗ саме по собі буде порушенням GDPR (правил ЄС щодо захисту персональних даних - ред.), за яке можуть бути застосовані санкції у розмірі до 4% від світового обороту (компанії)", - сказав Джудін.
Datatilsynet у вересні заявив, що передав штраф до європейського регулятора, оскільки той діяв лише на території Норвегії.
Норвегія не є членом ЄС, але є частиною єдиного європейського ринку.
Як повідомляв Укрінформ, у Норвегії соціальним мережам Facebook та Instagram тимчасово заборонили відстежувати дії користувачів в інтернеті для таргетованої реклами.
У Meta заявили, що скоро компанія запропонує користувачам у Європі доступ до Фейсбуку й Інстаграму без реклами за передплатою.