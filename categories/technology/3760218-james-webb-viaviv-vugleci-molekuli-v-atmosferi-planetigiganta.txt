Нове дослідження K2-18 b, екзопланети, яка у 8,6 раза масивніша за Землю, за допомогою космічного телескопа NASA James Webb виявило наявність вуглецевих молекул, включаючи метан і вуглекислий газ.

Як передає Укрінформ, про це йдеться у пресрелізі NASA.
Таким чином відкриття James Webb доповнює нещодавні дослідження, які припускають, що K2-18 b може бути гікеанною екзопланетою, яка потенційно може володіти багатою воднем атмосферою та поверхнею, вкритою океаном.
Гікеанні планети — гіпотетичний тип життєпридатних планет.

Зазначається, що K2-18 b обертається навколо холодної карликової зірки K2-18, і знаходиться на відстані 120 світлових років від Землі в сузір’ї Лева.
Такі екзопланети, як K2-18 b, які мають розміри між Землею та Нептуном, не схожі ні на що в нашій Сонячній системі.
Ця відсутність еквівалентних найближчих планет означає, що ці «субнептуни» погано вивчені, а природа їхніх атмосфер є предметом активних дебатів серед астрономів.

«Наші дослідження підкреслюють важливість розгляду різноманітних середовищ, придатних для життя, у пошуках життя в інших місцях. Традиційно пошуки життя на екзопланетах зосереджені в основному на менших скелястих планетах, але більші гікеанні світи значно сприятливіші для атмосферних спостережень», — пояснив Нікку Мадхусудхан, астроном з Кембриджського університету.
Як повідомляв Укрінформ, група астрономів за допомогою космічного телескопа TESS виявила дві екзопланети класу субнептун.