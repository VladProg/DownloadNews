У Вінницькому національному технічному університеті (ВНТУ) розробили наземну дистанційно керовану платформу Escadron, яка може використовуватися для транспортування боєприпасів на передову та вивезення поранених з поля бою.

Про це Укрінформу повідомив очільник стартап-школи SikorskyChallenge м. Вінниці, кандидат технічних наук, доцент кафедри комп’ютерних наук ВНТУ Сергій Барабан.
«Це розробка учасників стартап-школи Sikorsky Challenge на базі Вінницького національного технічного університету, СЕО – студент Михайло Бондарчук. Наземна дистанційно керована платформа Escadron – це особливий підвид безпілотних апаратів. Зважаючи на функціональні особливості він може мати широку специфіку застосування в оборонній сфері, фактично замінюючи основні функції військових та доповнюючи можливості в плані ефективності виконання бойових завдань», - сказав Барабан.

Як зазначили у ВНТУ, основними пріоритетними завданнями використання платформи є транспортування вантажу (боєкомплекту) на позицію, а також вивезення поранених з поля бою. Платформа також може застосовуватися, як наземний «камікадзе». Окрім того, Escadron також може слугувати як дистанційний пункт спостереження і використовуватися для встановлення ретранслятора.
Оператор може керувати безпілотником залежно від його комплектації на відстані від одного до трьох кілометрів. Платформа може рухатися з максимальною швидкістю 30 км на годину.
Розробники вважають, що у подальшому наземний безпілотник можна адаптувати під застосування з бойовим модулем (туреллю) або георадаром для виявлення вибухонебезпечних предметів.
Стартап-проєкт Escadron став переможцем і отримав номінацію «Краща ідея стартапу» фіналу VIII сезону Вінницької стартап школи та отримав 30 тис. грн на подальший розвиток. А у жовтні був представлений на XII Фестивалі інноваційних проєктів «Sikorsky Challenge 2023», який пройшов у жовтні в КПІ ім. Ігоря Сікорського в Київському політехнічному інституті імені Ігоря Сікорського.
Фото: ВНТУ