У Державній службі спеціального зв’язку та захисту інформації попереджають про небезпеку завантаження зламаного програмного забезпечення, адже російські хакери, в тому числі спецслужби, поширюють віруси через торенти.

Як передає Укрінформ, про це повідомляє Держспецзв'язку з посиланням на свій звіт Russia’s Cyber Tactics: Lessons Learned 2022.
"Хакери троянізують ISO та установчі файли й розміщують їх у безкоштовному доступі на торент-трекерах. Якщо жертва завантажує та встановлює такі файли на свій компʼютер, хакери дістають доступ до його вмісту і можуть протягом тривалого часу залишатися непомітними", - ідеться у повідомленні.
У Держслужбі зауважили, що у багатьох пострадянських країнах системні адміністратори й досі використовують неліцензійне програмне забезпечення (в тому числі операційні системи) в установах та компаніях різних форм власності, що розповсюджується за допомогою торент-трекерів.
"Встановлюючи зламане ПЗ із торентів, вони фактично надають доступ російським спецслужбам до вмісту робочих машин. Особливо небезпечним є використання зламаної операційної системи, адже в такому випадку зловмисники мають повний адміністративний доступ до компʼютера, на якому її встановлено", - наголосили в Держспецзв'язку.
Як повідомляв Укрінформ, за інформацією Держспецзв'язку, дев’ять із десяти кібератак відбуваються через необережність чи відсутність знань у персоналу.