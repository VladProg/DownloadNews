Національний мобільний оператор «Київстар» забезпечує «Домашнім Інтернетом» бомбосховища в Україні.

Про це Укрінформу повідомили у пресслужбі компанії.
«Від початку війни «Домашній Інтернет» від Київстар з’явився вже в 201 бомбосховищі в таких містах, як Київ, Житомир, Кривий Ріг, Рівне, Львів, Дніпро, Обухів, Хмельницький, Білгород-Дністровський, Зеленодольськ, Жовті Води, Чернівці, Тернопіль та Луцьк», - йдеться в повідомленні.
За даними пресслужби, щодня компанія підключає в середньому по 15-20 нових укриттів.
Також у Київстар нагадали, що всі станції метрополітену м. Київ, які використовуються як сховища, мають доступ до швидкісного мобільного інтернету будь-якого телекомоператора.
«Кожен з нас зараз робить свій вклад у наближення перемоги в цій війні і наше головне завдання - це забезпечувати громадян зв’язком: чи то мобільним, чи фіксованим. Тому ми одразу запропонували свою допомогу в забезпеченні інтернетом бомбосховищ та пишаємося нашими колегами з інших компаній-провайдерів, які також активно реалізовують цю ініціативу», - прокоментував керівник департаменту фіксованого зв’язку Київстар Сергій Сухорук.
Для того, щоб подати заяву на підключення бомбосховища чи укриття до інтернету, потрібно звернутись із запитом на електрону адресу wifi@kyivstar.net, вказавши свої контакти та адресу підключення.
Київстар – найбільший український оператор телекомунікацій, якого обрали майже 26 млн абонентів мобільного зв’язку і понад 1 млн користувачів «Домашнього інтернету». Компанія надає послуги на основі широкого спектру мобільних і фіксованих технологій, у тому числі 4G. Наразі 90% населення України живе на території дії мережі LTE Київстар. Компанія є лідером ринку мобільного зв’язку, фіксованого інтернету і конвергентних послуг (зв’язок, інтернет, ТБ).