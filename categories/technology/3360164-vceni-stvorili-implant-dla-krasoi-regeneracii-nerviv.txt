Японські науковці розробили прототип об’ємного імплантованого каркаса для сприяння відновленню нервів.

Як передає Укрінформ, розробка та результати випробування описані в журналі Materials Science and Engineering.
До травм нервів зокрема відносяться ураження спинного мозку, які можуть призводити до втрати чутливості в частинах тіла або навіть паралічу.
Відновити вражену нервову тканину наразі є складним завданням. Традиційне застосування технології трансплантації, що застосовується при важких травматичних ушкодженнях нервової системи, мало обмежений успіх через складність відновлення функції пошкодженої тканини.
Нова розробка являє собою каркас із міцного полімерного матеріалу у вигляді багатошарової решітки. Згідно з попередніми дослідами з культурами клітин, винахід дозволяє спрямувати ріст нейронів уздовж його волокон та крізь шари для ефективнішої регенерації нервів.
Для створення каркасу японські науковці використали сучасну методику, що називається двофотонною літографією. Вона дає змогу утворювати точні нанорозмірні структури завдяки використанню лазера та світлочутливого рідкого полімеру. При потраплянні полімерного матеріалу під дію лазерного променя він твердіє, тоді як необроблені його ділянки залишаються рідкими і їх можна в кінці змити.
Керуючи рухом лазера, вчені створили тривимірну квадратну решітку зі сторонами 1 на 1 міліметр та висотою усього в 100 мікрометрів із синтетичного матеріалу IP-Dip.
Каркас є термостабільним та витривалим до деформацій, тому його можна використовувати як імплантат для різних тканин організму.
Матеріал для відновлення нервів перевіряли на культурах мишачих клітин — дорзальних корінцевих нейронах та мотонейронах. За 48 годин вчені не виявили погіршення виживаності клітин, що дає змогу припустити достатню біосумісність каркасу.
Вченим потрібно провести додаткові дослідження на тваринах, щоб зрозуміти, як працюватиме технологія в живому організмі.