Міністерство цифрової трансформації з початку запуску проєкту «Інтернет-субвенція» забезпечило понад 1 млн українців у 3268 селах швидкісним інтернетом.

Про це повідомляє Укрінформ із посиланням на пресслужбу Мінцифри у Телеграмі.
«Понад 6000 українців у селах цьогоріч вперше зі швидкісним інтернетом. Це вдалося завдяки коштам з інтернет-субвенції, які були заощаджені через прозорі процеси. З 2021 року в межах проєкту вже більше 1 млн українців у 3268 селах вперше отримали доступ до швидкісного інтернету. А 7,5 тис. шкіл, лікарень та інших соцзакладів тепер мають Wi-Fi», - йдеться в повідомленні.
У міністерстві уточнили, що команда Мінцифри перевиконала план та попередила нераціональне використання 216,7 млн грн держбюджету на старті проєкту. А завдяки оптимізації процесів замість виділених 500 млн грн ще й вклалася у 316 млн грн.
«Це потужний крок, щоб подолати цифровий розрив і забезпечити рівні можливості кожному, незалежно від місця проживання: місто-мільйонник чи невеличке село», - резюмували в пресслужбі.
Як повідомлялось, із початку повномасштабного вторгнення Україна вже отримала 42 тис. терміналів супутникового інтернет-зв'язку Starlink, які забезпечують зв’язком критичну інфраструктуру.