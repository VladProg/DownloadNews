Фінські та норвезькі регулятори заборонили російській технологічній групі «Яндекс» та її партнеру Ridetech International, що базується в Нідерландах, передачу до Росії персональних даних клієнтів, зібраних у цих країнах службою таксі Yango.

Про це повідомляє Reuters, передає Укрінформ.
Таке рішення ухвалене через те, що з 1 вересня ФСБ Росії отримає доступ до баз даних агрегаторів таксі. Служба таксі Yango, яка працює в 14 країнах, включаючи Фінляндію та Норвегію, є одним із багатьох сервісів, які пропонує російський «Яндекс».
«Існує серйозний ризик для конфіденційності, оскільки російська влада потенційно може стежити за переміщеннями норвезьких громадян через Yango», — йдеться у заяві норвезького органу із захисту даних.
Торік у серпні влада Фінляндії конфіскувала активи «Яндекса» у країні, включаючи, як вважають, єдиний дата-центр компанії за межами Росії, після того, як засновник компанії та колишній виконавчий директор Аркадій Волож був внесений до списку санкцій Європейського Союзу.