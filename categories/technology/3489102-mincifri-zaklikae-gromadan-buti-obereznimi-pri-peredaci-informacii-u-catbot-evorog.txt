Міністерство цифрової трансформації закликає громадян бути обережними при передачі інформації про переміщення окупантів у чатбот єВорог.

Як передає Укрінформ, про це повідомляє Мінцифри у Телеграмі.
"Щодня наша команда отримує сотні заявок про переміщення окупантів у єВорог та оперативно передає їх ЗСУ. Це означає, що кожен із вас кожним повідомленням у чатбот наближає нашу спільну перемогу. Однак пам'ятайте про прості правила безпеки народної розвідки", - йдеться в повідомленні.
У міністерстві закликають українців не наближатися до окупантів чи ворожої техніки навмисно, щоб їх сфотографувати, знімати фото та відео непомітно, особливо якщо окупанти розташовані близько. Для цього необхідно налаштувати телефон так, щоб відкрити камеру можна було в один клік, тримаючи телефон опущеними вниз руками.
Надіславши кадри в чатбот, радять видаляти їх зі смартфона задля безпеки. Зараз вороги на окупованих територіях можуть перевірити гаджет, тому краще нічого таємного там не зберігати.
Крім того, Мінцифри радить не виставляти кадри з геолокацією та переміщенням ворогів у соцмережі. Не обговорювати в телефонних розмовах із рідними та близькими місцерозташування окупантів.
У міністерстві закликають використовувати тільки чатбот єВорог від Мінцифри. Щоб не натрапити на шахраїв, слід пам'ятати: у чатбот можна перейти з головного екрана застосунку "Дія".
Як повідомляв Укрінформ, у березні Міністерство цифрової трансформації запустило новий чатбот у Телеграмі, завдяки якому можна повідомляти про пересування російської армії.