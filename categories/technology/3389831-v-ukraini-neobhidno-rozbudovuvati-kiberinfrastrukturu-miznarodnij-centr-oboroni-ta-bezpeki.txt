Для того, щоб суспільство було стійким, потрібно приділяти увагу всім кіберпитанням, включаючи кіберінфраструктуру.

Про це заявив виконавчий директор Міжнародного центру оборони та безпеки, керівник програми «Стійка Україна» Дмитро Теперік в інтерв'ю АрміяInform, передає Укрінформ.
"Кіберпростір має бути захищений з боку держави. Отже, це частина національної безпеки. Тому для того, щоб наше суспільство було стійким, ми також повинні приділяти увагу всім кіберпитанням, включаючи кіберінфраструктуру. Наразі йдеться лише про дані, але насамперед і про надійність кіберінфраструктури", - сказав Теперік.
За його словами, другим елементом кібербезпеки є люди. Все починається з кібергігієни чи кіберграмотності. Усі навички та знання нині важливі для громадян, тому що "всі ми фактично мешкаємо в інтернеті".
"Третій елемент — співпраця та обмін інформацією між країнами. Кіберпростір не має кордонів — ось чому багато демократичних країн діляться інформацією про кіберінциденти. Це робиться для того, щоб захистити наші дані, гроші та інші ресурси. Настав час знову говорити про те, як ми можемо захистити себе з точки зору кіберпростору. Деякі країни мають можливість придбати хоча б кіберінструменти для захисту від таких держав, як Росія чи Китай", - зауважив Теперік.
Як повідомляв Укрінформ, у ніч проти 14 січня хакери масово атакували українські урядові сайти, зокрема вебресурси МОН, МЗС, Мінмолодьспорту, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Віцепрем'єр-міністр - міністр цифрової трансформації Михайло Федоров заявив, що серед причин кібернападу на Україну - отримання доступу до адмінправ компанії, яка адмініструє атаковані державні сайти.
Компанія Microsoft заявила про виявлення зловмисного програмного забезпечення у десятках уражених систем в Україні, які охоплюють державні, некомерційні та інформаційно-технологічні організації. За даними компанії, на урядових сайтах знайшли так звані програми-шантажисти, які могли бути активовані згодом.