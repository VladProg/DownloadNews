На міжнародній конференції Bett UK 2024, які відбудеться у Лондоні 24–26 січня, вперше будуть представлені українські освітні стартапи.

Про це повідомляє Офіс Президента, передає Укрінформ.
Участь України в одній з найбільших світових подій у сфері освітніх технологій (EdTech) ініціював Фонд Президента з підтримки освіти, науки та спорту.
Як зазначається, понад 600 компаній-учасниць, більш як 30 тисяч освітян та інноваторів зі 123 країн зберуться у столиці Великої Британії, щоб презентувати цільовій аудиторії свої рішення в галузі освітніх технологій.

“Серед всесвітньо відомих EdTech-компаній є Grammarly, яким користується понад 30 мільйонів людей щодня, або Headway, який нещодавно включили до переліку найперспективніших стартапів Європи. Але мало хто знає, що ці компанії мають українське походження. Конференція Bett – це найкраще місце, щоб розповісти про досягнення українських освітніх технологічних компаній і налагодити зв’язки для їх подальшого розвитку”, – заявила радниця директора Фонду Президента з підтримки освіти, науки та спорту з розвитку та міжнародної діяльності Уляна Автономова.
У межах Bett UK українські стартапи отримають можливість презентувати свої інноваційні продукти, налагодити зв'язки та співпрацю з міжнародними партнерами.
Фонд Президента разом із Міністерством освіти і науки, Міністерством цифрової трансформації, Українським фондом стартапів та акселератором YEP запрошує вітчизняні стартапи взяти участь у конкурсі за право першими представити Україну на Bett UK 2024. Подання заявок триває до 20 листопада.
Фото: ОП