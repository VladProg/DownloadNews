Космічний телескоп NASA/ESA/CSA James Webb сфотографував галактику NGC 3256 у сузір’ї Вітрила.

Про це повідомила обсерваторія ESA, передає Укрінформ.
Ця галактика, розміром з нашу галактику Чумацький Шлях, розташована на відстані приблизно 120 мільйонів світлових років від Землі у сузір’ї Вітрила та є «мешканцем» надскупчення Гідри-Центавра.

NGC 3256 може здаватися мирною, проте насправді це зображення показує наслідки давнього космічного зіткнення.
Спотворена галактика є уламком лобового зіткнення двох однаково масивних спіральних галактик, які, за оцінками астрономів, вдарилися приблизно 500 мільйонів років тому.
Бурхливе минуле NGC 3256 відображено в довгих рукавах сяючого пилу та зірок, які простягаються назовні від основного тіла галактики.
Крім цього, вражаючі червоні та помаранчеві області, поширені по всій галактиці, містять молоді зірки, утворені в результаті зіткнення.
Відкривачем цього об'єкта є британський астроном німецького походження Джон Гершель, який уперше спостерігав за ним 15 березня 1836 року.
Як повідомляв Укрінформ, космічний телескоп NASA/ESA Hubble сфотографував спіральну галактику UGC 11860 у сузір’ї Пегаса.
Фото: NASA