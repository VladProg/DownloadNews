Україна увійшла до першої десятки країн в рейтингу технологічних навичок Global Skill Report.

Як передає Укрінформ, про це Міністерство цифрової трансформації повідомляє в Телеграмі.
Так, згідно з результатами щорічного дослідження Global Skill Report 2022 від освітньої платформи Сoursera у категорії країн-лідерів Україна посіла 21-ше місце серед 100 країн світу. А в рейтингу за технологічними компетенціями — восьме.
“Це означає, що українці — одні з найкращих у світі в роботі з комп’ютерними мережами, базами даних, операційними системами, інженерією безпеки, програмною інженерією, комп'ютерним програмуванням, хмарними обчисленнями, веброзробкою, розробкою застосунків для мобільних пристроїв тощо!”, - ідеться в повідомленні.

У міністерстві зазначили, що водночас, із будівництвом цифрової держави допомагають українцям розвивати й цифрові навички. Для цього в Мінцифри створили проєкт “Дія.Цифрова освіта". Завдяки йому понад 1,2 млн українців пройшли навчання на порталі “Дія.Цифрова освіта”. Також для українців розміщені в безоплатному доступі понад 70 освітніх серіалів із цифрової грамотності та розроблені національні тести на цифрову грамотність. Завдяки проєкту “Дія.Цифрова освіта" в Україні діє понад 6 тис. хабів цифрової освіти.
Як повідомляв Укрінформ, раніше проєкт Мінцифри "Дія" отримав дві нагороди британської премії у сфері дизайну та реклами D&AD Awards.