Майже всі співробітники OpenAI погрожують звільнитися услід за колишнім гендиректором Семом Альтманом і перейти до Microsoft, якщо чинне керівництво компанії не подасть у відставку.

Як передає Укрінформ, про це повідомляє Bloomberg.
Понад 700 із 770 співробітників компанії штучного інтелекту (ШІ) OpenAI підписали у понеділок лист, адресований керівництву, у якому зазначили, що вони «не можуть працювати на людей або з людьми, яким бракує компетентності, розсудливості та турботи» про місію OpenAI та її співробітників.
У листі підписанти закликали кожного члена керівництва піти у відставку, а Альтмана поновити на посаді гендиректора, інакше співробітники можуть перейти до Microsoft.
Персонал OpenAI підкреслили, що Microsoft запевнив їх у наявності вакансій для усіх співробітників компанії ШІ.
На передодні публікації листа, багато співробітників OpenAI поширили однакові повідомлення у соцмережі Х із текстом «OpenAI ніщо без своїх людей», і на кілька з них Альтман відповів емодзі у вигляді серця.
Водночас головний виконавчий директор Salesforce Inc. Марк Беніофф запропонував у понеділок негайно прийняти на роботу дослідників, які залишають посади в OpenAI. Він додав, що Salesforce надасть відповідну компенсацію будь-якому дослідникові із OpenAI.
Як повідомлялося, Рада директорів компанії штучного інтелекту OpenAI звільнила Сема Альтмана з посади генерального директора через втрату впевненості в його здатності керувати компанією.
У компанії заявили, що Альтман не був «послідовно відвертим у своїх комунікаціях», що перешкоджає його здатності виконувати свої обов’язки.
20 листопада компанія Microsoft заявила, що наймає на роботу колишнього генерального директора OpenAI Сема Альтмана та співзасновника Грека Брокмана.