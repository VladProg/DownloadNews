Міністерство цифрової трансформації за два роки заощадило 6 млрд грн державних коштів на ІТ-закупівлях для різних проєктів цифрової трансформації.

Як передає кореспондент Укрінформу, про це заявив віцепрем’єр-міністр – міністр цифрової трансформації Михайло Федоров під час пресконференції 23 грудня.
"Ми заощадили на закупівлях 3 млрд грн в цьому році і 3 млрд грн минулого року, тобто 6 млрд грн за два роки", - сказав Федоров.
Він пояснив, що саме завдяки тому, що міністерство не затверджує недоцільні проєкти з інформатизації, вдалось заощадити таку значну суму державних коштів. За словами віцепрем’єр-міністра, згідно з дослідженнями проєкту USAID/UK aid «Прозорість та підзвітність у державному управлінні та послугах» (TAPAS), загальний економічний ефект від діяльності Мінцифри цього року становить 3,64 млрд грн, а антикорупційний – 2,05 млрд грн.
"Мені здається, що цифровізація – це єдиний шлях боротьби з корупцією", - наголосив Федоров.
Як повідомлялося, у державному бюджеті на 2021 рік на Національну програму з інформатизації передбачили 602 млн грн. За програмою реалізуються проєкти цифрової трансформації у сферах охорони здоров’я та соціального захисту, освіти, містобудування, екології тощо.