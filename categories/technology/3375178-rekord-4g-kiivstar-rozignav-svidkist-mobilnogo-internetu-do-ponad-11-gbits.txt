Київстар разом зі своїм технологічним партнером Huawei встановили рекорд швидкості 4G-інтернету у власній мережі – досягли понад 1,1 Гбіт/с.

Про це повідомили Укрінформу в пресслужбі оператора.
За інформацією Київстар, цей результат став можливим завдяки технології MIMO4x4 та агрегації частот (Carrier Aggregation) – одночасному використанню частот 1800 МГц, 2100 МГц та 2600 МГц.
У пресслужбі нагадали, що Київстар з 2018 року використовує агрегацію частот 1800 МГц та 2600 МГц для досягнення високої швидкості передачі даних та більшої ємності мобільної мережі. А частоти 2100 МГц для 4G можуть значно розширити можливості мобільних операторів та покращити клієнтський досвід абонентів.
«Розвиток 4G – це не лише розширення покриття. Він має великий технологічний потенціал, пов'язаний з впровадженням Massive MIMO, VoLTE тощо. Сьогодні в лабораторних умовах ми досягли швидкості понад 1 Гбіт/с. У звичайних умовах для абонентів це значить збільшення швидкості у середньому на 5-10 Мбіт/с», – розповів технічний директор Київстар Володимир Лутченко.
Обладнання, на якому був встановлений рекорд швидкості, – ультраширокосмуговий радіомодуль, який підтримує одночасну роботу трьох радіочастотних діапазонів, дозволяє використовувати широку смугу частот і всі технології радіодоступу, покращує досвід користувача приблизно на 30% і зменшує споживання енергії також приблизно на 30%.
Як повідомлялося, завдяки використанню найбільшої кількості частот та впровадженню широкого спектра сучасних технологій Київстар 3 роки поспіль отримував визнання за найшвидший мобільний інтернет в Україні від міжнародної компанії Ookla, яка проводить тести швидкості інтернету у додатку Speedtest. За підсумками першого півріччя 2021 року телеком-оператор також відзначений за краще покриття мережі.
Фото: Київстар