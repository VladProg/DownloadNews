Ізраїльський державний аерокосмічний гігант Israel Aircraft Industries (IAI) та південнокорейський оборонний підрядник Korea Aerospace Industries (KAI) підписали меморандум про створення програми розробки баражуючих боєприпасів (Loitering Munitions Program).

Про це повідомляє Укрінформ з посиланням на Defence News.
Основна мета програми полягає у розробці високоефективного безпілотного літального апарата з інтегрованою бойовою частиною для знищення комплексів протиповітряної оборони.
«З метою очолити майбутнє безпілотних літальних апаратів ми націлені на розробку технологій безпілотних літальних апаратів наступного покоління, і ми будемо розробляти рішення, що відповідають різним потребам клієнтів», - сказав віцепрезидент Korea Aerospace Industries Чанг Хеон Хан.
Баражуючі боєприпаси - тип безпілотних літальних апаратів з інтегрованою бойовою частиною, які здатні тривалий час в режимі очікування знаходитися в повітрі в районі цілі та оперативно атакувати її після отримання відповідної команди від оператора, або виконувати завдання, передбачене закладеним алгоритмом.
Такі комплекси мають в своєму складі авіаційні засоби ураження, які за своїм задумом повинні поєднати в собі переваги безпілотного літального апарату (БпЛА) та бойової частини авіаційної бомби.


Фото: Courtesy of Israel Aerospace Industries