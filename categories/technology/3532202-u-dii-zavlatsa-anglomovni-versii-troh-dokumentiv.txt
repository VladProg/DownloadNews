Мінцифри готується до бета-тестування низки нових документів в застосунку «Дія».

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
«Минулого тижня розповідав вам, що деякі цифрові документи у «Дії» матимуть англійську версію. Сьогодні з командою розглянули конкретні приклади реалізації цього», — йдеться в повідомленні.
За інформацією Федорова, ведеться робота з перекладу закордонного паспорта, посвідчення водія та техпаспорту.
Як підкреслив віцепрем'єр-міністр, права та техпаспорт отримають міжнародне кодування, яке використовується в ЄС, США та Канаді.
Наразі завершується робота над технічними деталями щодо розробки документів та готується бета-тестування.
Як повідомлялося, минулого тижня віцепрем'єр-міністр – міністр цифрової трансформації Михайло Федоров анонсував появу в застосунку "Дія" протягом місяця близько 10 нових послуг та документів. Вже в бета-тесті доступне електронне пенсійне посвідчення та посвідка на проживання; на черзі – тестування військових облігацій та перші послуги єНотаріату.