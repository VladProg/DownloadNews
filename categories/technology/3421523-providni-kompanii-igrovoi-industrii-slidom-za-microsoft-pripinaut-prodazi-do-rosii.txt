Кілька компаній ігрової індустрії припинили продажі своєї продукції Росії за її вторгнення в Україну.

Про це передає Укрінформ з посиланням на Інтернет-журнал PC Gamer.
Президент компанії Activision Blizzard Даніель Алегре оголосив, що компанія «зупиняє нові продажі» своїх ігор Росії, доки триває війна.
У посланні, адресованому своїй команді, Алегре також зазначив, що компанія працює над наданням гуманітарної допомоги Україні.
Він також відзначив «величезний внесок наших колег у Польщі, де люди добровільно присвятили свій час для допомоги українським біженцям та іншим нужденним».
Компанія Epic Games також оголосила, що «припиняє торгівлю іграми з Росією у відповідь на її вторгнення в Україну».
Відзначається, що таким чином Epic та Activision Blizzard долучилися до таких компаній, як Microsoft, Electronic Arts та CD Projekt, які припинили продажі в Росії.
Російський ринок відеоігор займає восьме місце у світі за доходом (2,7 млрд доларів у 2021 році). 53% росіян регулярно грають у ігри на ПК.
Раніше повідомлялося, що віцепрем'єр – міністр цифрової трансформації України Михайло Федоров активно виступав за санкції проти Росії в галузі технологій.
Фото: Patrick T. Fallon/Bloomberg via Getty Images