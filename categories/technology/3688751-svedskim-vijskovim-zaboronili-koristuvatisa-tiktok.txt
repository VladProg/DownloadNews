Військовослужбовцям збройних сил Швеції заборонили користуватися застосунком TikTok на робочих телефонах.

Про це повідомляє Укрінформ з посиланням на The Local.
«Використання мобільних телефонів і планшетів саме по собі може становити загрозу безпеці, тому ми не хочемо мати TikTok на нашому робочому обладнанні», — сказала в коментарі AFP речниця збройних сил Швеції Гуна Грауфельдт.
Таке рішення ґрунтується на «звітності з відкритих джерел щодо того, як додаток обробляє інформацію користувачів, та дії компанії-власниці ByteDance».
Минулого тижня парламент сусідньої Норвегії заборонив використання TikTok на пристроях з доступом до системи законодавчого органу. У Франції цей додаток заборонили завантажувати на робочі телефони працівникам державного сектора.
Європейська комісія, а також уряди Нідерландів, Великої Британії, США, Канади та Нової Зеландії повідомили офіційним особам, що ті не можуть використовувати TikTok на робочих пристроях через побоювання контролю з боку влади Китаю.
Компанія-власниця наполягала, що уряд КНР не контролює інформацію про користувачів. Але в листопаді визнала, що деякі співробітники в Китаї мали доступ до даних європейських користувачів, а в грудні заявила, що ці дані використовувалися, аби шпигувати за журналістами.
Минулого тижня Пекін заявив, що не вимагав від компаній передавати дані, зібрані за кордоном. «Китай ніколи не вимагав і не буде вимагати від компаній або окремих осіб збирати або надавати дані, розміщені в іншій країні, у спосіб, який порушує місцеве законодавство», - заявив речник МЗС Мао Нін.
Як повідомляв Укрінформ, спікер Палати представників Конгресу США Кевін Мак-Карті заявив, що Китай має доступ до даних користувачів застосунку TikTok.
Фото: dpa