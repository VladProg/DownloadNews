Вчені з Університету Макмастера, які розробили інгаляційну форму вакцини проти COVID-19, підтвердили, що вона може забезпечити широкий та тривалий захист від вихідного штаму SARS-CoV-2 та інших варіантів коронавірусу, що викликають занепокоєння.

Як передає Укрінформ, про це повідомляє Medicalxpress.
Дослідження розкриває імунні механізми та значні переваги введення вакцин безпосередньо у дихальні шляхи, а не шляхом традиційної ін'єкції.
На думку дослідників, інгаляційні вакцини набагато ефективніше викликають захисну імунну відповідь, оскільки вони націлені на легені та верхні дихальні шляхи, де респіраторні віруси вперше потрапляють до організму.
Вакцина McMaster COVID – одна з небагатьох, розроблених у Канаді.
Доклінічне дослідження, проведене на тваринних моделях, надало критичне підтвердження концепції, що дозволяє провести клінічне випробування першої фази, яке зараз проводиться для оцінки інгаляційних аерозольних вакцин у здорових дорослих, які отримали дві дози вакцини мРНК.
Перевірена стратегія вакцини проти COVID-19 була заснована на надійній програмі досліджень вакцини проти туберкульозу, створеної Чжоу Сінем, співавтором нового дослідження та професором Дослідницького центру імунології Макмастера та Департаменту медицини.
"У результаті багаторічних досліджень ми виявили, що вакцина, введена в легені, індукує всебічний захисний респіраторний імунітет слизових оболонок – властивість, якої немає в ін'єкційної вакцини", – заявляє Сін.
На сьогодні всі дозволені вакцини проти коронавірусу вводяться ін'єкційно.