Група вчених під керівництвом професора Сірасава Кента з Інституту досліджень ДНК Кадзуса в префектурі Тіба заявили, що вони повністю секвенували геном гриба мацутаке.

Як передає Укрінформ, про це повідомляє NHK.
Міжнародний союз охорони природи вніс гриби мацутаке до свого списку видів, що перебувають під загрозою. Ці гриби вважаються цінним делікатесом у Японії.
За словами вчених, вони скористалися новою технологією для аналізу довгої геномної послідовності, щоб отримати генетичну інформацію грибів мацутаке.
Вони з'ясували, що гриби мають 13 хромосом і близько 160 млн пар нуклеотидів, а також близько 22 тис. генів, які визначають їх форму, смак і аромат.
Вчені також заявили, що геномні дані допоможуть визначити речовини, необхідні для росту грибів, а також гени, які відповідають за їх специфічний смак та аромат.
Сірасава зазначив, що повне секвенування геному будь-яких грибів виконане вперше у світі. За його словами, виконана його групою робота допоможе у культивуванні мацутаке у майбутньому.
Як повідомляв Укрінформ, група вчених із Академії наук Китаю секвенувала геном із рештків людини пізнього плейстоцену з південно-західного регіону країни.