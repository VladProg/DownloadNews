Євросоюз спрямував офіційні запити до інтернет-платформ TikTok та YouTube стосовно заходів, спрямованих на захист дітей та підлітків від шкідливої інформації.

Як повідомляє Укрінформ, про це повідомляється на сайті Європейської комісії.
«Сьогодні Європейська комісія формально надіслала до TikTok та YouTube запити по інформацію відповідно до Акта про цифрові послуги (DSA). Єврокомісія запросила ці компанії надати більше інформації про заходи, які вони здійснюють для виконання зобов’язань, що стосуються захисту підлітків відповідно до DSA, включаючи зобов’язання з оцінки ризиків та заходів із їх зменшення для захисту підлітків онлайн. Зокрема, це стосується ризиків для ментального та фізичного здоров’я», - йдеться у повідомленні.
Зазначається, що TikTok та YouTube зобов’язані надати інформацію за цим запитом до 30 листопада, і на основі цих відповідей Єврокомісія буде робити наступні кроки. Це може втілитися у формальному відкритті розслідування щодо дій обох компаній, процедура якого викладена у відповідних статтях DSA. Зокрема, Єврокомісія може накладати штрафи за невірну, неповну або хибну інформацію, надану у відповідь на запит. Неспроможність компаній відповісти на запит і надалі може призвести до накладення на них періодичних штрафних стягнень.
Нагадаємо, TikTok та YouTube підпадають під категорію «дуже великих онлайн-платформ», які зобов’язані дотримуватися положень Акта ЄС про цифрові послуги, а також європейського законодавства, зокрема, у сфері прав дитини та захисту підлітків.
19 жовтня Єврокомісія спрямувала запит до TikTok стосовно поширення терористичного й насильницького контенту та мови ненависті, а також щодо поширення дезінформації.