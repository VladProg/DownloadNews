Команда американського космічного телескопа Hubble після збоїв відновила роботу третього наукового інструмента - спектрографа COS (Cosmic Origins Spectrograph).

Як передає Укрінформ, про це повідомляється на сайті NASA.
Наприкінці жовтня Hubble перейшов у безпечний режим, припинивши всі спостереження через масштабний збій у роботі, пов'язаний із множинними помилками синхронізації наукових приладів із внутрішніми системами обміну даними.
Лише на початку листопада фахівці розпочали процес введення в дію наукових приладів, кожен з яких включався по черзі. Таким чином, спочатку була відновлена робота камери ACS (Advanced Camera for Surveys), потім 25 листопада запрацювала камера WFC 3. Обидві камери наразі ведуть наукові спостереження, під час яких помилок синхронізації більше не було.
28 листопада інженери відновили роботу спектрографа COS, завдяки чому три з чотирьох робочих наукових інструментів телескопа тепер знову ведуть спостереження.
На ньому команда планує протестувати нове програмне забезпечення для Hubble, яке допоможе відновлювати втрачені повідомлення, якщо його інструменти знову втратять синхронізацію.
Як відомо, Hubble працює на навколоземній орбіті вже понад 31 рік, що є рекордом серед космічних обсерваторій. Нещодавно NASA вирішило продовжити наукову програму до 2026 року.