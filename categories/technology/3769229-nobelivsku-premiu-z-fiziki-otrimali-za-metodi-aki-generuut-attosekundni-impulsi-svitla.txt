Лауреатами Нобелівської премії в галузі фізики 2023 року стали фізики П'єр Агостіні, Ференц Краус та Анн Л'Юйє «за експериментальні методи, які генерують аттосекундні імпульси світла для дослідження динаміки електронів у речовинах».

Про це повідомляє Укрінформ з посиланням на сторінку премії в Х (колишній Twitter).




«Шведська королівська академія наук вирішила присудити Нобелівську премію з фізики за 2023 рік П’єру Агостіні, Ференцу Краусу та Анні Л'Юйє «за експериментальні методи, які генерують аттосекундні імпульси світла для дослідження динаміки електронів у речовині»», - йдеться у повідомленні.
Як зазначається на сайті премії, трьох лауреатів відзначають за їхні експерименти, які дали людству нові інструменти для дослідження світу електронів всередині атомів і молекул.
П'єр Агостіні, Ференц Краус та Анн Л'Юйє продемонстрували спосіб створення надзвичайно коротких імпульсів світла, які можна використовувати для вимірювання швидких процесів, у яких електрони рухаються або змінюють енергію.
Аттосекунда - це одиниця виміру часу, що є однією квінтильйонною частиною секунди, тобто 0,000000000000000001 секунди.
Як повідомлялося, у Швеції та Норвегії розпочинається Нобелівський тиждень, під час якого стануть відомі лауреати премії за 2023 рік. У середу будуть названі лауреати з хімії, а у четвер - з літератури. Лауреат премії з економіки буде оголошений у столиці Швеції Стокгольмі 9 жовтня.
У п’ятницю у норвезькій столиці Осло назвуть лауреата премії за сприяння встановленню миру.
Церемонія вручення Нобелівської премії відбудеться в мерії Стокгольма 10 грудня – у річницю смерті Альфреда Нобеля.