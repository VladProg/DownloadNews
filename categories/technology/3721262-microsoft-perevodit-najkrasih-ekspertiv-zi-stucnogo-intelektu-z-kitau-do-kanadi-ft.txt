Корпорація Microsoft працює над переведенням деяких своїх найкращих дослідників штучного інтелекту з Китаю до Канади.

Як передає Укрінформ, про це повідомляє Financial Times.
За словами співрозмовників видання, розташований у Пекіні підрозділ компанії Microsoft Research Asia (MSRA) почав подавати заявки на отримання віз для переїзду провідних експертів зі штучного інтелекту зі столиці Китаю до свого інституту у канадському Ванкувері.
Йдеться про 20-40 співробітників.
Людина, близька до Microsoft, зазначила, що цього року менше китайського персоналу переїде до Канади, де американський технічний гігант створює нову лабораторію, у якій працюють експерти з усього світу.
Співрозмовники вказують, що такий крок є відповіддю на загострення політичної напруги між США та Китаєм, а також захисним заходом, щоб запобігти переманюванню технологічними групами найкращих фахівців з дослідження ШІ для розробки власних версій ChatGPT від OpenAI.
Як повідомляв Укрінформ, у Великій Британії цього року відбудеться перший саміт з безпечності штучного інтелекту.
Фото: Jeenah Moon/Bloomberg via Getty Images/Getty Images