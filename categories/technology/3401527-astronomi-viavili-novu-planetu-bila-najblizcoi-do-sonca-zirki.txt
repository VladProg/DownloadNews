Група астрономів завдяки Дуже Великому Телескопу Європейської Південної Обсерваторії у Чилі знайшли планету, яка знаходиться в системі найближчої до Сонця зірки - Проксима Центавра.

Як передає Укрінформ, про це повідомляє SciTechDaily.
«Це відкриття показує, що наш найближчий зоряний сусід, здається, наповнений цікавими новими світами, готовими до подальших досліджень», - заявив дослідник із Інституту астрофізики та космічних досліджень Португалії Жоао Фаріа.
Планета, що отримала назву Проксима Центавра d, обертається навколо Проксима Центавра на відстані близько 4 мільйонів кілометрів, що є 1/10 відстані між Сонцем і Меркурієм. Планета робить оберт навколо своєї зірки за 5 діб.

Маючи лише чверть маси Землі, планета також є однією з найлегших відомих на даний момент екзопланет.
Зазначається, що біля зірки Проксима Центавра вже були виявлені дві інші планети: Проксима Центавра b, планета з масою, порівнянною з масою Землі, яка обертається навколо зірки за 11 днів, а також планета Проксима Центавра c, яка обертається навколо зірки за п’ять років.
Як повідомляв Укрінформ, міжнародна група астрономів виявила сліди водяної пари в атмосфері екзопланети TOI-674b.
Фото: ESO/L. Calçada