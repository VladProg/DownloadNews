Міжнародна хакерська група Anonymous зламала сайт міністерства оборони РФ, отримавши доступ до бази даних російського оборонного відомства.

Як передає Укрінформ, про це повідомляється у Твітері хактивістів.
"Щойно: хактивістська група Anonymous успішно зламала та злила базу даних сайту Міноборони Росії mil[.]ru", - йдеться у повідомленні
Хакери також опублікували файл з приватними даними, отриманими з сайту МО РФ.
Станом на 23.00 за Києвом сайт міністерства оборони країни-агресора не відкривається.
Крім того, Anonymous виступили із закликом до усіх хакерів світу розпочати атаки проти Росії.
Як повідомляв Укрінформ, міжнародна анонімна хакерська група Anonymous заявила у п’ятницю, що розпочинає атаки проти уряду РФ, але постраждати може і російський приватний сектор.
24 лютого Москва завдала ударів по Україні і розпочала війну. На території України запроваджено воєнний стан.