Британське антимонопольне відомство схвалило угоду Microsoft щодо купівлі Activision Blizzard, виробника ігор Call of Duty та World of Warcraft, вартістю 69 мільярдів доларів.

Як передає Укрінформ, про це повідомляє The Guardian з посиланням на генерального директор Activision Blizzard Боббі Котіка.
У зверненні до співробітників він заявив, що тепер компанія готова завершити угоду.
"Тепер у нас є всі регуляторні дозволи, необхідні для закриття угоди, і ми з нетерпінням чекаємо на те, щоб принести радість і зв'язок ще більшій кількості гравців по всьому світу", - написав гендиректор.
Представник Управління з питань конкуренції та ринків (CMA) Британії заявив у п'ятницю, що Microsoft не зможе володіти правами на хмарні ігри.
"Оскільки хмарні ігри розвиваються, це забезпечить людям більш конкурентоспроможні ціни, кращі послуги та більший вибір", - сказав представник регулятора.
Термін дії угоди з Activision Blizzard мав закінчитися 18 жовтня.
Хоча Федеральна торгова комісія продовжує виступати проти угоди, але вона не може перешкодити Microsoft і Activision завершити її.
У квітні Управління з питань конкуренції та ринків спробувало заблокувати цю угоду, посилаючись на побоювання, що Microsoft - виробник ігрової консолі Xbox - домінуватиме на ринку хмарних ігор.
Однак минулого місяця наглядовий орган заявив, що переглянута угода, яка передбачала продаж прав на хмарні ігри за межами Європи французькому конкуренту Activision Blizzard - компанії Ubisoft, усунула всі занепокоєння, що дало змогу схвалити рішення про купівлю Activision Blizzard.