У Києві IT-спеціалісти запустили автоматичний сервіс з моніторингу активності армії Російської Федерації біля кордонів України.

Як передає Укрінформ, про це повідомляє dev.ua.
«Дані для проєкту беруться з супутників, аналізуються і далі на карту наносяться позначки про поточні позиції військ РФ. Також враховується динаміка. Свої імена творці проєкту не розкривають», - ідеться в повідомленні.

Зараз сайт працює в тестовому режимі. На ньому - клікабельна геолокація розміщення військ, по кліку відкриваються супутникові знімки.
Також розробники створили бот у Твіттері, який пише про нові виявлення та інші дані.
«Дані беруться у європейських супутникових операторів. Супутники постійно пролітають і фотографують. Далі наша система на знімках в районі кордонів намагається знаходити скупчення військової техніки і динаміку, що куди рухається. Далі це наноситься на карту, і постить ботом в Twitter», - зазначили творці сервісу.
Зараз вони працюють над отриманням якісніших знімків від європейських операторів, будуть покращувати інтерфейс, а також хочуть залучати аналітиків і модераторів для поліпшення аналізу даних.
Як повідомляв Укрінформ, президент РФ Володимир Путін 21 лютого заявив про визнання незаконних утворень в ОРДЛО.
Постійний представник України при ООН Сергій Кислиця нагадав, що Україна звернулася до країн, що підписали в 1994 році Будапештський меморандум про гарантії безпеки Україні в обмін на її відмову від ядерної зброї, невідкладно зібратися для консультацій.