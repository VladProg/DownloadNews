Компанія Samsung та австралійський бренд Dr. Denim випустили лімітовану колекцію джинсів, у комплекті з якими йдуть гнучкі смартфони Galaxy Z Flip 3.

Як передає Укрінформ, про це повідомляє Gizmochina.
Як пише видання, обмежена серія Z Flip Pocket Denim лише з 450 пар, вже надійшла у продаж. Вартість джинсів складає $1499, а бонусом до них йдуть смартфони Galaxy Z Flip 3.
Джинси цієї моделі мають логотип літери Z, вишитий поверх традиційних кишень. Також спереду є невелика кишеня, яка точно відповідає розмірам складеного телефону Galaxy Z Flip 3.
Модель, створена за співпраці Samsung та Dr. Denim, випускається в чоловічому та жіночому варіантах і доступна на сайті австралійського виробника.
Samsung Galaxy Z Flip 3 — гнучкий смартфон, який входить до серії Samsung Galaxy Z. Представлений компанією Samsung Electronics 11 серпня 2021 року на події Samsung Unpacked разом із Z Fold 3. Це наступник Samsung Galaxy Z Flip.
Z Flip 3 має таку ж конструкцію, як і перший Z Flip, з алюмінієвою рамою. Він оснащений 6,7 дюймовим дисплеєм, захищений ультратонким склом виробництва Samsung Gorilla Glass Victus. Z Flip 3 отримав захист від води за стандартом IPX8 та, за твердженням Samsung, може витримати занурення під воду до 1,5 м протягом 30 хвилин. Доступний у чотирьох кольорах: Cream (кремовому), Phantom Black (фантомно-чорному), Green (зеленому) та Lavender (лавандовому).
Телефон працює на базі процесора Qualcomm Snapdragon 888, з графічним процесором Adreno 660.