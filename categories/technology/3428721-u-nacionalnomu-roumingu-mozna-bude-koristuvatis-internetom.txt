Абоненти українських мобільних операторів зможуть користуватися інтернетом при підключенні до національного роумінгу.

Як передає Укрінформ, про це повідомляє пресслужба Державної служби спеціального зв’язку та захисту інформації України у Телеграмі.
Зазначається, що національний роумінг дозволяє при зникненні зв’язку одного оператора підключатися до мережі іншого. Тепер абоненти можуть користуватися не лише голосовими дзвінками й SMS, а й мобільним 2G/3G інтернетом на швидкості до 512 кбіт/с, щоб обмінюватися повідомленнями в месенджерах або шукати інформацію в інтернеті.
Тарифікація послуг у національному роумінгу зберігається відповідно до тарифного плану оператора, послугами якого користується абонент.
Для абонентів lifecell національний роумінг працює автоматично. Якщо підключення до мережі іншого оператора не відбувається – необхідно здійснити ручні налаштування. Абоненти Київстар та Vodafone можуть скористатись цією опцією, здійснивши ручні налаштування на смартфоні.
Як повідомляє пресслужба Міністерства цифрової трансформації України у Телеграмі, національним роумінгом можуть користуватися абоненти всіх вітчизняних мобільних операторів
Для того, щоб підключитися до мережі іншого оператора, потрібно:

відключити автовибір мережі на Android: Налаштування — Мобільна мережа (чи Підключення) — Оператор або на iOS: Параметри — Стільникові дані — Вибір мережі;
знайти й вибрати доступну мережу: Vodafone UA, UA-KYIVSTAR чи LIFECELL;
якщо зареєструватися не вдалося, спробувати ще раз або вибрати іншу мережу;
перевірити можливість вихідного дзвінка, SMS.

Як повідомляв Укрінформ, в Україні обмежено розмови з українських сім-карток в росію, щоб загарбники не мали змогу передавати інформацію з українських телефонів в рф та білорусь.
Національний роумінг повноцінно запрацює в Україні з 14 березня.