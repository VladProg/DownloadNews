У межах проєкту Brave1 українські фахівці розробили ударний безпілотник, стійкий до засобів радіоелектронної боротьби.

Про це повідомив у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.
"Backfire — ударний дрон від українських розробників, які увійшли до оборонного кластера Brave1. БпЛА залітає до 35 кілометрів у тил ворога та допомагає уражати російську артилерію, логістичні вузли, ворожі склади й командні пункти", - зазначив урядовець.
За його словами, завдяки GPS-антені, яку майже неможливо заглушити, дрон дуже стійкий до ворожих засобів РЕБ. Через повну автономність безпілотника ворог не може вирахувати його координати та наземної команди, що дає змогу убезпечити операторів.
Федоров зазначив, що нині Backfire проходить випробування на фронті, де демонструє хороші результати. За останні два місяці військові здійснили щонайменше 50 успішних місій. Розробники співпрацюють зі зведеним загоном "Злі птахи" ЗСУ, які допомагають удосконалювати БпЛА.
"Пташка" вже пройшла комісію Міноборони та очікує наказ на допуск до експлуатації. Це означає, що держава офіційно зможе закуповувати ці безпілотники. Команда творців уже готується до серійного виробництва БпЛА", - зазначив віцепрем’єр-міністр.
Як повідомлялося, в межах проєкту Brave1 українські розробники створили мобільний комплекс пеленгаторів ЕТЕР.