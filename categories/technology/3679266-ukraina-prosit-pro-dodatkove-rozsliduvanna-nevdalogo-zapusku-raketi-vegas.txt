Державне космічне агентство закликає європейських партнерів провести додаткове розслідування та врахувати усі можливі фактори невдалого пуску ракети Vega-С, який нібито пов’язують з неякісними українськими матеріалами.

Про це повідомляє Укрінформ з посиланням на пресслужбу ДКА.
Зазначається, що в очікуванні результатів розслідування можливих причин, що спричинили аварію під час пуску європейської ракети-носія «Вега С», агентство дізналося з європейської преси про заяву Європейського космічного агентства щодо можливих причин. В ДКА переконанні, що такі твердження не залишають підґрунтя для подальших дискусій та кидають тінь на репутацію космічної промисловості України.
«З усією належною увагою та повагою до точки зору наших європейських колег зі спеціально призначеної незалежної комісії з розслідування Державне космічне агентство вважає, що представлені висновки залишаються передчасними та такими, що все ще можуть потребувати подальшого розслідування з метою визначення того, чи можуть існувати додаткові фактори, які призвели до невдалого пуску РН «Вега С», - йдеться в повідомленні.
В агентстві підкреслили, що вся продукція, яка постачалася українською космічною промисловістю нашим європейським партнерам, повністю відповідала усім необхідним вимогам.
При цьому українські фахівці, які взяли участь у певній частині розслідування, до якої вони були допущені, представили власні думки та пропозиції, які, об’єктивно, не знайшли свого відображення у висновках незалежної комісії з розслідування.
«Якими б не були причини, що спонукали наших європейських колег поквапитися з нещодавньою заявою, Державне космічне агентство закликає наших європейських партнерів провести додатковий розгляд та аналіз, які б враховували інші потенційні фактори, а також пропозиції, які були запропоновані українськими експертами», - наголосили в ДКАУ.
Як повідомлялось, у грудні 2022 року відбувся пуск ракети Vega-С, яка містила супутники Pléiades Neo 5 і 6, призначені для спостереження за Землею. Однак цільової орбіти вони не досягли через проблеми зі ступенем, який вийшов з ладу через деякий час після запалення двигуна. Європейські представники пов'язали невдалий запуск ракети з українськими комплектуючими.
Фото: nkau.gov.ua