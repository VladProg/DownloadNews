У застосунку «Дія» запровадили нову послугу – можливість сплатити штраф за адміністративне правопорушення.

Про це віцепрем'єр-міністр з інновацій, розвитку освіти, науки та технологій Михайло Федоров повідомив у Телеграмі, передає Укрінформ.
«Тепер українці можуть сплатити штраф за адмінпорушення просто в «Дії». Без довгих бюрократичних процедур та поїздок до суду. Всього за кілька кліків — у смартфоні», - поінформував Федоров.
Він зауважив, що адмінпорушення можна вчинити через необачність, «наприклад, закурити в невстановленому місці або порушити правила торгівлі. Після цього на людину чекає штраф, який запускає довгий і нудний процес».
«Потрібно їхати до суду та стояти в чергах, щоб отримати судову постанову та реквізити для сплати штрафу й судового збору. І лише потім іти в банк», - зазначив очільник Мінцифри.
За його словами, «тепер усе в «Дії». Потрібно відкрити розділ «Судові справи» або «Судові штрафи», вибрати штраф та сплатити його. Це все. Квитанція автоматично надійде до суду, який після зарахування коштів закриє вашу справу».
«Продовжуємо будувати найкращу цифрову країну, де люди отримують послуги зручно й просто», - наголосив Федоров.
Як повідомляв Укрінформ, українці придбали у застосунку «Дія» 2,3 млн військових облігацій на понад 2,3 млрд грн.
Фото: Мінцифри