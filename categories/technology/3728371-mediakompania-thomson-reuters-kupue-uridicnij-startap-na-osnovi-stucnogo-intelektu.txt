Медіакомпанія Thomson Reuters придбає Casetext - юридичний стартап із помічником на основі штучного інтелекту (ШІ) - за $650 мільйонів.

Про це повідомляє Reuters, передає Укрінформ.
Одним із ключових продуктів Casetext є CoCounsel - юридичний помічник зі штучним інтелектом, запущений у 2023 році на базі GPT-4. Він за лічені хвилини забезпечує перегляд документів, юридичні дослідницькі записки, підготовку заяв і аналіз контрактів, йдеться у заяві Thomson Reuters.
Casetext отримав доступ до великої мовної моделі OpenAI GPT-4, що дало змогу розробляти рішення за новою технологією та вдосконалювати варіанти використання для юристів.
Каліфорнійська компанія Casetext налічує 104 співробітники, а її клієнтами є понад 10 тисяч юридичних фірм і корпоративних юридичних відділів.
Президент і генеральний директор Thomson Reuters Стів Хаскер зазначив, що придбання Casetext є ще одним кроком до надання генеративних рішень штучного інтелекту клієнтам.
Генеративний ШІ — це тип штучного інтелекту, який генерує новий вміст або дані у відповідь на підказку або запитання користувача.
Очікується, що угода буде завершена в другій половині 2023 року за умови відповідних дозволів регуляторних органів.
Раніше фінансовий директор Thomson Reuters Майкл Іствуд заявляв, що компанія планує інвестувати близько $100 млн на рік у штучний інтелект.