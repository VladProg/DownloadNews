В Україні відбудеться другий щорічний хакатон, де українські розробники зможуть продемонструвати свої напрацювання для ЗСУ, а також отримати 1 млн доларів на розробку власного продукту, який зможе ефективно захищати від ворожих безпілотників.

Як передає Укрінформ, про це повідомляє пресслужба Мінцифри у Телеграмі.
«Другий щорічний хакатон відбудеться 24 та 25 червня. Українські розробники зможуть запітчити ідеї для представників Сил безпеки та оборони. Якщо продукт доведе ефективність, а Сили оборони підтвердять, що саме така розробка необхідна тут і зараз – отримаєте контракт на $1 млн. Кошти можна витратити на реалізацію або масштабування розробки», - йдеться в повідомленні.
До хакатону «Anti-Shahеd» можуть долучитися всі, хто: має ідеї розробок та хоче отримати фінансування для реалізації ідей; прагне розповісти про створені defense-tech розробки, що допоможуть боротися з ворожими безпілотниками і знищувати їх; виробляє БПЛА, які можуть бути ефективними на полі бою. Зареєструватись можна за цим посиланням.
Drone Hackathon «Anti-Shahеd» реалізується з ініціативи Генерального штабу Збройних сил України, Мінцифри та Міністерства відновлення в межах проєкту "Армія дронів" та спрямований на пошук новаторських та ефективних рішень у боротьбі з ворожими безпілотниками.
Фото: Unsplash