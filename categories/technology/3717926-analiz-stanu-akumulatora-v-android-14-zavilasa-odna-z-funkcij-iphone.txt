В Android 14 з'явилася одна з функцій iPhone - аналіз стану акумулятора. Поки що вона доступна в бета-версії нової операційної системи, втім після релізу стабільної версії восени стане доступна для всіх користувачів.

Як передає Укрінформ, про це повідомляє Fonearena.
Google створила нову функцію для смартфонів на базі Android 14, яка дозволяє аналізувати стан батареї. Завдяки ній користувачі зможуть дізнатися ємність та швидкість зношення батареї на своєму пристрої, а також отримувати рекомендації щодо користування та її заміни.

Нова функція BatteryManager вже доступна у налаштуваннях смартфонів Google Pixel, які працюють на Android 14 Beta 2. Також Google планує надати цю функцію розробникам, щоб вони могли створювати програми для аналізу батареї на інших смартфонах.
За допомогою BatteryManager можна буде перевірити різні параметри батареї, такі як цикли заряджання, дата виробництва батареї, дата першого заряджання в електромережі, стан заряджання та інші дані.
Аналогічна функція, яка показує зношування батареї, вже доступна на iPhone більше п'яти років. Наразі невідомо, коли BatteryManager стане доступним для всіх користувачів Android.
Реліз стабільної версії Android 14 очікується восени 2023 року.
Як повідомляв Укрінформ, Google додає дві нові функції до пошуку фейкових та штучно згенерованих зображень для зменшення дезінформації на тлі розвитку сервісів штучного інтелекту.