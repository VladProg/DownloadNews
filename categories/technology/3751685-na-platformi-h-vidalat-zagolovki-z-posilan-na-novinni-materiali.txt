Власник соцмережі Х (колишнього Twitter) Ілон Маск планує видалити заголовок і текст, залишивши лише головне зображення з посилань на новинні статті, які поширюються на платформі.

Як передає Укрінформ, про це повідомляє Reuters із посиланням на відповідний допис у блозі Маска.
Зараз посилання на новини з’являються на стрічці користувачів як «картки» разом із зображенням, адресою джерела та скороченим заголовком, що допомагає залучати читачів до контенту ЗМІ, йдеться у матеріалі.
У Reuters зазначають, що скорочені посилання дозволять користувачам додавати невеликий текст до новинного допису, що може підштовхнути користувачів до розгляду використання преміумпідписки Х, яка дозволить публікувати одне повідомлення завдовжки до 25 000 символів.
Там додали, що такими змінами Маск позиціонує Х як найбільш придатну платформу для творців контенту.
«Преміум-підписники тепер зможуть публікувати довші відео, їх публікації відображатимуться вище, а також вони отримають частку від продажу реклами», – йдеться у матеріалі.
Як повідомляв Укрінформ, Х (колишній Twitter) прибрав з акаунтів низки ЗМІ позначки про джерела фінансування.
Зокрема, зміни на платформі зачепили акаунти британської BBC, російського пропагандистського ресурсу RT, NPR у США та ін.