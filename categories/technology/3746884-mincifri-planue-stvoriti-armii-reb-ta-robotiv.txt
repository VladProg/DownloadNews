Міністерство цифрової трансформації має намір масштабувати успішний досвід у сфері БПЛА на інші напрями військових інновацій і запрошує до співпраці команди, які можуть допомогти технологічно підсилити фронт.

Як передає Укрінформ, на цьому наголосив віцепрем’єр-міністр з інновацій, розвитку освіти, науки та технологій – міністр цифрової трансформації Михайло Федоров у своєму виступі під час IT-конференції iForum.
«За останній рік у сфері БПЛА вже розпочалася технологічна революція. У межах проєкту «Армія дронів» ми вбили всю бюрократію для бізнесу, збільшили маржинальність до 25%, спростили всі процедури для введення в експлуатацію. Деякі українські компанії збільшили виробництво БПЛА в сотні разів», - сказав Федоров.
Але для перемоги у війні, як підкреслив віцепрем’єр, треба зробити ще більше. Потрібно, щоб усі, хто займається технологіями, спрямували свій потенціал на користь сил оборони.
«Завдання далі — масштабувати досвід у сфері БПЛА на інші напрями військових інновацій. Запустити Армію РЕБу та Армію роботів. Наша команда готова співпрацювати з кожним, хто зможе допомогти технологічному підсиленню фронту», - додав Федоров.
Як повідомлялося, Кабінет міністрів виділив цього року 40 мільярдів гривень для інвестування в українське виробництво безпілотників.
Фото: МІнцифри