Уряд РФ вніс "Яндекс.Браузер" та антивірус "Лабораторії Касперського" до списку програм, обов'язкових для попереднього встановлення на комп'ютерах, ноутбуках і системних блоках перед їх продажем на території Росії.

Відповідне розпорядження опубліковано на порталі нормативних актів, повідомляє Укрінформ.
Згідно з документом, «Яндекс.Браузер» буде встановлено на комп'ютерах з Windows, macOS і Linux, а Kaspersky Internet Security - тільки на комп'ютерах з першою з цих операційних систем. Це ж розпорядження зобов'язало виробників робити «Яндекс» пошуковою системою за замовчуванням. Вимоги почнуть діяти з початку 2022 року.
Раніше обов'язковими для попереднього встановлення програмами став пакет офісних додатків "Мій офіс" від компанії "Нові хмарні технології", майже половина частки якої належить "Лабораторії Касперського".
Закон про обов'язкове попереднє встановлення російського програмного забезпечення на смартфони, планшети, комп'ютери і "розумні" телевізори був ухвалений в квітні минулого року. Серед програм, які стали обов'язковими на смартфонах, - додатки Mail.ru Group, "Госуслуги", голосовий помічник "Маруся" і платіжна система "Мир". За реалізацію техніки без цих додатків продавцям загрожують штрафи до 200 тисяч рублів ($2,8 тис).
У березні Apple погодилася частково виконувати вимоги нового закону. У корпорації заявили, що користувачам, які активують пристрої в Росії, буде запропоновано встановити схвалений урядом РФ список програм, при цьому вони зможуть відмовитися від будь-якої з них.
Як повідомлялося, Президент Володимир Зеленський у 2020 р. схвалив застосування санкцій до 235 юридичних і 377 фізичних осіб. Серед цих юросіб, зокрема, російські ТОВ ВЭЙВ", "Мэйл.РУ ГРУПП", "Вконтакте", "Одноклассники", "Лаборатория Касперского", "Доктор Веб", "Яндекс", Міждержавна телерадіокомпанія "Мир".