Компанія Meta починає пропонувати користувачам реєструватися в платній версії Facebook і Instagram без реклами, яка запускається в Європі.

Про це повідомляє The Verge, передає Укрінформ.
Таке рішення було прийнято компанією у відповідь на нові нормативи ЄС щодо конфіденційності, які не допускають нав'язування споживачам націленої реклами.
Відтепер користувач зможе обирати – користуватися Instagram та Facebook безкоштовно, але з рекламою або ж передплатити версію без реклами. Плата за відмову від реклами становить €9,99 євро на місяць у разі оформлення підписки через веб-інтерфейс або €12,99 євро на місяць через платіжні системи магазинів додатків Google або Apple.
Наразі ця плата за підписку поширюється на всі пов’язані облікові записи. Однак з 1 березня 2024 року вищезазначені суми стягуватимуться лише за один аккаунт на одній платформі, а за кожний додатковий доведеться доплачувати €6 або €8 залежно від форми оплати. Передплата пропонується користувачам віком від 18 років.
Тим, хто бажає продовжувати користуватися Facebook та Instagram безкоштовно, компанія, як і раніше, запропонує дізнаватися «про товари та бренди з персоналізованої реклами», для показу якої використовуватиметься «ваша інформація».
Як повідомляв Укрінформ, у липні Суд ЄС постановив, що компанії повинні розглянути можливість надання альтернативних послуг клієнтам, які не хочуть, щоб їхні дані збиралися і продавалися рекламодавцям, "якщо це необхідно - за відповідну плату".