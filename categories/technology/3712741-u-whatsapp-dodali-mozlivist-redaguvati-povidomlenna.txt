У месенджері WhatsApp з`явилася опція редагування повідомлень протягом 15 хвилин після відправки.

Про це повідомляє Укрінформ із посиланням на заяву компанії.
«Тепер ви можете змінювати надіслані повідомлення, якщо припустилися помилки або хочете змінити надісланий текст. Ми з радістю надаємо вам більше контролю над вашими бесідами, від виправлення простих помилок до додавання контексту до повідомлення. Просто натисніть і утримуйте надіслане повідомлення та виберіть у меню пункт «Змінити» протягом щонайбільше 15 хвилин після надсилання», - йдеться у повідомленні.
Зазначається, що поряд зі зміненими повідомленнями відображатиметься напис «змінено», тому одержувачі будуть знати про виправлення без відображення історії змін.
«Як і всі особисті повідомлення, медіафайли та дзвінки, ваші повідомлення й зміни захищено наскрізним шифруванням», - додали у компанії.
Цю функцію почали впроваджувати для користувачів по всьому світу, тому найближчими тижнями вона буде доступна всім.
Як повідомляв Укрінформ, месенджер WhatsApp представив нову функцію, яка допомагатиме користувачам із поганою пам'яттю у повсякденному житті.