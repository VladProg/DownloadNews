Велика Британія планує поступово відмовитися від послуг мобільного зв'язку 2G і 3G до 2033 року, щоб перейти на 5G і 6G.

Як передає Укрінформ, про це оголосила міністр цифровізації, культури, ЗМІ та спорту Надін Дорріс, повідомляє Sky News.
"Технологія 5G вже революціонізує життя людей і бізнесу, надаючи людям по всій Британії швидшу мобільну передачу даних і роблячи бізнес більш продуктивним", - сказала міністр.
За словами Дорріс, уряд виділив 50 мільйонів фунтів стерлінгів (понад $66 млн), щоб вивести країну на передній план у галузі мобільного зв'язку і забезпечити безпеку телекомунікаційних мереж.
Вона додала, що закінчення епохи 2G і 3G спростить вихід на ринок нового обладнання для виробників, оскільки їм не доведеться підтримувати старі технології.
Уряд хоче покласти край залежності Британії від невеликого числа постачальників після того, як минулого року китайській компанії Huawei заборонили відкривати нові мережі.
Відзначається, що всі чотири мережі - EE, Vodafone, O2 і Three - погодилися повністю відмовитися від 2G і 3G до 2033 року.
«Вимкнення 2G та 3G дозволить операторам повністю перейти на більш енергоефективні та високопропускні мережі на користь клієнтів», – сказав Хеміш Маклауд, директор промислової організації Mobile UK, яка представляє всі основні мережі Британії.
Як повідомляв Укрінформ, наприкінці жовтня у Києві на базі технопарку UNIT.City запрацювала тестова зона 5G зв’язку – 5G Lab.