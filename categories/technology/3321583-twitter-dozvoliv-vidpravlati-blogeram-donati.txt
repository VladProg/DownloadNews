Соціальна мережа Twitter дозволила користувачам відправляти донати (грошові перекази) блогерам, навіть у біткоїнах.

Як передає Укрінформ, про це повідомляє CNBC.
Цього тижня функція стане доступною для всіх користувачів з операційної системою iOS, але соцмережа пообіцяла її зробити також доступною й для користувачів Android впродовж декількох тижнів.
Самі перекази донатів блогерам відбуваються через додатки Cash, Patreon та Venmo. Перерахунок у біткоїнах відбуватиметься через сервіс Strike. Ба більше, Twitter не вираховує комісію при переказі грошей.
Зазначається, що представлення нової функції не є великим сюрпризом з огляду на те, що глава Twitter Джек Дорсі є великим прихильником найпопулярнішої криптовалюти.
Як повідомляв Укрінформ, у липні цього року Дорсі заявив, що соціальна мережа Twitter розглядає криптовалюту як «велику» частину свого майбутнього.