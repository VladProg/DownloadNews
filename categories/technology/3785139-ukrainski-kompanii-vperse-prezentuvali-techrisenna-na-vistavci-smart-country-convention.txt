Українські компанії вперше презентували tech-рішення на міжнародній виставці Smart Country Convention 2023 (SCCON 2023) у Берліні, яка відбувалася з 7 по 9 листопада 2023 року.

Про це йдеться у пресрелізі ДУ "Офіс з розвитку підприємництва та експорту", який є у розпорядженні Укрінформу.
«Серце цифрової України — це застосунок "Дія", який надає цифрові державні послуги та зберігає цифрові документи. Ми віримо в комплексний підхід до побудови smart-країни, тому, окрім Дії, Мінцифри запустило проєкти Дія.Освіта, Дія.Бізнес і Дія.City», — сказав віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров під час відкриття заходу.





Зазначається, що сім українських компаній під час виставки презентували власні інноваційні tech-рішення та працювали у межах Національного стенду України. На стенді були представлені: українська компанія TRIARE, яка створює індивідуальне програмне забезпечення, орієнтоване на бізнес; компанія Digicode - технологічний партнер для економічно ефективних та масштабованих цифрових рішень; компанія Sigma - пропонує ІТ-рішення «під ключ», які допоможуть ефективно виконувати бізнес-задачі та компанія Eleks - спільнота інноваторів, які знаходять сміливі технологічні рішення для найскладніших задач.





Крім того, участь взяв альянс компаній GovTech IT Cluster of Ukraine. Зокрема, Prozori Solutions - професійні розробники програмного забезпечення; 42 FLOWS TECH - експерти з проєктування рішень для управління потоками даних та Kitsoft - трансформують паперові процеси в зручні онлайн-послуги та налагоджують ефективний діалог держави та громадян.
Заступник міністра цифрової трансформації з питань євроінтеграції Валерія Іонан під час онлайн-виступу підкреслила, що попри складні обставини, українці запускають нові проєкти та розвивають інноваційні рішення, демонструючи всьому світу технологічний потенціал та готовність до трансформації.
Фото: пресслужба ДУ