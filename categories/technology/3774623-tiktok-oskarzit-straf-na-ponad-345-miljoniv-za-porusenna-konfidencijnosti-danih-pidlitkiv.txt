TikTok оскаржить в суді рішення ЄС про накладення штрафу у 345 мільйонів євро (363 мільйони доларів) за порушення конфіденційності даних та припис через те, що компанія не подбала про захист приватних даних своїх підлітків-користувачів.

Про це повідомляє Bloomberg, передає Укрінформ.
Підрозділ ByteDance Ltd. заявив, що подав апеляцію до Генерального суду Європейського Союзу проти штрафу, а також оскаржує на місцевому рівні наказ головного регулятора даних в Ірландії про усунення "оманливих або маніпулятивних" практик.
У вересні Ірландська комісія із захисту даних оштрафувала TikTok, дійшовши висновку, що додаток не захистив неповнолітніх від непотрібної обробки даних і не діяв у прозорий спосіб. Перевірка стосувалася п'ятимісячного періоду, з липня 2020 року по 31 грудня 2020 року, і виявила, що обробка даних TikTok протягом цього періоду порушувала правила Загального регламенту захисту даних щодо дітей віком від 13 до 17 років.
Соцмережа, яка має понад 1 мільярд користувачів по всьому світу і є найбільш відомою завдяки вірусним танцювальним челенджам.
Відповідно до Загального регламенту про захист даних (GDPR), ірландський наглядовий орган відповідає за всі перевірки TikTok, оскільки платформа тепер має свою європейську базу в Дубліні. Але, зважаючи на те, що ймовірне порушення мало загальноєвропейський характер, остаточне рішення мала ухвалити Європейська рада із захисту даних - група європейських регуляторів, відповідальних за дотримання закону.
Група експертів ЄС, яка складається з представників 30 європейських країн, висловила занепокоєння тим, як TikTok "підштовхує" дітей до створення публічних акаунтів і робить відео, розміщені в мережі, публічними за замовчуванням.
Як повідомляв Укрінформ, регуляторний орган Великої Британії оштрафував соцмережу TikTok на майже 16 мільйонів доларів за неправомірне використання персональних даних дітей.
А у Франції батьки 15-ти річної Марі, яка наклала на себе руки у 2021 році в Кассі, звинувачують китайську соціальну мережу ТікТок у смерті своєї доньки. Це перша подібна справа у Франції.