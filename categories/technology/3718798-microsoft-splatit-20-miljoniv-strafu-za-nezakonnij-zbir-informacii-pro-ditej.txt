Корпорація Microsoft сплатить 20 мільйонів доларів штрафу для врегулювання звинувачень Федеральної торгової комісії США (FTC) в незаконному зборі особистої інформації про дітей без згоди їхніх батьків.

Як передає Укрінформ, про це повідомляє Reuters.
Компанію звинуватили в порушенні закону про захист конфіденційності дітей в Інтернеті через збір та зберігання особистої інформації від дітей, які зареєструвалися в ігровій системі Xbox, не отримавши згоду батьків та відповідні повідомлення.
"Постанова вимагає від Microsoft вжити заходів для поліпшення захисту приватності дітей-користувачів системи Xbox", - зазначили у FTC.
Представник Microsoft зазначив, що процес створення облікових записів буде оновлений, а збій у збереженні даних, виявлений у системі компанії, - усунутий.
"Запропонована нами постанова полегшує батькам захист приватності їхніх дітей на Xbox і обмежує інформацію, яку Microsoft може збирати і зберігати про дітей", - сказав директор Бюро захисту прав споживачів FTC Семюель Левін.
Зазначається, що Microsoft зберігала дані дітей під час процесу створення облікового запису в ігровій системі з 2015 по 2020 роки.
Як повідомляв Укрінформ, корпорація Microsoft почала надавати користувачам безліч оновлень ШІ, включаючи ChatGPT, пошукову систему Bing, а також хмарні сервіси.