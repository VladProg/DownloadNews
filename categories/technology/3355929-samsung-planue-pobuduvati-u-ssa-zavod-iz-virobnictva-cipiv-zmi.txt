Південнокорейська компанія Samsung планує побудувати в американському місті Тейлор завод із виробництва чіпів за 17 мільярдів доларів.

Як передає Укрінформ, про це повідомляє GSM Arena.
Зазначається, що Samsung продає багато своїх чіпів американським компаніям, тому завод у Техасі у довгостроковій перспективі має полегшити процес доставки і зробить його менш затратним.
Майбутній завод Samsung забезпечить близько 1800 робочих місць. Влада Техасу запропонує південнокорейському технологічному гіганту деякі вигідні податкові пільги, такі як зниження податків на нерухомість протягом перших 10 років роботи.
Завод має розпочати виробництво чіпів у 2024 році.
Як повідомлялося, через високий попит у всьому світі дефіцит чіпів відчувається в багатьох секторах. Зокрема, компанії Volkswagen, Honda, Toyota та General Motors були змушені скоротити виробництво через нестачу чіпів. Дефіцит виник через те, що автомобільні компанії скасували свої замовлення через падіння попиту під час пандемії коронавірусу минулого року.
Фото: dpa