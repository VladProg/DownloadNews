Відеохостинг Ютуб видалив понад 70 тисяч відеороликів та 9 тисяч каналів, які поширювали фейки про війну на території України та порушували правила платформи.

Як передає Укрінформ, про це повідомляє The Guardian.
Зазначається, що йдеться, зокрема, про ролики, в яких називали війну в Україні «визвольною операцією».
Водночас не уточнюється, які саме канали були видалені. Однак, за словами директора з продуктів відеохостингу Ніла Мохана, більшість із них поширювали кремлівські наративи.
«У нас є політика щодо великих насильницьких подій, і це стосується таких речей, як заперечення таких подій: від Голокосту до Сенді-Гук (масове вбивство у школі - ред.). І звичайно ж, те, що відбувається в Україні - це велика насильницька подія. І тому ми застосували цю політику, щоб розпочати безпрецедентні дії», - сказав Мохан.
Загалом від початку повномасштабного вторгнення платформа заблокувала низку каналів, зокрема кремлівського пропагандиста володимира соловйова, а також ті, що пов’язані з міністерством оборони рф.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.