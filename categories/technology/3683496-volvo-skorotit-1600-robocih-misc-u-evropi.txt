Концерн Volvo Group реструктуризує свою європейську компанію з виробництва автобусів, відмовившись від заводу в Польщі.

Як передає Укрінформ, про це повідомляє Reuters.
“Рішення припинити виробництво автобусів вплине приблизно на 1600 посад у Volvo Buses, з яких 1500 - у польському Вроцлаві”, - заявили в концерні.
Зазначається, що Volvo Buses змінить свою бізнес-модель у Європі, аби зосередитися на виробництві шасі, одночасно співпрацюючи із зовнішніми компаніями для виробництва кузовів.
Продаж заводу з виробництва кузовів автобусів у Вроцлаві спричинить реструктуризацію у розмірі 1,3 мільярда шведських крон (понад 123 мільйони доларів США), що вплине на операційний дохід Volvo у першому кварталі 2023 року.
Також уточнюється, що у Volvo залишаться понад 2100 співробітників у Польщі, які працюватимуть у Volvo Trucks, Volvo Construction Equipment та відділах підтримки групи.
Як повідомляв Укрінформ, американський автовиробник Ford планує скоротити 1100 робочих місць на заводі в іспанській Валенсії.