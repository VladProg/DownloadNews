Російський відеохостинг rutube продовжує відновлювальні роботи після кібератаки, якої він зазнав 9 травня.

Про це повідомляється в Телеграм-каналі rutube, передає Укрінформ.
«Зараз триває процес відновлення сегментів файлової системи віддалених середовищ і баз на частині серверів», - йдеться в повідомленні.
У компанії стверджують, що ресурс зазнав так званої APT-атаки. Однак стверджують, що "вихідний код доступний".
Напередодні джерело видання The Village, близьке до керівництва хостингу, повідомляло, що атака почалася близько п'ятої ранку 9 травня. Хакерам вдалося "повністю видалити код сайту", після чого відеосервіс "не підлягає відновленню". На думку джерела, атака стала можливою через витік кодів для доступу з сайту. Уточнюється, що контент не постраждав.
Rutube вважається альтернативою американському відеохостингу Youtube, яку використовують російські державні компанії та медіа.
Напередодні Дня Перемоги хакери також зламали програму передач низки операторів платного російського телебачення. Замість назв програм у ніч на 9 травня там з'явився напис "На ваших руках кровь тысяч украинцев и сотен их убитых детей. ТВ и власти врут. Нет войне". Уточнюється, що атаки зазнали МТС ТВ, НТВ-плюс, "Ростелеком" та Wink. Напис також з'явився у власників телевізорів Smart TV і в описі програм сервісу "Яндекс. Телепрограма".
24 лютого 2022 року росія неспровоковано напала на Україну, розпочала масовані бомбардування мирних міст і сіл. Російські війська влаштували масовий терор на тимчасово окупованих територіях. Збройні Сили України і Сили територіальної оборони чинять завзятий опір російським загарбникам і завдають їм величезних втрат. На боротьбу з агресором піднявся народ України. Європейський Союз ухвалив економічні та особисті санкції проти російської федерації, спрямовані на обмеження можливостей кремлівської «машини війни».