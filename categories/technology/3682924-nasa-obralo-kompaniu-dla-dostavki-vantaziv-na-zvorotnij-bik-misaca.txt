Національне управління з аеронавтики і дослідження космічного простору (NASA) обрало компанію Firefly Aerospace для доставки кількох корисних вантажів на зворотний бік Місяця, включаючи супутник.

Про це повідомляється на сайті NASA, передає Укрінформ.
«Комерційний посадковий модуль доставить два корисні вантажі агентства, а також супутник зв’язку та передачі даних на місячну орбіту, який є проєктом ESA (Європейського космічного агентства) у співпраці з NASA», — йдеться у повідомленні.
Як зазначається, вартість контракту становить майже 112 мільйонів доларів. Місію планують запустити у 2026 році в межах ініціативи Commercial Lunar Payload Services (CLPS), що курується NASA в межах місячної програми Artemis.
Firefly відповідатиме за комплексні послуги доставки, включаючи інтеграцію корисного навантаження, доставку із Землі на поверхню та орбіту Місяця, а також операції NASA з корисним навантаженням протягом першого місячного дня.
Firefly Aerospace – приватна аерокосмічна компанія, створена на базі Firefly Space Systems, яку у 2017 році викупив і перезапустив український підприємець і засновник Noosphere Ventures Максим Поляков. У лютому цього року він продав свою частку компанії через вимогу уряду США.
Фото: Firefly Aerospace