Державне управління регулювання кіберпростору Китаю ввело заборону на використання мікросхем великого американського виробника Micron Technology у критичній інформаційній інфраструктурі країни.

Про це Управління повідомило в окремій заяві, передає власний кореспондент Укрінформу.
«Перевірка показала, що продукти Micron мають серйозні потенційні проблеми з мережевою безпекою, які становлять великий ризик безпеки для критичної інформаційної інфраструктури Китаю і можуть впливати на національну безпеку країни. Відповідно до «Закону про мережеву безпеку» та інших законів і нормативних актів, оператори критичної інформаційної інфраструктури в Китаї повинні припинити купувати продукцію Micron», - ідеться в заяві відомства.
В ній повідомляється, що такого висновку фахівці Управління дійшли після перевірки продуктів Micron, які продаються в Китаї, на їх відповідність вимогам мережевої безпеки, встановленим китайським законодавством. Деталі про те, які невідповідності параметрів було виявлено в ході перевірки, та якої саме продукції стосується заборона, не наводяться.
В американській компанії розповіли, що отримали повідомлення китайського регулятора про перевірку продукції, а також про підготовку до переговорів із китайською владою.
Micron Technology – американська транснаціональна корпорація, один із найбільших світових виробників блоків комп’ютерної пам’яті, включаючи DRAM, флеш-носії та USB-флеш-накопичувачі. Товари компанії для загального ринку споживачів реалізуються під торговими марками «Crucial» і «Ballistix».
Минулого року в Китаї було продано напівпровідників Micron на суму близько $3,3 мільярда, що склало 10% від загального обсягу продажів компанії.
Як повідомляв Укрінформ, Китай у неділю успішно вивів на орбіту нові супутники для космічних досліджень, включаючи перший у Спеціальному адміністративному районі Аомень супутник для дослідження космічного простору "Аоменьська наука-1" ("Macao Science 1").