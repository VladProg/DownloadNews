Платфома YouTube посилює захист підлітків шляхом обмеження повторних рекомендацій відео на теми, які можуть їм зашкодити.

Про це повідомляє CNN, передає Укрінформ.
У YouTube заявили, що "контент, який порівнює фізичні особливості та ідеалізує одні типи фігури, певні рівні фізичної підготовки чи вагу або демонструє соціальну агресію у вигляді безконтактних бійок і залякувань" не буде повторно рекомендуватись користувачам-підліткам.
На думку фахівців, деякі відео можуть бути нешкідливими, якщо їх побачити один раз, але можуть стати проблемою, якщо їх переглядати повторно.
Спочатку обмеження набудуть чинності в США, а наступного року і в інших країнах.
Зміна системи рекомендацій YouTube для підлітків є частиною ширшого оновлення зусиль платформи з безпеки молоді, яке також включає в себе нагадування про необхідність "зробити перерву" в разі тривалого користування платформою, та інформацію про ресурси для допомоги в кризових ситуаціях.
YouTube також розгортає рекомендації для батьків і підлітків про те, як безпечно створювати контент в інтернеті.
У 2021 році американські законодавці засудили Instagram і YouTube за просування серед молодих користувачів акаунтів, що містять контент, який демонструє екстремальне схуднення і дієти. Цього року YouTube уже вніс зміни до своєї політики щодо контенту про розлади харчової поведінки, додавши заборони на певні типи відео на цю тему та дозволивши перегляд інших відео лише повнолітніми користувачами.
Як повідомляв Укрінорм, регуляторний орган Великої Британії оштрафував соцмережу TikTok на майже 16 мільйонів доларів за неправомірне використання персональних даних дітей.