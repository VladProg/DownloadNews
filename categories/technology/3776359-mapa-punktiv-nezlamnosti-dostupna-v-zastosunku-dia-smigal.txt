Мапа пунктів незламності відсьогодні доступна в застосунку «Дія».

Про це Прем'єр-міністр Денис Шмигаль повідомив у Телеграмі, передає Укрінформ.
«Сьогодні для українців запрацювала нова послуга. У Дії відтепер можна знайти найближчий до себе Пункт незламності, подивитися графік роботи та зручності, прокласти маршрут. Це дасть змогу людям, у разі потреби, отримати доступ до світла, тепла, води чи інтернету», – зазначив прем'єр.
Як зауважив Шмигаль, мапу можна завантажити. Доступна вона буде й офлайн, якщо зникне електроенергія та зв'язок.
Послуга запрацювала для всіх областей, крім Херсонської, Запорізької, Донецької та Луганської з міркувань безпеки.
«Входимо в зиму підготовленими та сильними. Рішучі протистояти будь-яким викликам», – наголосив глава уряду.
Як додав у Телеграмі віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, мапа пунктів незламності в «Дії» є інтерактивною.
Крім адреси, графіку роботи й умов, передбачена можливість відфільтрувати пункти за конкретними потребами, а саме: чи є інтернет, обігрів, генератор, мобільний зв’язок тощо.
Щоб скористатися сервісом офлайн, карту вибраного регіону в «Дії» треба попередньо завантажити, коли буде інтернет.
Інформація про пункти незламності в Харківській, Чернігівській, Дніпропетровській та Миколаївській областях на мапі доступна частково.
«Безпека людей понад усе», – підкреслив віцепрем'єр.
Також Федоров анонсував розширення функціоналу послуги: у подальшому можна буде подивитися фотографії пунктів незламності, поставити оцінку, залишити відгук тощо.
Як повідомляв Укрінформ, минулого тижня прем’єр заявив, що в Україні вже розгорнута мережа з 13 тисяч пунктів незламності.