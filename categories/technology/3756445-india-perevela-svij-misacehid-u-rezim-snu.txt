Індія перевела в режим сну свій місяцехід «Прагьян» (Pragyan), перший апарат, який досяг південного полюса Місяця, після завершення двотижневого періоду проведення експериментів на супутнику Землі.

Про це повідомило Індійське агентство космічних досліджень ISRO у мережі X (колишній Tвіттер), передає Укрінформ.
Як ідеться в повідомленні, ровер виконав свої завдання і на двадцять днів переведений у сплячий режим, але із зарядженими батареями та ввімкненим приймачем.
Його корисне навантаження вимкнено, а сонячна панель зорієнтована на отримання світла на наступному сході Сонця, який очікується 22 вересня, коли місяцехід має активуватись і повернутись до досліджень Місяця.
«Сподіваємось на успішне пробудження для виконання наступних завдань!» – ідеться в дописі ISRO. «Інакше він назавжди залишиться там як місячний посол Індії».
Здійснивши успішну посадку на Місяць модуля Chandrayaan-3 з місяцеходом «Прагьян», Індія стала лише четвертою країною, що здійснила таку місію, після Сполучених Штатів, Китаю та колишнього Радянського союзу, і навіть перевершила їх, вперше досягнувши нерівного південного полюса.
«Прагьян» подолав понад 100 м, підтвердивши наявність сірки, заліза, кисню та інших елементів на Місяці.
Як повідомляв Укрінформ, Індія запустила космічний корабель Aditya-L1 для вивчення Сонця.
Фото: Індійське агентство космічних досліджень ISRO