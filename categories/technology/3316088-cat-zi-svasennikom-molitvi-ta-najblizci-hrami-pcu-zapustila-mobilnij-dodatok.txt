Православна церква України запустила власний додаток «Моя церква».

Як передає Укрінформ, про це свідчать дані у Google Play.
У додатку «Моя церква» є п’ять розділів: карта з найближчими храмами, календар релігійних свят та важливих подій, новини з життя церкви, перелік молитов та особистий профіль.
Зазначається, що завдяки додатку можна оперативно отримувати актуальні сповіщення та новини з життя церкви, знайти відповіді на питання, побачити, де знаходиться найближчий храм та дізнатися з церковного календаря про свята й важливі події.
Також у застосунку розміщені молитви, а для тих, хто хоче поспілкуватися на теми духовного життя, реалізовано можливість онлайн-чату зі священником.
Як повідомляє сайт ПЦУ, додаток доповнює низку комунікаційних проектів, серед яких сторінки церкви у соціальних мережах та друковані видання – часопис “Помісна Церква” та всеукраїнська газета “Моя Церква”. Застосунок вже можна безкоштовно завантажити на обох платформах – Google Play та App Store.
Презентація відбулася сьогодні у Київській православній богословській академії. Із благословення митрополита Київського і всієї України Епіфанія її провів речник Київської митрополії ПЦУ архієпископ Чернігівський і Ніжинський Євстратій.
«Ми живемо в той час, коли переважна більшість наших співгромадян мають мобільні пристрої і користуються інтернетом. З одного боку церква є інституцією, яка живе у понадчасовому вимірі, адже за своєю природою вона Божественного походження. Але разом з тим це є інституція людей, бо вона поєднує людей. І саме слово «Церква» означає «зібрання покликаних». Одним із завдань Церкви є єднання і спілкування вірних. Насправді Церква від давнього часу застосовувала різні досягнення цивілізації для того, щоби поширювати слово Боже і поширювати віру. Це перший застосунок ПЦУ, що об’єднує одразу кілька різнопланових тем, та на основі якого Церква в майбутньому планує розвивати свою присутність в цифровому просторі. Перший реліз застосунку для нас носить зокрема тестовий характер, ми прагнемо почути вірних, яку інформацію про Церкву та від Церкви вони хотіли б мати в своєму смартфоні. Вже сьогодні для наступного релізу ми плануємо втілити більше можливостей, в першу чергу, духовної підтримки, доповнення календаря проповідями Блаженнійшого митрополита Епіфанія та цікавою інформацією з історії свят. Карта – як живий організм, буде постійно оновлюватися та доповнюватися», – заявив архієпископ Євстратій.
«Однак, – зазначив він, – спілкування через додаток, як і всяке віртуальне спілкування, не може і не буде заміняти для вірних особисте спілкування зі священиком, молитву в храмі та участь в богослужінні й таїнствах».
Як повідомляв Укрінформ, ПЦУ анонсувала запуск додатку на початку 2020 року.