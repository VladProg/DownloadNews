Китай успішно запустив новий ретрансляційний супутник Tianlian II-03 із космодрому в провінції Сичуань.

Як передає Укрінформ, про це повідомляє Xinhua.
Супутник Tianlian II-03 був запущений ракетою-носієм Long March-3B о пів на першу годину за пекінським часом.
Зазначається, що Tianlian II-03 є китайським супутником ретрансляції даних другого покоління на геосинхронній орбіті.
Він надаватиме послуги ретрансляції даних і TT&C (телеметрія, відстеження та командування) для пілотованих космічних кораблів і супутників на низькій і середній орбітах. Він також підтримуватиме TT&C для запуску космічних кораблів.
Це був 426-й політ серії ракет-носіїв типу Long March.
Як повідомляв Укрінформ, космічна компанія SpaceX Ілона Маска 11 липня провела успішний запуск ракетоносія із 46 супутниками мобільного інтернету Starlink.
Фото: Xinhua News