У Норвегії соціальним мережам Facebook та Instagram тимчасово заборонять відстежувати користувачів в Інтернеті для надсилання їм таргетованої реклами.

Як передає Укрінформ, про це повідомляє Politico.
Управління із захисту даних Норвегії запровадило заборону для американської технологічної фірми Meta, материнської компанії Facebook та Instagram, на показ користувачам персоналізованої реклами на основі їх активності в мережі та приблизного місцезнаходження.
Заборона набуде чинності із 4 серпня, свідчить наказ Meta від 14 липня, з яким ознайомилось Politico. Відповідне обмеження на таргетовану рекламу триватиме три місяці.
Facebook та Instagram зможуть показувати людям персоналізовану рекламу, яка ґрунтуватиметься на інформації, зазначеної у розділі «Про» самими користувачами.
У разі порушення наказу норвезького управління Meta сплачуватиме щоденний штраф у розмірі 1 млн норвезьких крон (майже 90 000 євро).
Тимчасова заборона може бути скасована, якщо Meta знайде спосіб законної обробки персональних даних і надасть користувачам право відмовитися від цільової реклами на основі відстеження, йдеться у документі.
Заборона була запроваджена після того, як 4 липня Суд ЄС постановив, що Meta незаконно збирала дані людей для показу націленої реклами.
Як повідомляв Укрінформ, нідерландська асоціація споживачів має намір подати позов проти Google за масові порушення у сфері конфіденційності користувачів.