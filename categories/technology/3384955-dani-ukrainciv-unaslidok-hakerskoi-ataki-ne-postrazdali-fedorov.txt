Дані громадян України не постраждали внаслідок хакерської атаки на державні вебресурси, що сталася у ніч із 13 на 14 січня.

Про це заявив віцепрем'єр-міністр – міністр цифрової трансформації Михайло Федоров у Телеграмі, передає Укрінформ.
"Дані українців у безпеці, оскільки постраждала працездатність деяких сайтів, а не реєстрів. Застосунок "Дія" працював і працює стабільно", - написав він.
Федоров підкреслив, що частина сайтів відключена адміністраторами з метою локалізації та кіберрозслідування. Зараз більшість сайтів уже відновлені.
За словами віцепрем'єр-міністра, фахівці Мінцифри надають допомогу СБУ, кіберполіції та Держспецзв'язку.
Як повідомлялося, у ніч із 13 на 14 січня хакери масово атакували українські урядові сайти, зокрема вебресурси МОН, МЗС, Мінспортмолоді, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Держспецзв'язок спільно зі Службою безпеки України та кіберполіцією збирає цифрові докази та проводить розслідування інциденту.
Як повідомили у кіберполіції, вирішується питання щодо відкриття кримінального провадження за ст. 361 (Несанкціоноване втручання в роботу комп'ютерів, автоматизованих систем, комп'ютерних мереж чи мереж електрозв'язку) у зв'язку з кібератакою на сайти державних структур.