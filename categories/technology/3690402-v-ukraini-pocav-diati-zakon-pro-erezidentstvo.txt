Почав діяти закон про е-резидентство, що дозволить іноземним IT-спеціалістам ставати підприємцями в Україні та сплачувати податки онлайн.

Про це повідомила пресслужба Міністерства цифрової трансформації, передає Укрінформ.
У Мінцифри зазначають, що після затвердження всієї необхідної додаткової нормативно-правової бази іноземні IT-спеціалісти зможуть ставати підприємцями в Україні та сплачувати податки в держбюджет - і все це онлайн.
Нині органи влади тестують сервіс, за допомогою якого іноземці зможуть подавати заявку на отримання статусу е-резидента.
«Після завершення тестування плануємо залучити близько 1000 е-резидентів. Очікуємо на надання останнього дозволу від НБУ, який допоможе запустити проєкт повноцінно. Ідеться про можливість для е-резидентів переказувати кошти на власний рахунок за кордоном у валюті», — зазначив заступник міністра цифрової трансформації з питань розвитку IT Олександр Борняков.
За його словами, проєкт принесе додаткові прибутки для бюджету і сприятиме популяризації України як світового IT-бренду та зростанню її позицій у міжнародних рейтингах, зокрема Doing Business.
Запуск проєкту е-резидентства дасть змогу іноземцям у кілька кліків ставати підприємцями в Україні; дистанційно управляти своєю справою за допомогою сучасних технологій, відкривати банківські рахунки та керувати ними; підписувати документи електронним підписом; сплачувати податки на пільгових умовах.
Згідно із законом, е-резидентами не можуть стати підприємці, які мають дохід в Україні. Громадяни росії та країн, що входять у «сірий» чи «чорний» список FATF, також не можуть стати е-резидентами.
Як повідомлялося, е-резидентство - особливий статус іноземного громадянина в Україні. Він забезпечує іноземцю або особі без громадянства, котрі досягли вісімнадцятирічного віку, можливість одержувати кваліфіковані електронні послуги, доступ до інформаційно-консультаційним сервісів, спрощує процедури отримання адміністративних послуг та укладення цивільно-правових угод, а також дозволяє дистанційно відкривати рахунки і вести бізнес в Україні.
У березні НБУ надав право е-резидентам відкривати поточні рахунки в банку.
Фото: Мінцифри