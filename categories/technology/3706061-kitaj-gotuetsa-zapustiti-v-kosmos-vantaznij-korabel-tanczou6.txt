На космодромі Веньчан на півдні Китаю встановили вантажний корабель «Тяньчжоу-6» та ракету-носій «Чанчжен-7 Y7», яка має вивести його на орбіту.

Про це повідомляє Xinhua, передає Укрінформ.
«Комбінація вантажного космічного корабля «Тяньчжоу-6» та ракети-носія «Чанчжен-7 Y7» (Long March-7 Y7 або «Великий похід-7 Y7») була перевезена на стартову зону космодрому Веньчан у провінції Хайнань у вертикальному положенні», - зазначається в повідомленні.

Як поінформували в Канцелярії програми пілотованої космонавтики Китаю (CMSА), запуск «Тяньчжоу-6» буде здійснено «найближчими днями у належний час».

У CMSА додали, що об'єкти та обладнання на стартовому майданчику перебувають у доброму стані, а передстартові функціональні перевірки та спільні тести відбудуться відповідно до плану.
Нагадаємо, у листопаді минулого року Китай запустив вантажний космічний корабель «Тяньчжоу-5» для доставки вантажів на космічну станцію «Тяньгун».
Фото: Xinhua