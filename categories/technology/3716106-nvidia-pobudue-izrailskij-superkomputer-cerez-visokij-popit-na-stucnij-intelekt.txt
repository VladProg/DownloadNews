Корпорація Nvidia заявила, що будує найпотужніший в Ізраїлі суперкомп'ютер зі штучним інтелектом (ШІ), щоб задовольнити зростаючий попит на додатки, де використовуються такі новітні технології.

Як передає Укрінформ, про це повідомляє Reuters.
Найдорожча у світі компанія-виробник мікросхем Nvidia заявила, що хмарна система коштуватиме сотні мільйонів доларів і буде частково введена в експлуатацію до кінця 2023 року.
Старший віцепрезидент компанії Гілад Шайнер сказав, що Nvidia працює з 800 стартапами в Ізраїлі та десятками тисяч інженерів-програмістів.
Очікується, що система під назвою Israel-1 забезпечить продуктивність до восьми екзафлопсів обчислень ШІ, що зробить її одним з найшвидших суперкомп'ютерів ШІ у світі. Зазначається, що один екзафлоп здатен виконувати один квінтильйон обчислень за секунду.
Шейнер підкреслив, що ШІ є "найважливішою технологією в нашому житті", і що для його розробки і додатків генеративного ШІ потрібні великі графічні процесори (GPU). Також він повідомив, що компанії в Ізраїлі "отримають доступ до суперкомп'ютера, якого вони не мають сьогодні".
"Ця система - великомасштабна система, яка насправді дозволить їм проводити навчання набагато швидше, будувати фреймворки і створювати рішення, здатні вирішувати більш складні проблеми".
Наприклад, ChatGPT від OpenAI був створений за допомогою тисяч графічних процесорів Nvidia.
Система була розроблена колишньою командою Mellanox. Nvidia купила ізраїльського розробника чіпів Mellanox Technologies у 2019 році майже за 7 мільярдів доларів, обійшовши Intel Corp.
Шайнер сказав, що першочерговим пріоритетом для Nvidia щодо суперкомп'ютера були ізраїльські партнери.
"Ми можемо використовувати цю систему для роботи з партнерами за межами Ізраїлю в майбутньому", - сказав він.
Як повідомляв Укрінформ, Ізраїль прагне використати свої технологічні досягнення, щоб стати «наддержавою» у застосуванні штучного інтелекту (ШІ), у т.ч. і у військових цілях.
Фото: Nvidia GTC