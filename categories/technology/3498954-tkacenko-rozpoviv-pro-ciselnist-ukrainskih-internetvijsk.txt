В Україні понад 200 тисяч учасників інтернет-військ допомагають просувати українські наративи та воювати з російськими фейками.

Про це сказав міністр культури та інформаційної політики Олександр Ткаченко під час брифінгу у Медіацентрі Україна – Укрінформ, повідомляє кореспондент Укрінформу.
“Оце єднання, яке фактично склалося в перші дні війни, воно продовжується і зараз. У нас понад 200 тисяч учасників інтернет-військ допомагають в різний спосіб наші наративи просувати, воювати з фейками російськими, вони об’єднані фактично в таку добровільну групу волонтерів”, - заявив Ткаченко.
Він розповів і про роботу платформу “Моя війна”.
“На платформі “Моя війна” 74 мови. Фактично ми на цій платформі зібрали всі дані про те, що відбувається в Україні, свідчення людей. Так само є на цій платформі й досягнення наших митців - там вірші публікуються і картини можна побачити. Наше завдання зробити так, щоб об’єднати на цій платформі всі досягнення наших артистів і митців, які вони зробили за час війни”, - сказав міністр.
Як повідомлялося, у березні Міністерство культури та інформаційної політики України, Асоціація інноваційної та цифрової освіти і компанія Totonis запустили міжнародну платформу #МояВійна (www.mywar.in.ua).
З її допомогою кожен українець, як свідок жорстокої війни російської федерації проти України, може описати свою історію, викласти реальні факти та особисті переживання. Громадяни всіх країн світу можуть побачити і прочитати ці факти рідними для них мовами і висловити свою підтримку Україні реальними діями.