Японська компанія Mitsubishi Motors, один із найбільших світових автовиробників, що випускає понад 1,6 мільйона легкових, вантажних та комерційних авто на рік, заявила про вихід із китайського ринку і закриття свого єдиного заводу в КНР.

Про це повідомляє Kyodo, передає Укрінформ.
Японський автовиробник зупинив виробництво в Китаї у березні на тлі неспроможності конкурувати з місцевими брендами-виробниками електромобілів і нині розпродує авто, що знаходяться на його складах.
Компанія Mitsubishi виготовляла в Китаї переважно автомобілі з бензиновими двигунами на заводі в провінції Хунань спільно з підприємством Guangzhou Automobile Group. Проте за перші вісім місяців продажі таких авто впали на 47,6% порівняно з роком раніше – до 12 497 одиниць.
Водночас японський автовиробник повідомив про плани інвестувати до 200 мільйонів євро у підприємство Renault SA із виробництва електромобілів, аби прискорити розробку авто з нульовим рівнем викидів.
Раніше, в липні, партнер Mitsubishi в тристоронньому альянсі з Renault Nissan Motor також заявила про інвестиції на 600 мільйонів євро в підприємство Renault.
Це означає, що три партнери об’єднають зусилля для запуску нової компанії-виробника електромобілів під назвою Ampere, інтерес до якої Mitsubishi раніше не проявляла.
Компанія Mitsubishi заявила, що розширить лінійку автомобілів із акумуляторним живленням завдяки цьому підприємству, додавши, що планує продавати електромобілі виробництва Ampere під власним брендом на європейському ринку.
Mitsubishi не єдина компанія, що постраждала від падіння продажів на китайському ринку. Продажі Nissan за січень-серпень впали на 26,3%, Honda Motor – на 24,%, а Toyota Motors знизились на 5,1%.
Як повідомляв Укрінформ, японський автовиробник Mitsubishi Motors у вересні оголосив, що розглядає можливість припинення виробництва автомобілів у Китаї через падіння продажів у цій країна на тлі швидкого переходу на електромобілі в КНР.