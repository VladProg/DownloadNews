Український телеком-оператор Київстар забезпечив 90% населення України мобільним зв'язком 4G.

Як повідомляє кореспондент Укрінформу, про це розповів президент компанії "Київстар" Олександр Комаров на зустрічі з журналістами 30 листопада.
«Мобільний зв'язок 4G від Київстар доступний для 90% населення», - сказав Комаров.
Він додав, що загалом по країні Київстар забезпечив 4G-покриття у більш як 16 ​​тис. населених пунктів.
За словами Комарова, покриття 4G є частиною зобов'язань, взятих компанією у рамках меморандуму з урядом, підписаного у 2019 році. Як відомо, відповідно до меморандуму Київстар мав досягти показника у 90% лише наступного року, але оператору вдалося це зробити раніше.

Президент Київстару також зазначив, що до кінця 2021 року компанія, якою він керує, покриє зв'язком 4G більш як 90% основних міжнародних доріг України загальною довжиною 1830 км.
Директор з регуляторного забезпечення компанії Київстар Олександр Когут додав, що загалом оператор вклав у розвиток 4G-інфраструктури в Україні 20,3 млрд грн інвестицій.
Як повідомляв Укрінформ, уряд України в рамках інвестиційного форуму в Маріуполі 29 жовтня 2019 року підписав меморандум з Київстаром, Vodafone, lifecell та Інтертелекомом про реорганізацію радіочастот у діапазоні 900 МГц. Метою меморандуму було забезпечити 90% населення України мобільним зв'язком та високошвидкісним інтернетом 4G.
У квітні 2019 року мобільний оператор "Київстар" встановив у Києві для тестування базову станцію для мереж 5G.
Фото: Київстар