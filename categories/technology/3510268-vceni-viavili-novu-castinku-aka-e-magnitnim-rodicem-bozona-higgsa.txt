Дослідникам із Бостонського коледжу вдалося без використання Великого адронного колайдера виявити невідому раніше частинку, що є магнітним «родичем» бозона Хіггса.

Про це повідомляє Укрінформ з посиланням на Live Science.
«У той час, як для виявлення бозона Хіггса знадобилася потужність Великого адронного колайдера, ця ніколи раніше небачена частинка, що отримала назву осьового бозона Хіггса, була виявлена за допомогою експеримента, який можна було б провести на невеликій кухонній стільниці», - йдеться у публікації.
Керівник дослідницької групи з Бостонського коледжу Кеннет Берч зазначив, що ця частинка є «родичем» відомого бозона Хіггса, який завершує Стандартну модель фізики елементарних частинок і був виявлений якраз у Великому адронному колайдері в 2012 році.
За його словами, ця нова частинка може бути кандидатом у темну матерію – загадкову субстанцію, на яку припадає 85% Всесвіту, але яка виявляється лише через гравітацію.
Осьовий бозон Хіггса відрізняється від свого «брата» тим, що у нього є магнітна сила, яка створює магнітне поле. Тобто, для його опису потрібна складніша теорія, ніж для бозона Хіггса.
За словами Берча, осьовий бозон Хіггса виник, коли у квантовій речовині за кімнатної температури імітували певний набір хвиль. Потім вчені використали розсіювання світла для спостережень за цією частинкою.
«Спочатку ми просто досліджували світлорозсіювальні властивості цієї речовини. Але потім ми виявили аномальні зміни, що натякали на існування чогось нового. І в результаті ми виявили осьовий бозон Хігса», - зазначив науковець.
Вчені припускали, що такий «брат» бозона Хігса може існувати, але виявити його вдалося вперше.
Ця частинка все ще узгоджується із сучасною фізикою елементарних частинок.
За словами Берча, попри припущення фізиків, те, що їм вдалося побачити осьовий бозон Хіггса, стало для вчених несподіванкою. Результати своїх досліджень, які підтвердили відкриття, опублікували лише зараз, хоча саме відкриття відбулося рік тому. Це було пов'язано з тим, що вчені перевіряли всі отримані дані.
Бозон Хіггса — елементарна частинка, квант поля Хіггса, що з необхідністю виникає в Стандартній моделі внаслідок хіггсового механізму, спонтанного порушення електрослабкої симетрії. Він передбачений британським фізиком-теоретиком Пітером Хіггсом у 1964 році. Про відкриття було заявлено у 2012 році після аналізу результатів роботи Великого адронного колайдера.
Фото: Nature