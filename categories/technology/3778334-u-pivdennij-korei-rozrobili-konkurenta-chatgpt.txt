Південнокорейський стартап програмного забезпечення AI Auction запустив чат-бот для податкових консультантів під назвою K-engine, який спеціалізується на наданні перевіреної інформації щодо податкових норм, таких як податок на майно та корпоративний податок.

Як передає Укрінформ, про це повідомляє The Korea Herald.
У компанії заявили, що на відміну від чат-боту ChatGPT від OpenAI, який навчається на розповсюджуваних даних в Інтернеті, K-engine працює за допомогою спеціалізованої юридичної бази даних, перевіреної та складеної експертами з права.
Таким чином, очікується, що чат-бот усуне головний недолік, пов’язаний із генеративними моделями штучного інтелекту, а саме: наданням сфальсифікованої інформації.
Наразі K-engine проходить подальше тестування, щоб покращити продуктивність із мінімальним введенням даних для ширших застосувань у різних юридичних секторах.
«Ми плануємо розширити спектр послуг, щоб охопити всю сферу оподаткування, включаючи податок на додану вартість, податок на нерухоме майно та податок на спадщину», — сказав генеральний директор AI Auction Пак Чон Бе.
Як повідомляв Укрінформ, Google оголосив, що додасть до сервісів Gmail, Maps, Docs та платформи YouTube свій чат-бот штучного інтелекту Bard.