Інформація щодо відключення мобільного звʼязку та інтернету не відповідає дійсності.

Як передає Укрінформ, про це повідомляє Державна служба спеціального зв’язку та захисту інформації.
«У мережі шириться інформація про можливі відключення мобільного звʼязку та інтернету – ця інформація не відповідає дійсності», - заявляють у службі.
Оператори та провайдери продовжуватимуть надавати послуги громадянам.
«Системи оперативно-технічного управління комунікаційними мережами переведені на надзвичайний режим управління». - ідеться у повідомленні.
У Держспецзв’язку звертають увагу, що можуть бути перебої зі звʼязком. Це перш за все повʼязане із тим, що мережі перенавантажені.
Також варто здійснювати телефонні виклики та обмін повідомленнями у межах необхідності.
«Якщо не можете додзвонитись – здійснюйте обмін СМС-повідомленнями», - додали у службі.
Уся актуальна інформація про роботу мереж публікуватиметься на офіційних інформаційних каналах Держспецзвʼязку у телеграмі, твіттері та фейсбуці.
Як повідомляв Укрінформ, глава країни-агресора Володимир Путін оголосив про початок спеціальної військової операції на Донбасі.
Близько 4-ї години ранку 24 лютого Росія завдала ударів по Україні та розпочала війну.
Президент України Володимир Зеленський заявив, що на всій території України запроваджується воєнний стан.
Верховна Рада зранку 24 лютого затвердила указ Зеленського про запровадження воєнного стану на всій території України.