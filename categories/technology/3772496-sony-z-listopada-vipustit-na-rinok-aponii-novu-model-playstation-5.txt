Компанія Sony Interactive Entertainment анонсувала з наступного місяця початок продажу в Японії нової моделі своєї мега популярної ігрової консолі PlayStation 5.

Про це з посиланням на ігровий підрозділ Sony Group Corp повідомляє Kyodo, передає Укрінформ.

Консоль PlayStation 5 (PS5), оснащена дисководом Ultra HD Blu-ray, надійде в продаж 10 листопада й коштуватиме $450 (66 980 ієн).
Вартість її цифрової версії без дисковода, яка вимагає від користувачів завантажувати ігри на консоль, становитиме $403 (59 980 ієн).
Нова модель більш ніж на 30% менша за попередню. Її ширина становить 35,8 см, глибина – 21,6 см.
PS5 оснащена накопичувачем SSD зі збільшеним до 1 терабайта обсягом пам’яті, призначеним для високошвидкісної передачі даних, що дозволяє значно покращити графічну продуктивність консолі.
У ній встановлено спеціальний графічний процесор AMD, здатний до трасування променів, підтримки дисплеїв з роздільною здатністю 4K та високою частотою кадрів, новим звуковим обладнанням для 3D-звукових ефектів у режимі реального часу.
Повідомляється, що PS5 буде сумісною з більшістю ігор PlayStation 4 та PlayStation VR.
Компанія заявила, що припинить виробництво попередньої моделі PS4, яка вийшла на ринок восени 2013 року, і лише розпродаватиме її складські запаси.
Нова модель буде доступною на закордонних ринках, включаючи Сполучені Штати, також із листопада.
Як повідомляв Укрінформ, японська компанія-гігант з виробництва електронної продукції Sony презентувала нові бездротові навушники WF-1000XM5.