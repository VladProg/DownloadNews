Американські військові успішно провели повторні випробування першого ступеня ракетного двигуна для нової гіперзвукової зброї, призначеної як для сухопутних, так і для морських сил.

Про це повідомляє пресслужба ВМС США, передає Укрінформ.
«Управління програм стратегічних систем ВМС США успішно провело 28 жовтня друге випробування першого ступеня твердопаливного ракетного двигуна (SRM) у Промонторі, штат Юта»,- зазначається в повідомленні.

Це випробування - частина програми розробки наступальної гіперзвукової зброї, призначеної і для ВМС, і для сухопутних сил.
«Системи наступальної зброї забезпечать можливість точного та своєчасного удару по віддалених цілях на суходолі у складних умовах», - додали у військовому відомстві.
Як повідомляв Укрінформ, збройні сили США ведуть розробку гіперзвукових ракет. У травні й серпні нинішнього року вже відбулися випробування двигунів для них.
Цього разу вперше випробували систему керування вектором реактивної тяги першого ступеня, яка є ключовим елементом ракетного прискорювача.
Фото: navy.mil