Американська компанія Nauticus Robotics ввела в експлуатацію першого з трьох автономних підводних роботів другого покоління Aquanauts Mark 2 (МК2).

Як передає Укрінформ, про це повідомляє Offshore Energy.
Компанія планує відправити перші MK2 у Північне море та Мексиканську затоку найближчими місяцями для підтримки ініціатив клієнтів у регіонах.
Згідно з інформацією Nauticus Robotics, MK2 — це повністю електричний, автономний підводний робот, який керується через акустичну комунікаційну мережу та підтримується власним програмним забезпеченням Nauticus toolKITT.
При цьому набір програмного забезпечення на основі штучного інтелекту забезпечує роботизоване керування, інтеграцію датчиків, моделювання, аналіз даних та комунікаційні можливості, спеціально створені для роботи під водою.
«Постачання наших перших Aquanauts другого покоління є важливою віхою, яка прискорює нашу місію в морській індустрії з надання послуг під водою, водночас встановлюючи еталон для підводних технологій наступного покоління, які кардинально революціонізують роботу галузі», — заявив засновник і генеральний директор Nauticus Robotics Ніколас Редфорд.
Як повідомляв Укрінформ, Митна служба Дубаю (Об'єднані Арабські Емірати) показала робота-дельфіна, який допомагає відомству охороняти кордони країни.
Фото: Nauticus Robotics