Каліфорнійські пожежники використовують штучний інтелект (ШІ), щоб своєчасно виявляти лісові пожежі.

Як передає Укрінформ, про це повідомляє Reuters.
Зазначається, що каліфорнійські пожежники використовують штучний інтелект для опрацювання відео з понад 1000 камер, стратегічно розміщених по всьому штату, таким чином машина попереджає служби реагування про осередки вогню.
Як приклад потенціалу програми ALERTCalifornia AI, запущеної минулого місяця, наводиться випадок, коли камера зафіксувала пожежу, що спалахнула о 3 годині ночі у Національному лісі Клівленда приблизно за 80 км на схід від міста Сан-Дієго.
В той час люди спали, а дим приховувала темрява. Але штучний інтелект попередив чергового офіцера пожежної служби, який викликав близько 60 пожежників для гасіння вогню. Пожежу було ліквідовано через 45 хвилин.
Як зазначається, платформа, розроблена інженерами Каліфорнійського університету в Сан-Дієго з використанням штучного інтелекту від DigitalPath, має 1038 камер, встановлених різними державними установами та енергокомпаніями в усьому штаті, кожна з них здатна обертатися на 360 градусів.
Як повідомлялося, у США тривають масштабні лісові пожежі. Полум'я від них охопило майже усю західну частину країни. У штаті Каліфорнія губернатор оголосив надзвичайний стан у кількох північних округах, де тривають лісові пожежі.
У 13 штатах на заході США внаслідок 80 великих лісових пожеж, зумовлених аномально високою температурою, вигорів 1 мільйон акрів (понад 400 тисяч гектарів) лісу.