У застосунку Дія орієнтовно з наступного тижня можна буде оформити заявку на відшкодування за знищене російськими загарбниками житло.

Про це сказав Прем'єр-міністр України Денис Шмигаль під час відеозвернення, повідомляє кореспондент Укрінформу.
"Орієнтовно вже за тиждень в додатку Дія ми починаємо реєструвати інформацію про пошкоджене та зруйноване майно громадян України. Кожен, хто залишився без даху над головою, кожен, чий дім чи квартира були знищені окупантом, зможе залишити заявку на відшкодування в Дії", - сказав Шмигаль.
Він зауважив, що в Україні вже створили «Фонд відновлення зруйнованого майна та інфраструктури» і як тільки війна буде завершена, почнуть відновлювати усе, що зруйнував ворог.
24 лютого президент путін оголосив про початок вторгнення в Україну. Російські війська обстрілюють і знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.