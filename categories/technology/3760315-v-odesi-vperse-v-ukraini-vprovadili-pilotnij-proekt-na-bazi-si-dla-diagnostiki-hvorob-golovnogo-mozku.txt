В Одесі вперше в Україні впровадили пілотний проєкт з телемедицини на базі штучного інтелекту.

Про це у Фейсбуці повідомило Міністерство охорони здоров'я, передає Укрінформ.
"Одеса стала першим містом України, де було впроваджено пілотний проєкт з телемедицини «BrainScan». Ця система працює на базі штучного інтелекту і значно пришвидшує процес діагностики захворювань або ушкоджень головного мозку, коли час є критичним фактором", - йдеться у повідомленні.

Як пояснили в МОЗ, нейромережа аналізує зображення компʼютерної томографії в автоматичному режимі та виявляє патологічні зміни. Вже через 5 хвилин після обробки знімка програмою лікар може ухвалити рішення про подальше лікування. Це пришвидшує процес у кілька разів.
Використання штучного інтелекту для аналізу КТ-знімків головного мозку в рамках проєкту показало хороші результати. Одеський досвід залучення нейромережі до діагностики пацієнтів відтепер використовується і в прифронтовому Краматорську на Донеччині.
Проєкт впроваджується Міністерством охорони здоровʼя України за підтримки проєкту USAID Ukraine - USAID Україна «Сталий розвиток національних систем охорони здоровʼя в Україні» (LHSS).
Як повідомляв Укрінформ, в Електронній системі охорони здоров’я буде створено інформаційну платформу даних – систему, яка забезпечує єдині стандарти і єдине управління всіма наявними даними у медичній сфері і надасть інструменти для їхнього якісного аналізу. Дані будуть фіксуватися за такими категоріями: народжуваність, тривалість життя; управління, фінансування, надання медичної допомоги, медичні вироби; фактори ризику, материнство, дитинство, ментальне здоровʼя тощо.