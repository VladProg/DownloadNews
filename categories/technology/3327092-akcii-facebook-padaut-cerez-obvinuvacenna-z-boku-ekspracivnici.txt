Акції компанії Facebook впали до найнижчого рівня з червня в понеділок після зливу інформації про те, що соціальна мережа-гігант «ставить прибуток над безпекою своїх користувачів».

Як передає Укрінформ, про це повідомляє Bloomberg.
Варто зауважити, що за понеділок вартість акцій Facebook загалом упала на 5,44%.
Так, колишня менеджер компанії Френсіс Хауген публічно звинуватила її керівництво в бажанні збільшити прибутки за рахунок інтересів спільноти.
Хауген, як зазначається, пропрацювала у Facebook із 2019 року і встигла таємно копіювати десятки тисяч сторінок внутрішніх досліджень та аналітики компанії, на основі яких вийшло кілька критичних у бік соцмережі статей.
Хауген пішла з компанії в травні цього року, а у вересні подала анонімні скарги у федеральні правоохоронні органи, звинувативши Facebook у обмані своїх користувачів стосовно прогресу в протистоянні ненависті, насильству та дезінформації в Інтернеті.
Нещодавно Френсіс Хауген публічно розкрила свою особу.
«У Facebook я знову й знову спостерігала конфлікт інтересів між тим, що було добре для спільноти, та тим, що було добре для самої компанії. І щоразу Facebook вибирав найбільш вигідне рішення для своїх власних інтересів, зокрема фінансових», - наголошує Хауген.
За її словами, контент, що викликає сильні емоції, притягує та втримує аудиторію, змушує юзерів проводити в соцмережі більше часу, що приносить компанії в підсумку більше коштів.
Саме тому Facebook, як наголошує Хауген, поширює величезну кількість подібного контенту – без огляду на обіцянку боротися з дезінформацією та мовою ненависті, що шкодить суспільству.
Фото: dpa