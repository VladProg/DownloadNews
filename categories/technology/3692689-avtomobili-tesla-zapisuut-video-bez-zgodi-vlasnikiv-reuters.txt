Співробітники компанії Tesla щонайменше протягом трьох років мали доступ до відео, записаних камерами електроавтомобілів, без згоди їх власників.

Як повідомляє кореспондент Укрінформу, про це пише Reuters.

“За словами дев’яти колишніх співробітників, між 2019 та 2022 роками група співробітників Tesla приватно поширювала у внутрішніх месенджерах іноді дуже делікатні відео та зображення, записані камерами приватних автомобілів клієнтів компанії”, - йдеться у матеріалі.

Зазначається, що на деяких відео власники Tesla поставали у незручних ситуаціях.
“Один ексспівробітник розповів про відео, на якому чоловік підходив до автомобіля повністю оголеним”, - стверджує Reuters.

Також співробітники поширювали відео зіткнень та епізодів дорожньої люті.
“На одному відео з 2021-го року Tesla швидко рухалася по житловому масиву й збила дитину на велосипеді. Дитина відлетіла в одну сторону, а велосипед - у іншу”, - зауважує агентство.

Reuters звертає увагу, що у правилах користування Tesla вказано про анонімність усіх відео з камер автомобіля та відсутність можливість прив’язати кліп до конкретного авто.
“Утім семеро колишніх співробітників розповіли, що використовувані ними для роботи комп’ютерні програми могли відображати локацію запису, що потенційно давало змогу визначити місце проживання власника Tesla”, - йдеться у статті.
За словами одного зі співрозмовників Reuters, деякі відео були зроблені, коли автомобілі були припарковані та вимкнені.

Агентство додає, що для підготовки цього матеріалу зв’язалося із понад 300 колишніми співробітниками Тесла, деякі з яких погодилися дати свої коментарі, але лише на умовах анонімності. Наразі невідомо, чи досі співробітники Tesla мають неавторизований доступ до записів з автомобільних камер.