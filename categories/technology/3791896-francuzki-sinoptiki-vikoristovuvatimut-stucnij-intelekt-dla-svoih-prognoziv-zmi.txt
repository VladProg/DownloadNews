Метео Франс (Météo France) - французька урядова організація, яка займається дослідженням та прогнозуванням погодних явищ та попередженням про них, заявила про величезний потенціал інструментів штучного інтелекту у щоденній роботі, однак не вважає їх незамінними.

Як передає Укрінформ, про це розповідає Le Parisien.
«Результати дуже хороші у великих масштабах, але є значний простір для вдосконалення в дрібних розмірах. Наприклад, під час шторму Кіаран, хоча ШІ-моделі змогли побачити, що система низького тиску рухається більш-менш правильною траєкторією і з правильним заглибленням, вони не змогли передбачити епізод з дуже сильним вітром на землі, який пронісся північно-західною Францією», - каже директор з питань вищої освіти та досліджень Météo France Марк Понто.
За якого словами, «синоптики розглядають наявні ШІ-моделі, знаючи, що вони все ще мають низку недоліків, і що розуміння фізики все ще дуже важливе».
У довгостроковій перспективі, - вважають у метеорологічній службі Франції, - все буде залежати від прогресу, якого зможуть досягти ці моделі штучного інтелекту вкупі з фізичними рівняннями, але, найімовірніше, найбільш вигідним підходом буде взаємодоповнюваність. Однак робота синоптика буде потрібною і в майбутньому. Вона полягає не лише в тому, щоб оцінювати результати моделей, складати бюлетені та попередження, а ще і спілкуватися з громадськістю та державними установами.
Розробники інструментів штучного інтелекту, зокрема, Google DeepMind (підрозділ штучного інтелекту Google) твердять, що їх швидші та точніші пронози принесуть користь мільярдам людей, особливо в так званих "метеочутливих" секторах, де бізнес сильно залежить від поточної та майбутньої погоди.
У середньостроковій перспективі, коли моделі будуть більш "натреновані" на основі більш точних географічних даних, ШІ може дозволити в рекордні терміни і з ще більшою точністю, ніж сьогодні, дізнатися, якою буде погода упродовж наступних кількох днів.
Список секторів, які отримають найбільшу вигоду, включає сільське господарство, енергетику, громадські роботи та транспорт. Це також корисно для прогнозування споживання електроенергії та може допомогти зменшити втрати в сільському господарстві.
Як повідомлялось, Google вкладе майже $2 мільярди у конкурента OpenAI - у стартап зі штучного інтелекту Anthropic, заснований колишніми керівниками OpenAI.