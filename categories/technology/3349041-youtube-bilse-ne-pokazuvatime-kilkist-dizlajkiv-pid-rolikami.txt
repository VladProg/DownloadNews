Відеохостинг YouTube оголосив, що припиняє показувати кількість дизлайків під роликами користувачів на платформі.

Про це повідомляє Укрінформ з посиланням на The Verge.
Компанія заявляє, що ця зміна має на меті вберегти авторів з невеликою аудиторією від атак і знущань, а також сприяти «поважній взаємодії між глядачами та творцями контенту».
При цьому кнопка «Мені не подобається» залишиться, проте кількість дизлайків бачитимуть лише автори відео.

Компанія у березні оголосила, що експериментує із приховуванням публічних проявів неприязні. Деякі автори вже давно мають можливість приховувати показники успішності відео.
Той факт, що тепер кількість дизлайків не відображатиметься у всіх користувачів, матиме велике значення, вважають у компанії. Адже глядачі звикли бачити співвідношення позитивних та негативних оцінок під відео, і багато хто керується ними, вирішуючи, чи варто дивитися ролик.
Інші соцмережі також надають своїм користувачам можливість приховувати кількість лайки, наприклад Instagram та Facebook, аби користувачі могли уникнути потенційного соціального тиску.