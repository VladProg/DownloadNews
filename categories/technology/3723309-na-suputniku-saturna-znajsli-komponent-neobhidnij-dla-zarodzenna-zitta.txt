Використовуючи дані, зібрані місією Cassini від NASA, міжнародна група вчених виявила фосфор – важливий хімічний елемент для зародження життя – у багатих сіллю крижаних зернах, що випускаються у космос з супутника Сатурна Енцелади.

Як передає Укрінформ, про це йдеться у пресрелізі Лабораторії реактивного руху NASA (JPL).





«Раніше ми виявили, що океан Енцелада багатий різними органічними компонентами. Але тепер цей новий результат показує чітку хімічну ознаку значної кількості солей фосфору всередині крижаних частинок, випущених у космос потоками із маленького супутника (Сатурна – ред.). Це перший випадок, коли цей важливий елемент був виявлений в океані за межами Землі», — сказав Френк Постберг, планетолог з Вільного університету Берліна (Німеччина), який керував цим дослідженням.
Зазначається, що фосфор, найменш поширений з незамінних елементів, необхідних для біологічних процесів, досі не був виявлений поза Землею.
Цей хімічний елемент є важливим матеріалом для ДНК, яка утворює хромосоми та несе генетичну інформацію.
Він також присутній у кістках ссавців, клітинних мембранах і планктоні, що мешкають в океані. Фосфор також є основною частиною молекул, що несуть енергію, присутніх у всьому живому на Землі. Без цього життя було б неможливим.
Як повідомляв Укрінформ, група астрономів із Техаського університету A&M (США) завдяки телескопу «James Webb» виявили найдавніші відомі приклади складних органічних молекул у Всесвіті.