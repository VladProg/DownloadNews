Хакери, пов’язані з російськими спецслужбами, атакували упродовж минулих вихідних низку польських державних сайтів.

Серед них інтернет-сторінка служби військової контррозвідки Польщі, а також сайт підприємства ОПК Польщі Dezamet SA, де вироблятимуться боєприпаси для потреб ЗСУ, передає Укрінформ з посиланням на PAP.
“Майже щодня ми маємо різноманітні спроби заблокувати важливі сайти держустанов чи інституцій, пов’язаних з державою. Ця діяльність в основному здійснюється хакерами, які працюють на росію, але використовують доволі примітивні інструменти”, - підкреслив речник міністра-координатора з питань спецслужб Станіслав Жарин.
За його словами, йдеться про атаки типу DDoS чи спроби блокування роботи різних інтернет-сторінок.
“Такими атаками займаються групи, які працюють на росіян, такі як Killnet або NoName057. Це хакерські команди, які контролюються російськими спецслужбами і ведуть кібервійну проти Заходу, зокрема Польщі”, - констатував Жарин.
Він визнав, що останнім час були нетривалі проблеми з функціонуванням інтернет-сторінки польської військової контррозвідки, але проблему швидко було нейтралізовано. За його словами, це можна сприймати як відповідь на ефективну роботу польської контррозвідки, яка останнім часом нейтралізувала чергові дії російської розвідки в Польщі.
Як повідомило польське видання Fakt, хакерську атаку проти польських державних установ мала здійснити російська хакерська група Phoenix. Цілями хакерської атаки мали бути також сайти Національної ради судочинства, податкової адміністрації Польщі і підприємства Dezamet S.A., де планується налагодити виробництво боєприпасів для ЗСУ.
Як повідомлялося, у понеділок підприємство Dezamet S.A. у Новій Дембі Підкарпатського воєводства (межує з Україною – ред.) відвідають прем’єр-міністр Польщі Матеуш Моравецький та єврокомісар з внутрішнього ринку Тьєррі Бретон, які мають оголосити про закупівлю Євросоюзом на цьому підприємстві боєприпасів для української армії.