Українські оператори відключили зв’язок російським окупантам, заблокувавши доступ телефонів з російськими номерами до своїх мереж.

Як передає Укрінформ, про це повідомляє Міністерство внутрішніх справ у Фейсбуці.
"Зв’язок – один з ключових елементів ведення ефективних бойових дій. Позбавившись можливості телефонувати зі своїх номерів, окупаційні війська дедалі частіше відбирають телефони у громадян", - ідеться у повідомленні.
У МВС закликають українців, у яких відібрали мобільний телефон представники ворожих військ, якомога швидше повідомити про це оператора та попросити заблокувати вкрадений телефон.
"Ми розуміємо, що зробити це, коли забрали телефон, непроста задача. Однак це дуже важливо – знайдіть сусідів, у яких є телефон, скористайтеся стаціонарним апаратом – від цього залежить безпека нашої держави і життя українців", - зазначили правоохоронці.