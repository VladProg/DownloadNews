Національне управління з аеронавтики і дослідження космічного простору (NASA) оголосило про перенесення першого непілотованого польоту ракети-носія Space Launch System (SLS) та модуля Оріон до орбіти Місяця, запланованих в рамках місії Artemis 1, на квітень-травень цього року.

Про це повідомляє Укрінформ з посиланням у блозі NASA.
«Команди виконують операції крок за кроком, щоб переконатися, що інтегрована система готова до безпечного запуску місії Artemis 1. NASA розглядає можливості запуску у квітні та травні», — йдеться у повідомленні.
Зазначається, що більш точну дату поки не оголошують. Перенесення графіку пов'язане з тим, що фахівцям потрібно провести додаткову підготовку космічного корабля до польоту.
Раніше повідомлялося, що запуск запланований на лютий 2022 року.
Artemis 1 або Exploration Mission 1 — згідно із програмою NASA Artemis, це другий запланований безпілотний політ космічного корабля (КК) Оріон, що буде запускатися ракетою SLS, яка використовуватиметься вперше.
Очікується, що КК пробуде у космосі три тижні, включно із шістьма днями на ретроградній навколомісячній орбіті. Artemis 1 призначена для демонстрації можливостей інтегрованих систем Оріона для наступних пілотованих місій, а також для випробування термоізоляції корабля протягом високошвидкісного (11 км/с) входження в атмосферу під час повернення на Землю.
Наступна місія Artemis 2 може відбутися у 2022 чи 2023 роках.