Корабель Crew Dragon компанії Ілона Маска SpaceX, який уперше в історії керувався повністю цивільним екіпажем, повернувся в суботу на Землю, приводнившись, як і було заплановано, в Атлантичному океані поблизу узбережжя Флориди, США.

Трансляція завершення польоту велася на офіційному YouTube-каналі SpaceX, повідомляє Укрінформ.
Підготовка екіпажу Inspiration 4 до приводнення розпочалася за кілька годин до виходу космічного апарату на орбіту зниження. Корабель увійшов у атмосферу Землі приблизно о 19-й годині за східноамериканським часом. Система гальмування й приводнення відпрацювали в штатному режимі.
Таким чином, перша цивільна місія, яка складалася з чотирьох непрофесійних астронавтів, протривала на орбіті троє діб і повернулася згідно із запланованим графіком.

Як повідомляв Укрінформ, запуск корабля з екіпажем Inspiration4 відбувся 16 вересня. До його складу увійшли бізнесмен та ініціатор місії Джаред Айзекман, пілот Сіан Проктор, бортовий лікар Гейлі Арсено і бортінженер Кріс Семброскі.