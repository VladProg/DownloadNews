Космічний апарат ICEYE, придбаний за пожертви українців, допоміг виявити та знищити тисячі одиниць техніки російської армії.

Як передає Укрінформ, про це Головне управління розвідки Міністерства оборони повідомляє у Телеграмі.
"Воєнна розвідка України почала використовувати "народний супутник" з 24 вересня 2022 року. Відтоді Сили безпеки і оборони держави щодоби отримують необхідні розвіддані з космосу", - ідеться у повідомленні.
За 5 місяців використання ICEYE співробітники ГУР МО України провели космічну радіолокаційну розвідку майже тисячі районів розташування підрозділів держави-агресора на тимчасово захоплених та інших територіях, що становили інтерес для ЗСУ.

Упродовж цього часу ресурс космічного апарата дозволив виявити 360 наметів у місцях розташування російської армії, а також 7321 об’єкт ворожої військової та спеціальної техніки, зокрема: 45 літаків, 27 гелікоптерів, 6 ОТРК “Іскандер”, 36 ЗРК “С300”, 12 ЗРК “Панцирь С1”, 11 радіолокаційний станцій, 10 понтонних переправ.

"Завдяки можливостям ICEYE значна частина з цього переліку знищена та відображена у щоденних зведення Генерального штабу ЗСУ", - наголосили в ГУР.

Співробітники воєнної розвідки України вкотре висловили подяку всьому українському суспільству, яке долучилося до збору коштів на космічний апарат, кожному волонтеру, хто щоденно надає допомогу захисникам України та Благодійному Фонду Сергія Притули.
"Такі очі на орбіті дозволяють цілодобово та в будь-яку погоду виявляти і спалювати замасковану російську військову техніку, озброєння та особовий склад", - наголосили в ГУР.
Як повідомлялося, наприкінці червня 2022 року український шоумен, волонтер Сергій Притула оголосив, що українці за три дні перерахували грошей на придбання чотирьох ударних безпілотників Bayraktar для Збройних сил України. Згодом турецька компанія повідомила, що передасть Україні три безпілотники безкоштовно, а зібрані фондом Притули гроші буде витрачено на гуманітарну допомогу українцям. У серпні Притула повідомив, що його фонд на кошти, що були зібрані українцями для закупівлі безпілотників, купив супутник для ЗСУ. Відтак українська армія швидко отримуватиме супутникові знімки високої якості, які допоможуть українським військовим з оперативним плануванням операцій.
Перше фото ілюстративне: Pexels, Unsplash