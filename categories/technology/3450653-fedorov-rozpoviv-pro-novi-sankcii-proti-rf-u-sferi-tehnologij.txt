Віцепрем'єр-міністр - міністр цифрової трансформації Михайло Федоров оприлюднив нові санкції проти російської федерації у сфері технологій

Як передає Укрінформ, про це урядовець повідомив у Телеграмі.
За словами Федорова, німецька кримінальна поліція після тривалого розслідування заблокувала серверну інфраструктуру російськомовного нелегального онлайн-сервісу Hydra Market, що була розташована в Німеччині та існувала в прихованій мережі Darknet. Сервер був доступний з 2015 року. Зареєстровані на ньому 17 млн клієнтів.
"У 2020 році через нього пройшли операції щонайменше на €1,23 млрд. Експерти вважають, що це була найбільша за обсягом обороту нелегальна ринкова мережа у світі. При закритті було знайдено біткоїни на суму €23 млн, які криміналісти також пов’язують із платформою", - зазначив урядовець.
Він зауважив, що про вихід з росії оголосила і найбільша у світі компанія-виробник напівпровідникових елементів та пристроїв Intel.
"Компанія повністю зупиняє роботу у росії. Раніше вона заявляла про припинення поставок своєї продукції до росії та білорусі, а зараз вирішила остаточно закрити всі бізнес-процеси у рф", - зазначив Федоров.
Обмежує доступ до урядових акаунтів рф Tвіттер. В офіційному блозі сервісу пояснили, що нова політика призначена для усунення "серйозного інформаційного дисбалансу", який виникає за умов блокування авторитарним урядом доступу до онлайн-платформ, продовжуючи використовувати ті самі платформи для пропаганди.
Американська компанія, що спеціалізується на аудіо- та відеотехнологіях, Avid Technology Inc. припинила продаж та підтримку всіх клієнтів, користувачів та торгових посередників у росії та білорусі.
Розробник Bumble Inc., якому належать сервіси для знайомств Bumble та Badoo, оголосив про припинення своєї діяльності в російській федерації, а також про видалення всіх своїх застосунків з Apple App Store і Google Play Store в рф та білорусі.
Міжнародна рекламна мережа компаній Havas Group оголосила про припинення на невизначений термін нових інвестицій у росію у відповідь на її повномасштабне вторгнення в Україну, зазначив Федоров.
Як повідомлялося, Європейський Союз та низка інших країн, зокрема США, Канада й Австралія, запровадили проти росії санкції через розв'язану нею війну в Україні. Багато компаній оголосили про припинення роботи у рф та вихід із проєктів з російськими партнерами.