Укртелеком відновив інтернет-доступ у 90% населених пунктів Київської області.

Як передає Укрінформ, про це повідомив голова Київської обласної військової адміністрації Олександр Павлюк, посилаючись на Укртелеком, у Телеграмі.
“Укртелеком відновив інтернет-доступ у 90% населених пунктів Київщини”, - повідомив Павлюк.
Він зазначив, що вже працюють понад 750 технологічних майданчиків оператора, включно з тими, що зазнали ушкоджень через активні бойові дії.
“Усі роботи координуються з піротехнічними підрозділами ДСНС, які проводять розмінування звільнених міст і сіл”, - зазначив Павлюк.
За його словами, аварійно-відновлювальні роботи проводили в різних населених пунктах Київської області. Зокрема в найбільш постраждалих - Бучі, Ірпені, Гостомелі, Макарові, Іванкові тощо.
“Наразі послуги інтернет-провайдера доступні у 130 населених пунктах, охоплених в області мережею оператора”, - повідомив голова КОВА.
Як повідомлялося, раніше Павлюк поінформував, що у Київській області енергетики минулої доби повернули світло для 7 126 родин.
Фото: Телеграм Олександра Павлюка