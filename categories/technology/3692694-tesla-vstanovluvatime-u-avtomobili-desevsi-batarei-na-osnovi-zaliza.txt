Компанія Tesla має намір розширити використання дешевших батарей на основі заліза, встановлюючи їх на електровантажівках та майбутній дешевшій версії легкового автомобіля.

Як повідомляє кореспондент Укрінформу, про це йдеться у документі “Генеральний план, частина 3”, оприлюднений Tesla цього тижня, пише Reuters.
Зазначається, що більшість автомобілів Tesla зараз використовують батареї на основі нікелю, який є значно менш поширеним та суттєво дорожчим мінералом, ніж залізо.
“Маск та інші прибічники літій-залізо-фосфатних акумуляторів (ЛЗФ) вказують на поширеність та низьку ціну заліза, як на ключових фактор, що переважає недоліки, які перешкоджають ширшому застосуванню цих акумуляторів у світі. Вони - більші та важчі й зазвичай здатні втримати менше енергії, ніж батареї на основі нікеля, що скорочує запас ходу”, - пояснює видання.
У “Генеральному плані, частина 3” без уточнення термінів вказується, що Tesla використовуватиме саме ЛЗФ акумулятори у напівлегких вантажівках, а також машинах середнього розміру, й майбутніх моделях 3 та Y. Зараз ці моделі продаються у США з батареями на основі нікелю.
Водночас Reuters звертає увагу, що на ринку літій-залізо-фосфатних акумуляторів домінує Китай, що суттєво ускладнює перспективу побудови на території США заводу із виробництва таких батарей, з огляду на чинне напруження у китайсько-американських відносинах.