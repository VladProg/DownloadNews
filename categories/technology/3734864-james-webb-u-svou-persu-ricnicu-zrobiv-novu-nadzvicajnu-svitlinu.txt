Космічний телескоп NASA/ESA/CSA James Webb у першу річницю своєї робити у космосі сфотографував молекулярну хмару Ро Змієносця, що у сузір'ї Змієносця.

Про це повідомила обсерваторія NASA, передає Укрінформ.
«Всього за один рік космічний телескоп James Webb змінив уявлення людства про космос, вдивляючись у хмари пилу та вперше побачивши світло з далеких куточків Всесвіту. Кожне нове зображення — це нове відкриття, яке дає вченим по всьому світу можливість ставити та відповідати на запитання, про які вони колись навіть не могли мріяти», — сказав глава NASA Білл Нельсон.

Аби відзначити свою першу річницю у космосі, телескоп зробив світлину молекулярної хмари Ро Змієносця, що є найближчою до Землі областю зореутворення. Відстань до хмари - 390 світлових років, і телескоп зміг зробити фото «крупним планом» без зірок в проміжному просторі.
«Зображення Ро Змієносця, зроблене James Webb, дозволяє нам побачити дуже короткий період життєвого циклу зірок з новою ясністю. Наше власне Сонце пережило таку фазу давно, і тепер у нас є технологія, щоб побачити початок історії іншої зірки», — сказав Клаус Понтоппідан, який працював науковим співробітником проєкту James Webb в Науковому інституті космічного телескопа в Балтіморі (США).
Як повідомляв Укрінформ, космічний телескоп NASA/ESA/CSA James Webb сфотографував галактику NGC 3256 у сузір’ї Вітрила.
Фото: NASA