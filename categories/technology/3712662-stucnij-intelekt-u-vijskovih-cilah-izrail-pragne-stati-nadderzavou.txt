Ізраїль прагне використати свої технологічні досягнення, щоб стати «наддержавою» у застосуванні штучного інтелекту (ШІ), у т.ч. і у військових цілях.

Про це заявив генеральний директор Міністерства оборони Ізраїлю, передає Укрінформ із посиланням на Reuters.
"Кроки, спрямовані на використання швидкого розвитку штучного інтелекту, включають створення спеціальної організації з військової робототехніки в міністерстві і рекордно високий бюджет на відповідні дослідження і розробки в цьому році", - повідомив генерал армії у відставці Еяль Замір.
Він назвав GPT (генеративний попередньо навчений трансформатор) і AGI (штучний загальний інтелект) сферами глибоких досліджень, над якими працюють цивільні індустрії ШІ і які з часом можуть мати військове застосування.
"Є люди, які вважають ШІ наступною революцією, що змінить обличчя війни на полі бою", - сказав Замір на Herzliya Conference.
Еяль пояснив досягнення Ізраїлю в кібернетичній війні, яка, як вважається, була використана проти іранських ядерних об'єктів, "правильним і своєчасним визначенням оборонних, економічних, національних і міжнародних вимірів".
За його словами, їх "місія полягає в тому, щоб перетворити Ізраїль на наддержаву в галузі ШІ і стати на чолі дуже обмеженої кількості світових держав, які входять до цього клубу".
Як повідомляв Укрінформ, лідери країн "Групи семи" (G7) в суботу закликали до розробки і прийняття міжнародних технічних стандартів для надійності штучного інтелекту.