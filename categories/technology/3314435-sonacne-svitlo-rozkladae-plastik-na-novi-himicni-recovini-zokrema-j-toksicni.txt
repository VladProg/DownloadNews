Сонячне світло здатне розкладати пластикові відходи, які є небезпечними самі по собі, на нові хімічні речовини та сполуки, що розчиняються у воді.

Як передає Укрінформ з посиланням на Science Alert, про це свідчать дослідження, проведене вченими Океанографічного інституту Вудс-Гоула у США.
Воно показало, що сонячне світло здатне не тільки руйнувати пластик, а й перетворювати його базові полімери й добавки на нові хімічні сполуки.
Цей процес відбувається доволі швидко: після того, як пластикові пакети, з якими проводилися експерименти, зазнавали впливу сонячного світла протягом менш як 100 годин, із них було вимито значну кількість розчинних органічних вуглецевих сполук.
Під час експерименту дослідники помістили поліетиленові пакетів у мензурки з розчином, близьким до морської води. Половина мензурок перебувала в темному ящику шість днів. Решта залишалися п'ять днів на світлі.
Було виявлено, що зразки, залишені в темряві, виділяли в солону воду незначну кількість розчинних органічних сполук. Водночас ті зразки, які перебували на світлі, «купалися» в нових хімічних речовинах, відзначає видання.
Пластиковий «суп» містив десятки тисяч розчинених оргсполук, у тому числі ймовірно, токсичних, і всі вони були отримані за час, еквівалентний кільком тижням плавання сміття в океані під променями сонця.
«Дивно було виявити, що сонячне світло може розкласти пластик, який, по суті, є однією сполукою, до якої зазвичай додають деякі добавки, на десятки тисяч сполук, що розчиняються у воді», - сказав дослідник Коллін Ворд.
Поки незрозуміло, які наслідки спричиняє потрапляння цих сполук у навколишнє середовище, зокрема в живі організми.