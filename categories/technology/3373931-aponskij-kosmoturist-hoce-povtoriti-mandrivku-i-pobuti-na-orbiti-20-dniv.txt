Японський космічний турист Юсаку Маедзава вважає, що його 12-денний політ на Міжнародну космічну станцію закінчився надто швидко.

Як передає Укрінформ, про це повідомляє АР.
«На адаптацію йде три чи чотири доби, і тоді ви розумієте, що залишилося лише вісім днів, і цього недостатньо», - розповів Маедзава репортерам за допомогою відеозв'язку з навчального центру космічних польотів Зіркового містечка, де вони проходять перевірки після польоту.
На його думку, 20-денна місія була б ідеальною, а ось 30 днів для бізнесмена «було б занадто».
Відповідаючи на запитання про його враження, Маедзава сказав, що космічний політ змусив його зрозуміти, що «ми маємо краще дбати про Землю».
«Якби люди, провладні і впливові, мали б можливість вилетіти на орбіту, вони б по-іншому дивилися на Землю і ставилися б до всього по-іншому», - сказав він.
Маедзава сказав журналістам, що хотів би ще раз здійснити космічну прогулянку.
Як повідомлялося, японський бізнесмен Юсаку Маедзава, його помічник Йозо Хірано у супроводі російського космонавта Олександра Місуркіна вилетіли на станцію на російському космічному кораблі «Союз» 8 грудня та повернулися на Землю 20-го, у понеділок.