Японський виробник електроніки Sharp заявив про припинення постачання своєї продукції до росії через її вторгнення в Україну.

Про це повідомляє Укрінформ із посиланням на заяву компанії.
У корпорації заявили, що глибоко стурбовані ситуацією в Україні. Тому, щоб підтримати гуманітарну програму, підприємства Sharp Group також будуть робити місцеві пожертви до благодійних організацій, які беруть участь у цій роботі, поряд із індивідуальними зусиллями щодо надання допомоги.
«Наразі Sharp Group призупиняє поставки в росію через конфлікт. Ми продовжуватимемо уважно стежити за ситуацією та вживатимемо адекватних заходів на основі духу нашої хартії корпоративної поведінки Sharp Group», - йдеться у заяві.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.
Європейський Союз застосував потужний пакет санкцій проти росії як країни-агресора.