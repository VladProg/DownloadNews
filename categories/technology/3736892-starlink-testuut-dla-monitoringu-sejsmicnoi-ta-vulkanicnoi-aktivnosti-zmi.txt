Супутникова система з надання послуг Інтернету Starlink проходить тестування для моніторингу сейсмічної та вулканічної активності в Єллоустоунському національному парку в США.

Як передає Укрінформ, про це повідомляє Teslarati.
Здатність Starlink забезпечувати стабільне підключення до Інтернету у віддалених районах була б надзвичайно цінною для Єллоустоуна, оскільки значна кількість GPS, сейсмометрів, нахилометрів і датчиків температури в цьому районі розміщені у віддалених місцях, щоб мінімізувати їхній вплив на навколишнє середовище та відвідувачів.
Щоб ці датчики та обладнання працювали оптимально, вони повинні підтримувати надійні з’єднання.
Для випробування системи у парку, наприкінці весни були встановлені термінали Starlink на одній зі свердловинних станцій. Поки що тести показують, що система працює добре.
Якщо випробування й надалі будуть успішними, до зимових місяців, швидше за все, буде додано більше супутникових Інтернет-терміналів Starlink.
Як повідомляв Укрінформ, ракета SpaceX Falcon 9 у неділю, 16 липня, вивела на орбіту нову групу супутників Starlink, після чого приземлилася на платформу в Атлантичному океані.
Фото: Getty Images