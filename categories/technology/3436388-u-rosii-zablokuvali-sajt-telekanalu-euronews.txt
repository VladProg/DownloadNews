Згідно з даними відповідного сервісу роскомнагляду в росії заблокували сайт телеканалу Euronews.

Як передає Укрінформ, про це повідомляє Медуза.
Наглядове відомство уточнило, що доступ до сайту euronews.com та його російської версії ru.euronews.com обмежений на підставі рішення генпрокуратури рф від 21 березня.
У роскомнагляді російським змі повідомили, що на сайті Euronews публікувалася недостовірна інформація «про спеціальну воєнну операцію, що проводиться збройними силами рф», а також заклики до участі в несанкціонованих акціях.
З початку війни роскомнагляд заблокував сайти багатьох незалежних ЗМІ з росії, білорусі, України. Ще ряд російських змі оголосили про зупинення роботи або відмову писати про війну через закон про «фейки» проти російської армії, який, зокрема, забороняє називати війну в Україні війною.
За даними проєкту «Роскомсвобода», який відстежує оновлення реєстру заборонених сайтів роскомнагляду, всього з початку війни було заблоковано більш як 500 різних ресурсів.
Як повідомлялося, президент рф володимир путін 24 лютого оголосив про повномасштабне вторгнення в Україну. Російські війська обстрілюють і знищують об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію. Країна дає відсіч загарбникам.