Компанія Apple виявила декілька проблем, включаючи помилку в програмному забезпеченні iOS 17, яку буде виправлено в майбутньому оновленні.

Як передає Укрінформ, про це повідомляє Reuters.
Після скарг від користувачів на те, що нові iPhone 15 сильно нагріваються, Apple заявила, що пристрій може відчуватися тепліше в перші кілька днів «після налаштування або відновлення пристрою через підвищену фонову активність».
«Інша проблема стосується деяких недавніх оновлень програм сторонніх розробників, які спричиняють перевантаження системи», — заявили в Apple, додавши, що вона працює з розробниками програм над виправленнями недоліків.
До програм сторонніх розробників, які спричиняють проблему, належать гра Asphalt 9, Instagram від Meta і Uber.
Instagram вже вирішив проблему зі своїм додатком 27 вересня.
Зазначається, що майбутнє оновлення операційної системи iOS 17, зокрема, для вирішення проблеми з температурою нових iPhone, не зменшить їхню продуктивність.
Як повідомляв Укрінформ, Apple оновить свої iPhone 12 у Франції через побоювання щодо надмірного електромагнітного випромінювання.