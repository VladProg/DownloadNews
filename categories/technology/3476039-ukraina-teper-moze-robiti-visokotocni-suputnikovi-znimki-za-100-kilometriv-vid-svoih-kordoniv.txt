Компанія EOS, яка належить українському підприємцю Максиму Полякову, надала Україні можливість отримувати високоточні супутникові знімки завдяки комерційній угоді з GEOSAT.

Про це Укрінформу повідомили в пресслужбі компанії.
Як зазначається, зважаючи на ризики інформаційного порядку денного в умовах військової агресії, повідомлення про угоду з’явилося у публічному просторі лише зараз.
GEOSAT 2 став першим супутником, який вже передає оперативні дані спостереження за територією України виключно для використання нашою країною. Супутник знаходиться на орбіті та дозволяє отримувати дані з надвисокою роздільною здатністю, раніше недоступною для України. Він також надає можливість отримувати знімки на відстані 100 кілометрів від державних кордонів України. Виведений на орбіту у січні 2022 року український супутник «Січ-2-30» має у рази меншу роздільну здатність.
"Стратегічне партнерство EOS та GEOSAT 2 зміцнює потенціал космічної розвідки України та допомагає збільшити ефективність захисту території країни, а також підвищує якість збору даних про збитки, які завдала населенню та економіці військова агресія російської федерації. Дані також можна використовувати для вирішення завдань в аграрному секторі, лісовому господарстві та інших галузях", - інформують у компанії.
У повідомленні йдеться, що доступ до GEOSAT 2 буде корисним для всіх галузей економіки України, які використовують супутникову аналітику у своїй діяльності в довгостроковій перспективі. Особливо важливим є доступ до супутникових даних саме для оперативної військової розвідки.
Система GEOSAT 2 надає високоякісні та економічно вигідні послуги клієнтам по всьому світу. Супутник працює на сонячно-синхронній орбіті з середньою висотою 620 км.
Уродженець України Максим Поляков є засновником американської компанії Noosphere Ventures. Українець володіє акціями космічної компанії Firefly Aerospace, які збирається продати на вимогу Комітету з іноземних інвестицій США.


Фото: www.facebook.com/eosda