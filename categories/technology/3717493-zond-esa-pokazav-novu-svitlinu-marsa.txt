Mars Express, автоматична міжпланетна станція Європейського космічного агентства (ESA), показала світлину Марса, присвячену 20-річчю запуску зонда.

Як передає Укрінформ, про це йдеться у пресрелізі ESA.
Світлина-мозаїка була створена з використанням даних зі стереокамери високої роздільної здатності Mars Express (HRSC).
Зазвичай HRSC фотографує поверхню Марса з висоти приблизно 300 км – максимальної наближеності космічного корабля до Марса на його еліптичній орбіті.

Однак представлена тут світлина-мозаїка використовує дещо інший підхід.
Щоб побачити планету ширше, HRSC зібрав 90 зображень на великих висотах (від 4000 до 10 000 км), таким чином захопивши області шириною близько 2500 км. Потім ці зображення об’єднали, щоб сформувати повне глобальне уявлення Червоної планети.

Зазначається, що такі великомасштабні зображення зазвичай отримують для спостереження за погодними умовами на Марсі, але навіть за відсутності атмосферних явищ вони пропонують чудові краєвиди поверхні планети.
Mars Express був запущений у космос 2 червня 2003 року.
Як повідомляв Укрінформ, марсохід Національного управління США з аеронавтики та дослідження космосу (NASA) Curiosity здолав вже 30 км у кратері Гейл на Червоній планеті.
Фото: ESA