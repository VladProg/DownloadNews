Платформа хмарних обчислень Amazon Web Services допомогла українським міністерствам та приватним компаніям перенести понад 10 петабайт даних на безпечні сервери після широкомасштабного вторгнення росії в країну.

Як передає Укрінформ, про це йдеться у блозі компанії.
«AWS додала понад 10 петабайт (10 мільйонів гігабайт) важливих даних, із 27 українських міністерств, 18 українських університетів, найбільшої школи дистанційного навчання K–12 (навчає сотні тисяч дітей-переселенців), а також десятка інших компаній приватного сектору. Наразі існує 61 міграція (українських – ред.) державних даних на AWS, і очікується, що їх буде ще більше», - повідомили в Amazon.
Зазначається, що до російського вторгнення, українське законодавство вимагало, щоб певні державні дані та дані приватного сектору зберігалися на серверах, які фізично розташовані в Україні.
Проте за тиждень до того, як російські військові вторглися в країну, український парламент ухвалив закон, що дозволяє переміщувати дані уряду та приватного сектору в «хмару». Для цього українське керівництво оголосило публічний заклик про допомогу. Amazon Web Services (AWS) була однією з перших платформ, які відповіли.
Вже через три дні після початку агресїі рф, спеціалісти AWS почали вивозити ці дані у AWS Snowball, спеціальних пристроях для обчислення, перенесення та зберігання даних.
«AWS має честь працювати разом з українським урядом та іншими приватними та громадськими організаціями для підтримки народу України. Ми продовжуватимемо допомагати своїми зусиллям та ділитися нашими технічними знаннями та послугами з тими, хто їх потребує», - заявили в Amazon.
Як повідомляв Укрінформ, на початку березня віцепрем’єр-міністр - міністр цифрової трансформації Михайло Федоров заявив, що Amazon Web Services відмовився приймати нових клієнтів із росії.