У травні в Україні було зареєстровано понад 1000 електромобілів, що на 63% більше травня 2021 року.

Про це повідомляє асоціація автовиробників України «Укравтопром» у Телеграмі, передає Укрінформ.
«У травні український автопарк поповнився 1016 повністю електричними автомобілями (BEV). Такий результат виявився кращим з початку року та на 63% більшим, ніж рік тому», — йдеться в повідомленні.
За даними експертів, частка нових машин у цій кількості становила 28% проти 11% торік. Фахівці пов'язують збільшення попиту на електрокари з паливною кризою.
Основну масу зареєстрованих у травні електромобілів склали легкові авто — 984 шт. (нових — 287 шт., уживаних — 697 шт.). Порівняно з торішнім результатом реєстрації легкових BEV у травні підскочили майже на 67%.
Загалом з початку року в Україні було зареєстровано 3090 електромобілів, що на 2,5% більше, ніж за аналогічний період 2021 року. 80% в цій кількості — уживані авто.
Як повідомлялося, у травні, за даними Укравтопрому, порівняно з квітнем продажі нових легкових автомобілів зросли удвічі - до 2,5 тисячі одиниць. Це на 70% менше за результат травня минулого року.