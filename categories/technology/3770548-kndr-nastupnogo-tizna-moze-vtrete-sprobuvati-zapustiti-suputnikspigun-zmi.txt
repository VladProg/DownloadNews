КНДР може втретє спробувати запустити в космос військовий супутник-шпигун, попри невирішеність технічних проблем із запуском, між 10 і 26 жовтня, аби лише випередити Південну Корею.

Такого висновку дійшли експерти Корейського інституту національного об’єднання, передає Укрінформ із посиланням на Yonhap.
Потенційне вікно запуску, прогнозоване південнокорейським інститутом, враховує важливі політичні й дипломатичні події в КНДР та навколо неї, на фоні яких Пхеньян хотів би продемонструвати зміцнення своїх можливостей.
Зокрема, воно включає відзначення 10 жовтня 78-ї річниці заснування правлячої в Північній Кореї Трудової партії, одного з найбільших національних свят країни, до яких традиційно намагаються приурочити якесь «досягнення».
Також враховує проведення Китаєм у середині місяця міжнародного форуму ініціативи «Один пояс, один шлях», на полях якого зустрінуться Сі Цзіньпін та Володимир Путін.
Крім того, Пхеньян може піти на якнайшвидший запуск через заплановане на листопад виведення Південною Кореєю свого першого розвідувального супутника в рамках проєкту розгортання п’яти таких космічних апаратів до середини 2020-х років.
Експерти нагадали, що Північна Корея намагалася в травні та серпні запустити свій супутник Malligyong-1 новою ракетою Chollima-1, але обидві спроби закінчилися невдачею – через технічні несправності ракети з супутниками падали майже одразу після старту. Тоді КНДР оголосила, що зробить третю спробу в жовтні, попри явно недостатній час для усунення складних технічних проблем із запуском.
«Пхеньян, ймовірно, спробує запустити свій супутник-шпигун раніше спроби Південної Кореї. Схоже, із запуском супутника Північ надає перевагу політичному меседжу, а не вдосконаленню технічних аспектів», – йдеться у висновках інституту.
Північнокорейський військовий супутник-шпигун є одним із високотехнологічних озброєнь, які КНДР пообіцяла розробити, поряд із твердопаливною міжконтинентальною балістичною ракетою та атомним підводним човном.
Після зустрічі російського й північнокорейського диктаторів минулого місяця на Далекому Сході РФ, посилились побоювання, що КНДР та Росія уклали угоду про зброю і Пхеньян погодився передати Москві озброєння для війни проти України в обмін на російські ракетні і ядерні технології.
Як повідомляв Укрінформ, парламент КНДР схвалив зміни до конституції, що вносять у текст Основного закону згадку про ядерний статус держави.
Фото: Yonhap