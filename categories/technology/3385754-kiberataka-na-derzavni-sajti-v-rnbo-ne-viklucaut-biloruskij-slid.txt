До масштабної кібератаки на державні сайти України може бути причетне хакерське угруповання, пов’язане з білоруською розвідкою.

Про це в коментарі Reuters сказав заступник секретаря Ради національної безпеки та оборони України Сергій Демедюк, передає Укрінформ.

"Попередньо ми вважаємо, що до цієї атаки може бути причетне угруповання UNC1151", - цитує агентство заступника секретаря РНБО.
За його словами, це кібершпигунське угруповання пов’язане зі спецслужбами Республіки Білорусь. Воно має досвід атак не тільки проти України, а й проти Литви, Латвії, Польщі й раніше поширювало наративи, які засуджують присутність НАТО в Європі.
"Угруповання спеціалізується на кібершпигунстві, що пов'язано з російськими спецслужбами (Службою зовнішньої розвідки РФ), і вдається до вербування або таємної роботи своїх інсайдерів у потрібній компанії", - зазначив Демедюк.
Коментуючи той факт, що хакери залишили послання польською мовою, заступник секретаря РНБО припустив, що вони використовували Google Translate для перекладу.
"Очевидно, що цим примітивним методом їм не вдалося нікого ввести в оману, але це свідчить про те, що нападники "грали" на польсько-українських відносинах (які з кожним днем тільки міцніють)", - підсумував Демедюк.
Як повідомлялося, у ніч на 14 січня хакери масово атакували українські урядові сайти, зокрема вебресурси МОН, МЗС, Мінспортмолоді, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Держспецзв'язок спільно СБУ та кіберполіцією проводять розслідування.