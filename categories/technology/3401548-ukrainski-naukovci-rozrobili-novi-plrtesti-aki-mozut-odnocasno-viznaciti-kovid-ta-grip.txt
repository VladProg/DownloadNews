Український інститут розробив п'ять тест-систем для одночасного виявлення вірусів SARS-CoV-2, грипу та низки респіраторних вірусів.

Як передає Укрінформ, про це Фейсбуці повідомляє Інститут молекулярної біології і генетики НАНУ.
"Науковці ІМБГ розробили п’ять різних комбінованих тест-систем для одночасного виявлення SARS-CoV-2, грипу та низки інших небезпечних респіраторних вірусів - епідемічного грипу А та Б, парагрипу 1-3, респіраторно-синцитіальних вірусів А та В й ортопневмовірусів людини, риновірусів, кору. Ці тест-системи дозволяють не тільки виявити згадані віруси в організмі, а й прогнозувати перебіг хвороби у пацієнта, ними інфікованого. Зокрема, й перебіг коронавірусної хвороби", - йдеться у повідомленні.
В Інституті розповіли, що дослідники встановили рівні відносної експресії більш ніж 20 генів вродженого імунітету та системи згортання крові у здорових донорів та у хворих на COVID-19. Завдяки проведеному статистичному та біоінформатичному аналізу змін експресії цих генів учені запропонували набори біомаркерів із 3-8 генів для розробки комбінованої експресійної тест-системи. Ці біомаркери дозволяють з високими показниками чутливості, специфічності та точності діагностувати гіперзапалення, гіперкоагуляцію та лімфопенію у периферичних клітинах крові пацієнтів з COVID-19.
У цілому, як зазначили в ІМГБ, науковці налагодили технології розробки тест-систем на основі ПЛР та кПЛР з різними типами детекції: як стандартної для кПЛР флуоресцентної детекції, так і хроматографічної (її ви бачите на ілюстрації).
Останні значно дешевші і простіші, тому ці системи можна легко використовувати навіть у районних лікарнях.
Отримані результати дозволяють розробляти будь-які комбіновані тест-системи для визначення небезпечних патогенів людини та тварин: і такі, що потребують дуже дорогих приладів, зокрема ПЛР у реальному часі, і ті, для застосування яких достатньо звичайних термоциклерів, які можна закупити та використовувати у будь-якій лікарні країни.
Ці підходи дозволяють зберегти високу чутливість, яку дають ПЛР реакції, та значно здешевити проведення діагностики.
Проєкт «Комбіновані тест-системи для діагностики та аналізу експресії генів вродженого імунітету при особливо небезпечних вірусних інфекціях» профінансував Національний фонд досліджень України. Упродовж двох років над проєктом працювала команда на чолі з директором Інституту, академіком НАНУ Михайлом Тукалом: член-кореспондент НАНУ Володимир Кашуба, головний науковий співробітник Зеновій Ткачук, провідна наукова співробітниця Ганна Геращенко, старша наукова співробітниця Ольга Гудзера, наукові співробітниці Наталка Мельничук і Тетяна Марчишак, молодший науковий співробітник Роман Ніколаєв та провідний інженер Олександр Нужний.