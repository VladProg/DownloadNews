Українська ІТ-компанія YouControl створила сервіс, що виявляє приховані зв'язки з росією.

Як передає Укрінформ, про це Міністерство цифрової трансформації повідомляє у Телеграмі.
«Зараз світові компанії припиняють співпрацю з країною-агресором та її співучасником. А ті, які продовжують співпрацювати з російським та білоруським бізнесом, можуть потрапити під санкції. Українська ІТ-компанія YouControl запустила міжнародний інструмент, що допоможе перевірити, які світові компанії мають приховані зв'язки з російськими та білоруськими активами, особами чи бізнесом», - ідеться у повідомленні.

Сервіс містить повний список російських та білоруських політичних діячів із понад 100 джерел, дані з офіційних відкритих реєстрів власників і бенефіціарів бізнесів країн СНД та Європи, інформацію про юридичних та фізичних осіб у понад 50 міжнародних санкційних списках, реєстри кримінальних осіб, список силовиків рф про пов’язаність із воєнними терористами і пропагандистами. Також щоденно оновлюються дані відповідно до змін у реєстрах і списках.
Для журналістів, уповноважених представників органів державної влади України і правоохоронних органів сервіс є безоплатним.
«Чим швидше міжнародна спільнота буде відмовляти у співпраці таким бізнесам та людям, тим швидше збанкрутують компанії, що фінансують війну проти України», - наголосили у Мінцифри.
Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. Війська агресора обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
Європейський Союз, США, інші країни застосували потужні санкції проти росії як країни-агресора.