Великий японський виробник електронної продукції компанія NEC заявила, що знайшла спосіб передавати набагато більше даних підводними кабелями.

Як передає Укрінформ, про це повідомляє NHK.
Ця компанія розробила лінію, яка дозволяє передавати вчетверо більше інформації без збільшення товщини кабелю.
NEC повідомила, що їй вдалося вмістити чотири лінії оптоволоконної передачі в одне тонке скловолокно, товщина якого становить частки міліметра. У використовуваних нині кабелях одне волокно містить тільки одну лінію.

По всьому світу прокладено приблизно 1,2 млн кілометрів підводних кабелів - їх довжина дозволяє тридцять разів оперезати Землю.
Компанія розраховує, що нова технологія дозволить їй отримати вигоду зі зростання попиту на глобальну передачу даних. Очікується, що попит продовжить рости на 30-40% на рік.
Як повідомляв Укрінформ, компанія Facebook у співпраці з Google оприлюднила плани з прокладання двох підводних комунікаційних кабелів у Тихому океані, які повинні збільшити пропускну здатність інтернет-з'єднання між Північною Америкою та Азією.