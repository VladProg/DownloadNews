Віцепрем'єр-міністр - міністр цифрової трансформації України Михайло Федоров повідомив про нові санкції проти російської федерації від технологічних компаній.

Як передає Укрінформ, про це він написав у Телеграмі.
Зокрема, MongoDB Inc. припинила діяльність у росії. «Американська компанія MongoDB Inc. призупинила продажі своїх хмарних сервісів клієнтам у росії та білорусі. Також компанія не продаватиме ПЗ свого флагманського продукту - системи управління базами даних, що не потребує опису схеми таблиць, MongoDB», - заявив Федоров.
Крім того, хмарна PaaS-платформа Heroku більше не реєструє користувачів із росії, а Capcom без попередження зняла всі свої ігри з продажу в російському Steam.
«1Password - нові облікові записи з росії не реєструються. Сплатити або продовжити підписку поточним користувачам із росії не можна, після закінчення платіжного періоду акаунти перейдуть у режим «лише для читання». Застосунок видаляли з українських магазинів застосунків, але пізніше повернули», - заявив Федоров.
Також Soda PDF не обслуговує клієнтів із росії та білорусі. Soda PDF - це програми, які використовуються для відкриття, перегляду, створення, перетворення, редагування, захисту та обміну файлами Portable Document Format.
Крім того, більше не працює в росії та білорусі соціальна мережа для спортсменів Strava. Користувачам пропонують вивантажити свої дані та оформити повернення вартості передплати.
Також Bungie призупинила продажі Destiny 2 на територіях росії та білорусі.
Ansys Inc.без пояснень припинила технічну підтримку програмного забезпечення.
«Студія Rovio, яка створила франшизу Angry Birds, оголосила про призупинення своєї діяльності на території росії та білорусі. Ігри компанії вже знято з продажів у Google Play та App Store. Внутрішньоігрові покупки теж відключені. Майбутні оновлення не будуть доступні в росії та білорусі. Раніше всі свої ігри, зокрема Brawl Stars, з магазинів застосунків у росії та білорусі видалила компанія Supercell. Мобільна версія Minecraft також стала недоступною у рф», - зазначив Федоров.
24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із спільних проєктів.