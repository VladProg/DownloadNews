Українські сапери з початку року більш як 800 разів залучали безпілотники для розмінування, здебільшого звільнених територій.

Як передає Укрінформ, про це ДСНС повідомляє у Фейсбуці.

"Використання безпілотників у роботі піротехнічних підрозділів ДСНС набирає обертів. Нині наші сапери активно застосовують різні види БпЛА з камерами та з магнітометрами для аеророзвідки, а також підводні й надводні дрони", - йдеться у повідомленні.

Відео: ДСНС
Зокрема, безпілотники залучаються для виконання завдань з гуманітарного розмінування, а саме: проведення обстеження потенційно забруднених територій, у тому числі акваторії водойм; складання мап та маркування ділянок, забруднених ВНП; забезпечення безпеки роботи піротехнічних підрозділів під час знищення ВНП.
Із початку цього року сапери більш як 800 разів залучали БпЛА у ході розмінування, переважно на звільнених територіях Харківщини, Миколаївщини й Херсонщини.
У ДСНС нагадали, що близько третини території України потенційно усіяно небезпечним "залізом".
Як повідомляв Укрінформ, на Херсонщині у Бериславському районі загинув фермер. Під час польових робіт він наїхав на ворожу міну.
Фото: ДСНС