Генеральний директор Meta Platforms Марк Цукерберг в середу представив нове покоління розумних окулярів Ray-Ban, які можуть робити трансляції безпосередньо в Facebook і Instagram.

Про це повідомляє Reuters, передає Укрінформ.
Цукерберг заявив, що нове покоління розумних окулярів Ray-Ban (ESLX.PA) від Meta почне продаватися 17 жовтня за ціною 299 доларів.
Пристрій буде оснащений новим асистентом Meta AI і зможе транслювати те, що бачить користувач, в прямому ефірі безпосередньо в Facebook і Instagram, що є досягненням у порівнянні з попереднім поколінням окулярів, які могли робити фотографії.
Цукерберг також представив перші продукти компанії з генеративним ШІ, включаючи чат-бота Meta AI, який може генерувати як текстові відповіді, так і фотореалістичні зображення.
Meta AI також буде вбудований в окуляри в якості асистента, починаючи з бета-версії в Сполучених Штатах. Оновлення програмного забезпечення, заплановане на наступний рік, дасть асистенту можливість ідентифікувати місця та об'єкти, які бачать люди, а також здійснювати мовний переклад.
Meta створила асистента, який отримав назву Meta AI, використовуючи власну модель, засновану на мовній моделі Llama 2. За словами Цукерберга, чат-бот матиме доступ до інформації в режимі реального часу завдяки партнерству з пошуковою системою Bing від Microsoft.
За його словами, компанія також створює платформу, яку розробники та звичайні люди можуть використовувати для створення власних ботів зі штучним інтелектом, які матимуть профілі в Instagram та Facebook і з часом з'являться як аватарки в метапросторі.
Як повідомляв Укрінформ, компанія OpenAI анонсувала запуск нової функції, що дозволить додатку штучного інтелекту ChatGPT відповідати на голосові запитання та команди користувачів п’ятьма різними голосами.