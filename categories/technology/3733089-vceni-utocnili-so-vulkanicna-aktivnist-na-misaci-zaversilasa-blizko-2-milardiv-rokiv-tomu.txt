Китайські науковці, які досліджують Місяць, дійшли висновку, що період вулканічної активності на супутнику Землі завершився близько 2 мільярдів років тому, тобто, тривав майже вдвічі довше, ніж вважалося раніше.

Як передає Укрінформ, про це з посиланням на результати дослідження, опубліковані групою вчених Інституту геології та геофізики Академії наук Китаю, повідомляє People's Daily.
В ході роботи китайські фахівці аналізували зразки місячного ґрунту, доставлені на Землю наприкінці 2020 року китайською місією з дослідження Місяця Чан’е-5 (Chang'e-5). Тоді вперше у світі за понад 40 років вдалося отримати близько 1731 грама місячних зразків.
У дослідженні йдеться, що вченим вдалося датувати вік наймолодшої породи на Місяці приблизно 2 мільярдами років. Це вказує на те, що період місячного вулканізму був на 800-900 мільйонів років довшим, ніж вважалося раніше.
Китайські науковці розповіли, що вирішальне значення для розуміння масштабу виверження місячної магми мають вік утворення базальту, його геохімічні характеристики та часові рамки охолодження.
Для визначення віку отриманого Чан’е-5 базальту дослідницькій групі потрібно було встановити товщину потоку базальтової лави та масштаб виверження.
З цією метою фахівці проаналізували 21 зерно олівіну з базальтових уламків і виявили, що час охолодження більшості частинок олівіну був менше одного року. Використовуючи термодинамічну модель, вони підрахували, що товщина потоку базальтової лави становила від 10 до 30 метрів.
Враховуючи, що зона посадки Чан’е-5 була пласкою, дослідницька група екстраполювала обсяг базальтових вивержень на рельєф поверхні і дійшла висновку, що близько 2 мільярдів років тому на Місяці відбулися масштабні виверження магми. Це узгоджується з попередніми результатами, отриманими методами дистанційного зондування.
Згідно з дослідженням, хоча загальна інтенсивність місячної вулканічної активності з часом знизилася, на пізній стадії могли відбуватись епізодичні виверження з досить потужними потоком лави вище середнього рівня.
Науковці також зауважили, що причини масштабних вивержень вулканів під час пізнього періоду Місяця залишаються невстановленими і вони продовжать працювати з іншими командами над створенням моделі теплової еволюції супутника Землі.
Як повідомляв Укрінформ, китайська аерокосмічна корпорація підписала угоди з європейським і французьким космічними агентствами про спільне дослідження Місяця в рамках наступної місії місячного зонда Чан’е-6 (Chang'e-6), запуск якої планується наступного року.