В Україні запустили офіційний телеграм-бот @Evacuation2022_bot та сайт підтримки evacuation2022.com для організації евакуації населення.

Як передає Укрінформ, про це пресслужба МВС повідомила у Телеграмі.
«Запроваджуємо важливий спільний проєкт. Наразі створено телеграм-бот та сайт, за допомогою яких кожен охочий може дізнатись всю наявну інформацію про евакуацію населення із зон бойових дій, а також отримати гуманітарну або медичну допомогу», – зазначив заступник міністра внутрішніх справ Ігор Бондаренко.
За допомогою бота можливе надання гуманітарної допомоги у зонах бойових дій, а також тимчасово захоплених територіях.

Цей проєкт реалізовано спільними зусиллями Міністерства з питань реінтеграції тимчасово окупованих територій та Міністерства внутрішніх справ, разом з Координаційним центром органів місцевого самоврядування Української асоціації районних та обласних рад.
24 лютого президент рф володимир путін розпочав широкомасштабне вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
За даними ООН, за місяць війни росії проти України понад 3,7 млн людей залишили країну, шукаючи прихистку. Ще 6,5 млн українців стали внутрішніми переселенцями. При цьому 13 мільйонів громадян не можуть виїхати із зон бойових дій.