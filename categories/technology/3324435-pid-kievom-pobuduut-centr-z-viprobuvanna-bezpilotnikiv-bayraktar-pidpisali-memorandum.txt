У присутності Президента Володимира Зеленського підписано Меморандум про співпрацю між Міністерством оборони України та турецькою компанією Bayraktar Savunma.

Він передбачає будівництво та облаштування спільного навчально-випробувального центру для обслуговування, ремонту, модернізації БПЛА, а також проведення навчання персоналу, пов’язаного з експлуатацією безпілотних літальних апаратів Bayraktar, як передає Укрінформ, про це повідомляє Офіс Президента.
«Ми чекали на цей момент дуже довго. Це важлива подія для нас», – наголосив Зеленський після підписання меморандуму.
З української сторони документ підписав міністр оборони Андрій Таран, з турецької - генеральний директор компанії Bayraktar Халук Байрактар.

Глава держави висловив подяку від себе особисто та від українського народу Президенту Туреччини Реджепу Тайїпу Ердогану за підтримку реалізації цього проєкту.
«Це великий реальний крок уперед. Вдячний Президенту Ердогану. Це реальна підтримка суверенітету й незалежності України», – сказав глава Української держави.

Фото: facebook.com/Kopytin.Ihor
Згідно з документом, Bayraktar побудує на землях поблизу Василькова, що належать Міністерству оборони, центр з обслуговування, поточного ремонту, модернізації безпілотних літальних апаратів компанії. Також у центрі здійснюватиметься навчання й підготовка персоналу, який працюватиме з цими БПЛА. Як планується, згодом в Україні буде споруджено та працюватиме низка таких центрів.

За інформацією Міністерства оборони, наступним етапом буде налагодження українсько-турецького виробництва БПЛА. Bayraktar планує інвестувати власні кошти у будівництво в Україні заводу з виготовлення безпілотників, де працюватимуть українські фахівці. Це створить нові робочі місця та забезпечить надходження до державного бюджету.

Фото: Офіс Президента