Ізраїльська стартап-компанія AIR представила свій перший електричний літак з вертикальним зльотом і посадкою (eVTOL).

Як передає Укрінформ, про це повідомляє Vesty.co.il.
Це двомісний транспортний засіб, який розрахований на вертикальний зліт і посадку, має особливу геометрію крила, яка дозволяє йому розвивати велику швидкість і здійснювати перельоти на більшу відстань, ніж інші повітряні судна такого ж класу, що розробляються компаніями-конкурентами.
Дальність польоту електролітака становить 177 км.
Літак оснащений літієвою батареєю ємністю 60 кВтг, що трохи більше, ніж у базової моделі Tesla Model 3, і здатна розвивати швидкість 160 км/год (максимальна швидкість - 250 км/ч).
На відміну від аналогічних літаків, уже представлених такими виробниками, як Boeing, Airbus і декількома стартап-фірмами, AIR позиціонує свою продукцію як літальний апарат для приватного використання і обіцяє відносно низьку роздрібну ціну. Точні цифри не називаються, за різними оцінками персональний міні-літак обійдеться покупцеві приблизно у 200 тисяч доларів при вартості години польоту - кілька десятків доларів.
Компанія планує випускати по 10 тисяч апаратів на рік на заводаху США, Європі та Азії.
Як повідомляв Укрінформ, підрозділ із випуску авіаційної техніки японської автомобілебудівної компанії Honda планує випустити новий літак HondaJet, який зможе літати на більш далекі відстані, ніж будь-які конкуренти.