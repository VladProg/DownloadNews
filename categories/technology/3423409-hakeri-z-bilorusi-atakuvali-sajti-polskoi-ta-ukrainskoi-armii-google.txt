Білорусь проводила широкомасштабні фішингові атаки проти сайтів польської армії, а також українських посадовців, повідомила в понеділок група з пошуку загроз компанії Googe.

Як передає Укрінформ, про це пише видання The Washington Post.
Група опублікувала звіт про трюки, до яких вдавалися хакери щодо польських військових. Проте зазначила, що не знає, чи увінчалися ці спроби успіхом, оскільки вони не були спрямовані на поштові скриньки Google.
Також у перші дні після вторгнення росії в Україну хакерська група з білорусі, відома як Ghostwriter, використала фішинг для отримання облікових даних українських державних посадовців та військовослужбовців польської армії, зазначає Google.
За останні два тижні хакерська група, відома як Fancy Bear, пов'язана з ГРУ росії, запустила кілька великих фішингових кампаній проти користувачів медіапорталу Ukr.net. Листи надходили зі зламаних акаунтів і виводили на фальшиві сторінки входу в систему.
У заяві Google ідеться про те, що фішингові листи були надіслані з «великої кількості зламаних акаунтів і містили посилання на домени, що контролюються зловмисниками».
«У двох останніх кампаніях зловмисники використовували нещодавно створені домени Blogspot як початкову цільову сторінку, які потім перенаправляли адресатів на фішингові сторінки, де користувачів просили ввести свої паролі, які потім зчитувалися.
Усі атаки Ghostwriter, здійснені минулого тижня, були спрямовані «проти польських та українських урядових і військових організацій», зазначили в Google.
Таким чином група з пошуку загроз Google надала додаткові докази того, що роль Білорусі у вторгненні Росії в Україну не обмежується лише забезпеченням плацдарму для російських військ.
Як повідомлялося, 24 лютого президент рф володимир путін оголосив про початок вторгнення до України.
Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.