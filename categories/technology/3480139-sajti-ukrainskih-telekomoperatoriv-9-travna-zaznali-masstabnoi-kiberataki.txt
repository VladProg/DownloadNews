російські хакери 9 травня здійснили масштабну DDoS-атаку на сайти українських телеком-операторів.

Як передає Укрінформ, про це Державна служба спеціального зв’язку та захисту інформації України повідомляє в Телеграмі.
"Агресор продовжує атакувати українську інфраструктуру не тільки снарядами та ракетами, а й за допомогою кібератак. У День перемоги над фашизмом ворожі хакери почали масштабну DDoS-атаку на сайти провідних телекомунікаційних компаній України", - ідеться в повідомленні.
За інформацією Держспецзв’язку, росіяни навіть не намагаються приховати свої дії та викладають повідомлення про атаки в інтернет.
Попри часткову недоступність сайтів частини атакованих компаній, їхні мережі працюють без перебоїв.
Зазначається, що в окремих користувачів можливе незначне погіршення якості доступу до інтернет, але в цілому ані на роботу компаній, ані на надання ними послуг своїм споживачам ця DDoS-атака фактично не вплинула.
Як зауважили в Держспецзв’язку, це ще раз свідчить про ефективні системи кіберзахисту, які вдалося побудувати українським представникам телеком-бізнесу.
Імовірною метою кібератаки, за даними служби, є проведення чергової інформаційно-психологічної операції проти громадян України.
За рахунок таких дій російські злочинці вкотре намагаються позбавити українців доступу до інтернету та до правдивої інформації, посіяти панічні настрої.
Фахівці вживають усіх заходів для зменшення впливу ворожої DDoS-атаки.
Як повідомляв Укрінформ, російські хакери продовжують атакувати сайти українських органів влади, а також розсилати громадянам країни небезпечні листи з метою викрадення особистих даних, однак Україна успішно відбиває усі ворожі кібератаки.