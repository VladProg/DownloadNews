Рада ЄС сьогодні остаточно ухвалила рамкове законодавство для реалізації програми створення захищеної системи супутникового зв’язку Європейського Союзу на період 2023-2027 років.

Як повідомляє Укрінформ, така інформація оприлюднена сьогодні на сайті Європейської Ради.
«Програма визначає цілі Європейського Союзу у розгортанні супутникового угруповання ЄС під назвою IRIS (Infrastructure for Resilience, Interconnectivity and Security by Satellite). IRIS забезпечить ультрашвидку (із низьким рівнем затримки) та добре захищену комунікаційну службу, що буде створена до 2027 року. Безпека таких комунікацій буде основана на сучасних технологіях шифрування, включаючи квантове шифрування - метод, який використовує квантову механіку для захисту та передачі даних шляхом, який неможливо перехопити», - йдеться у повідомленні.
Як зазначається, уряди європейських країн зможуть скористатися цією комунікаційною системою космічного базування для вирішення завдань у сферах захисту критичної інфраструктури, спостереження, підтримки місій ЄС за кордоном або забезпечення рятувальних операцій та інших. Нова комунікаційна система має підвищити стійкість та суверенітет Європейського Союзу.
Нова комунікаційна система стане важливим кроком до реалізації стратегії ЄС зі створення глобальної системи зв’язку, вона охоплюватиме не лише Європу, але й інші регіони світу, наприклад, Арктику та Африканські країни.
IRIS зможе забезпечити підтримку швидкого та надійного зв’язку, навіть коли наземні системи комунікації зазнаватимуть пошкоджень, наприклад, внаслідок стихійного лиха, проявів тероризму або кібернетичних атак.
Новий проєкт буде інтегрованим з іншими космічними програмами ЄС, такими як Galileo (супутникова навігація), Copernicus (спостереження за поверхнею Землі), а також з існуючими системами космічного спостереження. IRIS створюватиметься на основі так званої урядової системи супутникових комунікацій ЄС (GOVSATCOM), яка також є складовою космічної програми Європейського Союзу.
Загальний бюджет нового проєкту складатиме €2,4 мільярда, частина цих коштів надійде з вже існуючих космічних програм, програм Horizon Europe та Інструменту міжнародного співробітництва та розвитку сусідства – «Глобальна Європа» (Global Europe - NDICI).
Як повідомлялося, Єврокомісія вперше представила концепцію розвитку системи захищеного супутникового зв’язку 15-го лютого 2022 року, після чого вона була узгоджена в Раді ЄС та у Європарламенті.
Сьогоднішнє рішення Ради ЄС завершує правовий процес ухвалення регуляторних правил для практичного втілення цієї комунікаційної програми.
Фото: friendsofeurope.org