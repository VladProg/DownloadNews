Лондонський стартап Lyte Aviation презентував дизайн «повітряного автобуса» SkyBus із вертикальним зльотом і посадкою (VTOL).

Про це повідомляє New Atlas, передає Укрінформ.
У компанії заявили, що SkyBus розрахований на перевезення 44 пасажирів. Його максимальна швидкість не перевищуватиме 300 км/год. «Повітряний автобус» зможе долати відстань у понад 1000 кілометрів.
У Lyte заявляють, що машина має турбогвинтові двигуни і працюватиме на звичайному або екологічному реактивному пальному.

Водночас стартап має амбіції перевести літак на воднево-електричний двигун, коли ця технологія буде перевірена та широко доступна.
Компанія сподівається створити повномасштабний прототип SkyBus до 2024 року. Передбачається, що він буде готовий до польотів у 2025 році.

Стартап також оголосив про укладення угоди з індійською компанією Vman Aviation Services на попереднє замовлення 10 літаків SkyBus на суму 400 мільйонів євро.
Як повідомляв Укрінформ, компанія Archer Aviation успішно здійснила перший політ прототипу повітряного таксі з вертикальним зльотом і посадкою (eVTOL) - Midnight.
Ілюстрації: Lyte Aviation