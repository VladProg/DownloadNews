Група ентузіастів з Миколаєва розробила, виготовила й успішно застосовує в бойових умовах дрон «Backfire».

Про це кореспонденту Укрінформу повідомив керівник проєкту, засновник благодійного фонду “Герой України”, учасник АТО/ООС, а нині командир зведеного загону ударних безпілотних літальних апаратів (БПЛА) ВМС України Ілля Шполянський.
«Backfire» перекладається як «Удар у відповідь». Він має високу стійкість до ворожої радіоелектронної протидії і засобів подавлення. Радіус дії сягає 35 кілометрів, швидкість до 130 км/год. Бойова вага 3,6 кг, зазвичай, це дві бомби по 1,8 кг кожна», - розповів Шполянський.




За його словами, апарат малошумний, його рух забезпечує електродвигун, який живиться від акумуляторної батареї. До того ж, завдяки невеликим розмірам і вдалій конструкції він малопомітний для ворожих радарів.

При цьому, додав керівник проєкту, подолавши без втручання оператора відстань у десятки кілометрів, він влучає в ціль з відхиленням до 5 м. Але вже зараз команда працює над тим, щоб влучати ще в менший квадрат - 3 на 3 метри.

Попри хороші здобутки на фронті, «Backfire» досі не прийнятий на озброєння ЗСУ через надмірну забюрократизованість процесу.

"На цей проєкт вже залучено понад 400 тисяч доларів спонсорських коштів і жодної копійки державних. Процес офіційного прийняття його на озброєння ЗСУ і початок серійного виробництва йде занадто повільно. Для країни, яка веде важку війну, це неприпустима розкіш. До того ж, під час війни ситуація змінюється дуже швидко, тому виписування технічних вимог та узгодження проєктів по інстанціях мусить відбуватися у вкрай стислі терміни, бо ціна цьому – людські життя», - сказав Шполянський.
Про важкий шлях від розробки БПЛА до прийняття його на озброєння ЗСУ читайте в публікації «Дрон «Бекфаєр» чекає на державну допомогу».
Фото з архіву зведеного загону ударних БПЛА ВМС України