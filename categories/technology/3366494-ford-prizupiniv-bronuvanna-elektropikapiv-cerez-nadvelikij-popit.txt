Американська компанія Ford Motor Company припинила приймати бронювання електричних пікапів 2022 F-150 Lightning на позначці у 200 тисяч екземплярів.

Як передає Укрінформ, про це повідомляє Engadget.
«Ми були змушені припинити бронювання, тому що їх було дуже багато. Ми зупинилися на позначці у 200 тисяч», - заявив гендиректор компанії Джим Фарлі.
За його словами, йдеться про моделі електричних пікапів 2022 F-150 Lightning.
Фарлі зазначив, що максимальне виробництво цих автомобілів нині від «70 до 80 тисяч» моделей на рік. Проте він наголосив, що компанія спробує збільшити ці потужності вдвічі.
Як повідомляв Укрінформ, у травні цього року Ford представив електричний позашляховик F-150 Lightning. Загальна потужність автомобіля становить 563 кінських сили. Запас ходу F-150 Lightning - 483 км на одній зарядці. Найдешевша модель електричного позашляховика коштує близько 40 тисяч доларів, а найдорожча - 90 тисяч.
Фото: Ford