Відеохостинг YouTube з 26 червня відмовляється від формату Stories – тимчасових коротких відео, які допомагають взаємодіяти з аудиторією каналів.

Про це йдеться в оголошенні команди YouTube, передає Укрінформ.
«Починаючи з 26 червня можливість створення нових Stories YouTube стане недоступною. Термін існування Stories, які вже опубліковані цього дня, спливає через 7 днів після публікації», - йдеться в повідомленні.
Як альтернативу Stories у компанії пропонують використовувати звичайні публікації та YouTube Shorts. У відеохостингу заявляють, що Shorts збирають більше переглядів і вподобань, а власники каналів отримують більше підписників, аніж за допомогою Stories.
«У зв'язку з тим, що протягом року будуть оголошені нові функції для короткометражних відео та публікацій у спільноті, ми прагнемо інвестувати у нові та інноваційні інструменти, які допоможуть вам збільшити аудиторію на YouTube», - йдеться в заяві.
Як повідомляв Укрінформ, соціальна мережа TikTok тестує чат-бот зі штучним інтелектом "Tako", який може розмовляти з користувачами про короткі відеоролики і допомагати їм знаходити контент.