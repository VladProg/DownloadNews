Британська спільнота Denmead Drone Search & Rescue, яка займається пошуком зниклих домашніх тварин, за допомогою дрона врятувала собаку, що застряг на болоті.

Про це повідомляє The Guardian, передає Укрінформ.
Песика на ім'я Міллі, який утік з дому, знайшли на замуленій ділянці поблизу морського узбережжя у графстві Гемпшир на півдні Англії. Невдовзі мав початися приплив, але боязка Міллі відмовлялася наближатися до рятувальників, які намагалися вивезти її на човні.
Тому рятувальники команди Denmead Drone Search & Rescue, які розшукують домашніх тварин з допомогою безпілотників, вирішили виманити Міллі сосискою. Смачну приманку вони прикріпили до дрона.

Розрахунок виправдався, хоча й лише частково: голодна Міллі погналася за сосискою та опинилася поза небезпечною ділянкою припливу. Утім, у руки рятувальникам вона не далася, але вже невдовзі песика знайшла господиня.

Тепер, зауважує видання, рятувальна команда планує застосовувати цей трюк із сосискою у своїх наступних операціях.