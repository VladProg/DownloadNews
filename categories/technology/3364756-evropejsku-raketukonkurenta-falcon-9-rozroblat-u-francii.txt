Міністр економіки та фінансів Франції Брюно Ле Мер заявив, що компанія ArianeGroup створить мініракету-носія багаторазового використання, яка має скласти конкуренцію піонеру цієї технології - американській SpaceX Ілона Маска.

Як передає Укрінформ, про це повідомляє RFI.
«Європа пропустила виток розвитку багаторазових носіїв. Ми відстали від наших американських партнерів», від SpaceX, яка розробила Falcon 9. Це відставання треба надолужити», - сказав міністр.
За словами Ле Мера, нова мініракета-носій розроблятиметься у Верноні. Почати експлуатацію нової ракети, названої "Maïa", планують у 2026 році. Міністр пообіцяв проєкту значну державну підтримку.
Зазначається, що у Верноні міністр представив космічну стратегію Франції, в рамках якої мають бути розроблені також багаторазові «мікроракети-носії».
ArianeGroup - спільне підприємство європейської аерокосмічної компанії Airbus і французької Safran. Зараз компанія розробляє плановану важку ракету-носія «Аріан 6», яка має прийти на зміну «Аріан 5».
Перший запуск "Аріан 6" заплановано на другу половину 2022 року. Європейське космічне агентство наприкінці вересня повідомляло про відкриття стартового комплексу, призначеного для "Аріан 6" у Французькій Гвіані.
Як повідомляв Укрінформ, американська компанія United Launch Alliance 7 грудня запустила ракету-носія Atlas V з супутниками Космічних сил США і NASA.