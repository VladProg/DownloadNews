Google впровадила нову експериментальну функцію Playables для передплатників YouTube Premium, яка дозволяє грати в ігри безпосередньо на платформі YouTube.

Про це повідомляє The Economic Times, передає Укрінформ.
Playables - це окремий розділ YouTube, який дозволяє користувачам грати в аркадні ігри, нічого не завантажуючи. У вкладці «Головна» можна побачити добірку популярних ігор, а також список нещодавно зіграних ігор. У вкладці "Огляд" доступний більший вибір ігор, на даний момент їх 37, зокрема Angry Birds Showdown, Brain Out і Daily Solitaire. Хоча наразі бібліотека невелика, в майбутньому компанія планує додати більше ігор.
Поки Playables перебуває на стадії бета-тестування і доступний лише для обраної групи преміум-підписників. YouTube планує поступово розширювати доступ до Playables протягом найближчих місяців.
YouTube пропонуватиме платформу Playables до 28 березня 2024 року, після чого компанія оцінить її ефективність і прийме рішення про її майбутнє.
Як повідомляв Укрінформ, Google тестує нові генеративні функції штучного інтелекту (ШІ) для YouTube, які дозволять користувачам створювати музичні композиції, використовуючи лише текстову підказку або просто наспівуючи мелодію.