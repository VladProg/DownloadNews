Кабінет Міністрів схвалив Стратегію здійснення цифрового розвитку, цифрових трансформацій і цифровізації Системи управління державними фінансами до 2025 року.

Як передає Укрінформ, про це повідомляє пресслужба Мінфіну.
"Сьогодні, 17 листопада, на засіданні уряду було прийнято розпорядження "Про схвалення Стратегії здійснення цифрового розвитку, цифрових трансформацій і цифровізації Системи управління державними фінансами до 2025 року та затвердження плану заходів щодо її реалізації", - йдеться в повідомленні.
Зауважується, що реалізація розпорядження створить можливість для подальшої якісної цифрової трансформації СУДФ, проведення автоматизації бізнес-процесів, а також автоматизації процесів у сфері державного внутрішнього контролю, моніторингу та оцінки фіскальних ризиків.
У межах даного акта передбачено: централізацію управління ІТ шляхом впровадження єдиних ІТ-стандартів, розбудова Єдиної інформаційно-телекомунікаційної системи СУДФ; впровадження електронних послуг; унеможливлення впливу людського фактора на автоматичну обробку інформації; збереження та посилення кадрового потенціалу з метою забезпечення підвищення рівня якості та доступності ІТС, що входять до складу ЄІТС СУДФ; захист інформації, яка обробляється в ЄІТС СУДФ.
Реалізація вказаних напрямів втілюватиметься шляхом централізації ІТ-функцій та ІТ-стандартів Мінфіну і ЦОВВ, діяльність яких координуються Мінфіном; створення приватної хмари СУДФ, яка включатиме в себе обчислювальні потужності діючих ЦОД Мінфіну, Держмитслужби, Казначейства, ДПС, Держаудитслужби, Держфінмоніторингу (лише в частині обробки інформації, яка не має грифу обмеження доступу), тощо.