Apple Pay у росії більше недоступний, водночас компанія Sony зупинила роботу PlayStation Store, а також припиняє постачання до рф консолей.

Про це повідомив віцепрем’єр-міністр - міністр цифрової трансформації Михайло Федоров у Телеграмі, передає Укрінформ.
“Sony припинила роботу PlayStation Store в росії, а також припиняє постачання консолей до рф.
Дуже скоро росіянам залишиться сапер на «зламаній» вінді”, - написав урядовець.
Sony - одна з останніх великих техкомпаній, що припинила продажі ігрових консолей PlayStation та програмного забезпечення в росії. Для громадян держави-агресора таке рішення стане болючим ударом, адже компанія має найбільшу присутність в країні поміж усіх виробників консолей. Крім заборони продажів, компанія зупинила реліз нової гри Gran Turismo 7. PlayStation Store також більше не буде доступний в Росії. "Sony Interactive Entertainment приєднується до світової спільноти, закликаючи до миру в Україні", – повідомили в компанії.
Sony також жертвує 2 мільйонів доларів на користь Управління ООН у справах біженців та міжнародної неурядової організації Save the Children для допомоги Україні.
Компанія Apple заявила про обмеження роботи Apple Pay в рф минулого тижня. Згідно із заявою, Apple робить низку кроків у відповідь на вторгнення росії в Україну, у тому числі зупиняє продаж в рф своїх продуктів, припиняє експорт до цієї країни і обмежує використання там Apple Pay. Тепер же Apple Pay повністю недоступний в росії.
Як повідомлялося, минулого тижня про блокування продажів своїх ігор і контенту в росії та білорусі повідомили CD Projekt, розробник гри Cyberpunk 2077, Electronic Arts та низка інших розробників.