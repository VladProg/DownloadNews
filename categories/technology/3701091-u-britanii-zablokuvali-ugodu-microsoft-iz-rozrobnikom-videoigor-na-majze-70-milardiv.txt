Управління з питань конкуренції та ринків Великої Британії (CMA) заблокувало угоду американської компанії Microsoft про покупку розробника відеоігор Activision Blizzard на 68,7 мільярда доларів.

Як передає Укрінформ, про це повідомляє BBC.
Зазначається, що CMA висловило стурбованість, що ця угода «запропонує менше інновацій і менше вибору для геймерів у бізнесі хмарних ігор, що стрімко розвивається».
Microsoft і Activision не погодилися з цим рішенням і заявили, що подадуть апеляцію.
«Звіт CMA суперечить амбіціям Великої Британії стати привабливою країною для створення технологічного бізнесу. Ми активно співпрацюватимемо з Microsoft, щоб скасувати це рішення під час оскарження», — сказав представник Activision.
Для погодження угоди вона має бути схвалена регуляторними органами Великої Британії, США та Європейського Союзу.
CMA є першим із трьох регуляторів, які ухвалили рішення, яке потенційно може зірвати все поглинання Activision Blizzard компанією Microsoft. Вартість угоди становить 68,7 мільярда доларів США.
Як повідомляв Укрінформ, технологія, що лежить в основі системи штучного інтелекту ChatGPT, буде додана до робочого програмного забезпечення Microsoft 365.