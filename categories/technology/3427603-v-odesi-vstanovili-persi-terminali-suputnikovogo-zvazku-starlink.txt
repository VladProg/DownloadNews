В Одесі встановили перші термінали супутникового зв'язку Starlink, які надав Україні Ілон Маск, щоб забезпечити доступ до супутникового Інтернету в разі виникнення проблем з доступом до традиційної Інтернет-мережі.

Як передає Укрінформ, про це повідомляє депутат Одеської міськради Петро Обухов у Фейсбуці.
«Тепер нам не страшно, що можуть вирубати інтернет в нашому штабі», - зазначив Обухов.

Новітню апаратуру використовуватимуть у разі втрати доступу до мережі Інтернет.
Надане компанією Ілона Маска обладнання якісно відрізняється від попередніх моделей: система спроможна одночасно передавати дані через три канали на три різні пристрої без перевантаження мережі.
Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету.
28 лютого перша партія станцій супутникового Інтернету Starlink прибула до України.