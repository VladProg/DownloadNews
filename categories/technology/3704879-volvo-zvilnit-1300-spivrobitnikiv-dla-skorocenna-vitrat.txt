Автомобільна компанія Volvo Cars повідомила у четвер, що звільнить близько 1300 офісних співробітників у Швеції в рамках скорочення витрат.

Як передає Укрінформ, про це повідомляє Reuters.
«Економічні труднощі, підвищення цін на сировину та посилення конкуренції, ймовірно, ще деякий час залишатимуться викликом для нашої галузі», – сказав генеральний директор компанії Джим Роуен.
Він додав, що попередньої ініціативи щодо підвищення ефективності, попри її результативність, виявилось недостатньо.
1300 робочих місць становлять 6% робочої сили Volvo Cars у Швеції.
Роуен також повідомив, що точна сума майбутніх заощаджень після проведення скорочення штату невідома.
Компанія видала повідомлення про звільнення 1100 співробітникам. Інші 200 робочих посад будуть визначені після перевірки бізнесу по всій Швеції.
У компанії додали, що найближчими місяцями планується скоротити кількість робочих місць і знизити витрати на всі глобальні операції, включаючи консультації.
Роуен заявив, що він наразі не може уточнити, де саме буде проведено скорочення, але в основному зміни будуть зосереджені на офісних посадах.
Як повідомляв Укрінформ, у березні концерн Volvo Group повідомив про плани реструктуризувати свою європейську компанію з виробництва автобусів, відмовившись від заводу в Польщі.