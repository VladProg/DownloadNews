Російські кібератаки стають все більш витонченим і повсякденним явищем, спрямованим на руйнування життєво важливої інфраструктури під час війни.

Про це заявив заступник міністра закордонних справ Антон Демьохін в інтервʼю Bloomberg, передає Укрінформ.
За словами заступника міністра, який відповідає за питання цифрового розвитку, цифрових трансформацій і цифровізації, хакери продовжують атакувати державні органи, служби безпеки та комерційні підприємства, включаючи фінансові установи, намагаючись зашкодити наданню послуг та отримати особисті дані. Хоча Україна значною мірою здатна стримувати спроби, Демьохін наголосив, що вони ефективні в тому сенсі, що держава докладає багато зусиль у протистоянні хакерам.
«У цьому сенсі – так, вони забирають у нас і час, і увагу, і ресурси», – сказав дипломат, додавши, що інциденти стали більш скоординованими: кілька хакерів у різних місцях одночасно атакують різні частини однієї інфраструктури.
Інші зловмисники залишили сплячі віруси в інформаційних системах, які активуються після початку наступальної операції, пояснив Демьохін.
«Коли ви все це об’єднуєте, ви розумієте, що це новий рівень витонченості», – підсумував заступник глави МЗС.
Насамкінець він поінформував, що провів двосторонні зустрічі із заступником радника США з національної безпеки Енн Нойбергер під час своєї поїздки до Південно-Східної Азії та обговорив питання розвідки загроз і технології кібербезпеки.
Як повідомляв Укрінформ, на початку жовтня США та Данія оголосили про партнерство задля зменшення вразливості та зміцнення стійкості критичної інфраструктури України до кіберзагроз, яке реалізовуватиметься через проєкт USAID «Кібербезпека критично важливої інфраструктури України».