Японські вчені провели дослідження щодо наявності мікропластику в організмі людей і тварин.

Про це повідомляє Aljazeera, передає Укрінформ.
Для цього науковці піднялися на гори Фудзі та Ояма, щоб зібрати воду з туманів, які огортають вершини, а потім застосували до зразків передові методи візуалізації, щоб визначити їхні фізичні та хімічні властивості
У дослідженні, опублікованому в журналі Environmental Chemistry Letters, зокрема, зазначається, що команда виявила дев'ять різних типів полімерів і один тип гуми в мікрочастинках повітря, розмір яких коливався від 7,1 до 94,6 мікрометра.
Кожен літр досліджуваної хмарної води містив від 6,7 до 13,9 частинок пластику.
Хіроші Окочі, провідний автор дослідження з Університету Васеда, заявив, що коли мікропластик потрапляє у верхні шари атмосфери і піддається впливу ультрафіолетового випромінювання сонячного світла, він розкладається, сприяючи утворенню парникових газів.
Університет Васеда заявив, що дослідження показує, що «мікропластик потрапляє в організм як людей, так і тварин, і був виявлений у багатьох органах, таких як легені, серце, кров, плацента і фекалії».
«Десять мільйонів тонн цих пластикових шматочків потрапляють в океан, вивільняються з океанськими бризками і потрапляють в атмосферу. Це означає, що мікропластик, можливо, став важливим компонентом хмар, забруднюючи майже все, що ми їмо і п'ємо, через «пластикові дощі», - заявили в університеті.
Мікропластик - це пластикові частинки розміром менше 5 мм, що надходять з промислових стоків, текстилю, синтетичних автомобільних шин, засобів особистої гігієни та інших джерел; уже був виявлений всередині риби, в арктичній морській кризі та в снігах на Піренеях між Францією та Іспанією.
Як повідомляв Укрінформ, група японських компаній займається розробкою перших у світі пластикових пляшок для напоїв, які виготовляються з матеріалів на нафтовій основі.
Фото ілюстративне