Співробітникам федерального уряду Канади заборонили використовувати на робочих пристроях китайський застосунок соціальної мережі TikTok.

Як повідомляє кореспондент Укрінформу, про це у Оттаві оголосила президент Казначейської ради Канади Мона Фортьє.

“Уряд Канади рішуче налаштований тримати урядову інформацію у безпеці. Ми регулярно моніторимо наші системи та вживаємо кроки для реагування на ризики. Починаючи із 28 лютого 2023 року додаток TikTok буде видалено з виданих урядом мобільних пристроїв. Користувачам таких пристроїв буде також заборонено завантажувати цей додаток у майбутньому”, - сказала Фортьє.

За її словами, після ретельного вивчення TikTok, “директор з питань інформаційних технологій Канади вирішив, що він становить неприйнятний ризик для приватності та безпеки”.

Зазначається, що рішення про видалення та блокування TikTok на урядових пристроях “було ухвалено як запобіжний захід, особливо зважаючи на занепокоєння щодо правового режиму, який регулює інформацію, зібрану з мобільних пристроїв”.
“На мобільному пристрої методи збору даних TikTok надають суттєвий доступ до вмісту телефону”, - пояснила Фортьє.

Вона наголосила, що “ризик використання цього додатку - очевидний, але у нас наразі немає доказів, що урядову інформацію було скомпрометовано.
“Для загалу, рішення про використання певного додатка соціальної мережі або платформи - особистий вибір”, - зауважила міністр.

Нагадаємо: раніше використовувати на службових пристроях додаток TikTok заборонила своїм співробітникам Європейська комісія.