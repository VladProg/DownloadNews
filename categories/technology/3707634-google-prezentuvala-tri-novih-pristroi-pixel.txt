Компанія Google представила на презентації три нових пристрої Pixel – перший складаний смартфон Pixel Fold, смартфон Pixel 7a та планшет Pixel Tablet.

Про це повідомляє The Verge, передає Укрінформ.
Як зазначається, Pixel Fold коштуватиме $1799 доларів і, як очікується, конкуруватиме зі смартфоном Samsung Galaxy Z Fold 4. Передзамовлення вже стартували, а перші пристрої надійдуть клієнтам уже в червні.
У складеному вигляді пристрій має 5,8-дюймовий OLED-екран з частотою оновлення 120 Гц. У розкладеному вигляді нагадує мініпланшет із гнучким екраном 7,6 дюйма.

Зовнішній екран з роздільною здатністю 1080 x 2092 пікселів досягає яскравості 1550 ніт, тоді як внутрішній дисплей з роздільною здатністю 2208 x 1840 досягає 1450 ніт. Загалом смартфон має п`ять камер – дві 8,3 МП камери, одна з яких для селфі. На тильній стороні розміщений потрійний об’єктив – 48 МП основна камера, 10,8 МП ширококутний та 10,8 МП телевік.

Що стосується часу автономної роботи, Google заявляє, що Pixel Fold може працювати більше 24 годин при регулярному використанні. Смартфон оснащений акумулятором на 4800 мАг і підтримує швидке заряджання потужністю до 30 Вт або бездротову Qi. Ця модель лінійки не має зарядного пристрою в комплекті.



Товщина Google Pixel Fold у закритому стані становить 12 мм. Для порівняння, закритий Samsung Galaxy Z Fold 4 має товщину майже 16 мм. Зазначається, що модель отримала найміцніший шарнір серед складних смартфонів — для нього заявлений ресурс у 200 тисяч складань.

Також компанія презентувала Pixel 7a, який отримав покращену камеру, екран з частотою 90 Гц та бездротову зарядку. Смартфон з 6,1 дюймовим OLED-екраном працює на процесорі Google Tensor G2. Камера має роздільну здатність 64 МП (проти 50 МП у Pixel 7 і 7 Pro) та оптичну стабілізацію. Ширококутник та селфі-камера – по 13 МП.
У цієї моделі є акумулятор ємністю 4385 мАг, що дещо менше, ніж у Pixel 6A ємністю 4410 мАг. Google стверджує, що 7A може працювати до 72 годин без заряджання в режимі екстремального енергоощадження.

Pixel 7а коштує $499, а за додаткові $50 Google продає більшу кількість оперативної пам’яті та оновлену камеру.
Крім цього, Google презентувала планшет Pixel вартістю $499. Пристрій має універсальну підставку, яка є зарядною станцією і бездротовою колонкою водночас. 11-дюймовий планшет має роздільну здатність 2560 x 1600, співвідношення його сторін становить 16:10. Пристрій оснащений процесором Tensor G2. Він має оперативну пам’ять 8 ГБ, накопичувач – 128 або 256 ГБ. Також є роз’єм USB-C з можливістю зарядки та Wi-Fi – варіантів 5G та LTE не передбачено. Планшет має дві 8 МП камери - спереду та ззаду.
Фото: The Verge