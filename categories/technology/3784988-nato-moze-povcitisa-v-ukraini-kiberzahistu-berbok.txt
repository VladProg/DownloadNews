НАТО допомагає Україні з кіберзахистом, але своєю чергою також багато чого може повчитися в нашої країни.

Про це заявила міністерка закордонних справ ФРН Анналена Бербок на першій конференції НАТО з кібербезпеки, що відбулася в Берліні, передає кореспондент Укрінформу.
Альянс, за її словами, може досягти стійкості проти кібератак, допомагаючи в захисті партнерам.
«Підтримуючи Україну в кіберзахисті, ми також захищаємо себе. Тому Німеччина надала Україні 10 тисяч наземних станцій для супутникової інтернет-системи... І ми робимо внесок у кіберпотенціал України, навчаючи персонал кібербезпеки... Безперечно, нам також є чого повчитися в України. На цей момент наші українські друзі, ймовірно, мають більше досвіду кіберзахисту, ніж усі ми разом узяті», - заявила глава німецького МЗС.
Вона визнала: якщо близькі партнери НАТО уразливі, сам Альянс також є уразливим. Це стало зрозуміло, коли Росія в день початку повномасштабного вторгнення в Україну атакувала мережу зв’язку ViaSat. Атака не лише призвела до інформаційного затьмарення в частині України, ефект поширився на мережі по всій Європі, а в Німеччині постачальники відновлюваної енергії тимчасово втратили зв’язок із понад 3000 вітровими електростанціями.
«Кібератаки - це не гра. Вони впливають на реальний світ. Вони загрожують життю та економіці. Вони становлять небезпеку для нашої демократії та верховенства права… Кіберпростір став нервовою системою нашого суспільства», - підкреслила Бербок.
Крім того, додала вона, кібератаки стали добре налагодженою справою для організованої злочинності, спрямованої на викрадення даних і вимагання грошей. Цей нелегальний бізнес іноді тісно переплетений з державними акторами.
Міжнародне право повністю застосовується в кіберпросторі, але воно порушується щодня, сказала очільниця німецького МЗС. Вона закликала не сидіти склавши руки і спостерігати за цією «безперервною ерозією», а побудувати визнану в усьому світі державну практику відповідальної поведінки в кіберпросторі.
У 2021 році НАТО визнала, що сукупну кіберактивність можна вважати збройним нападом, нагадала Бербок. Члени Альянсу, за її словами, повинні бути готові впоратися зі зловмисними кіберінцидентами – в умовах миру, кризи та конфлікту. Для цього треба оновити системи, якими користуються уряди, а також ті, на які покладаються промислові підприємства та громадяни, - від телекомунікацій до енергетичної інфраструктури та навіть ігор.
Перша конференція НАТО з кібербезпеки відбувається в Берліні на базі МЗС Німеччини 9-10 листопада. В ній беруть участь політики, військові, експерти, представники приватного сектора.