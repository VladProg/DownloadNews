АТ «Укрзалізниця» для аналізу звернень пасажирів використовує ChatGPT – штучний інтелект (ШІ), який працює на основі технології глибокого навчання.

Про це повідомляє пресслужба УЗ у Телеграмі, передає Укрінформ.
«Протягом одного дня ми отримуємо в середньому 1300 оцінок подорожі від пасажирів через застосунок. Приблизно 300 з них — текстові відгуки, які стосуються безпосередньо роботи залізниці. Кожен такий відгук раніше ми обробляли вручну – тепер цю роботу виконує ChatGPT», - йдеться в повідомленні.
В УЗ уточнили, що штучний інтелект автоматично розподіляє звернення пасажирів за 21 тематикою — від «якості обслуговування» до «запізнень», після чого вони завантажуються у систему аналізу, яка дозволяє відслідковувати по днях, тижнях та місяцях динаміку скарг за конкретними поїздами та маршрутами.
Це дає змогу компанії пришвидшити роботу з аналізу зворотного зв’язку та визначати найбільш проблемні ділянки.
В УЗ зауважили, що ChatGPT коректно визначає категорію звернення у 90% випадків.
Як повідомлялось, Міністерство цифрової трансформації розглядає можливості ChatGPT у вдосконаленні державного управління та розвитку цифрової інфраструктури.