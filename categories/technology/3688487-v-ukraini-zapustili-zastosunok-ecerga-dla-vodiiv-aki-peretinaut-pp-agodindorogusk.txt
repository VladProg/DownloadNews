Водії вантажівок, які перетинають міжнародний пункт пропуску «Ягодин-Дорогуськ» на кордоні України та Польщі, відтепер за допомогою застосунку eCherha зможуть записатися в електронну чергу.

Про це повідомив заступник міністра розвитку громад, територій та інфраструктури Анатолій Комірний, передає Укрінформ з посиланням на пресслужбу міністерства у Фейсбуці.
«Офіційно проєкт стартував у грудні минулого року. І за цей час записалися в електронну чергу та проїхали через пункт пропуску майже 55 тисяч вантажівок. Україна системно працює над цифровізацією порядку перетину кордону. Унікальний безкоштовний сервіс дозволяє водіям планувати свої поїздки, а отже – заощаджувати час і гроші», - зазначив він.
За словами заступника міністра, завантажити eCherha на телефоні можна у App Store (для операційної системи iOS) чи у Google Play (для Android). За допомогою застосунку водій зможе дізнатись про свій статус у черзі, просування черги, а також час заїзду до пункту пропуску.
Для входу в програму водії мають використовувати той самий пароль та логін, якими користуються для авторизації на сайті echerha.gov.ua. Застосунок доступний трьома мовами: українська, польська та англійська.
«Скористатись єЧергою можуть міжнародні перевізники вантажів, що перетинають кордон через пункт пропуску «Ягодин-Дорогуськ». Заїзд до сервісних зон для користувачів єЧерги не обов’язковий. Водій сам обирає де і як чекати перетину кордону», - додали в міністерстві.
Як повідомлялось, у грудні 2022 року на пункті пропуску «Ягодин – Дорогуськ» запрацювала електронна черга перетину кордону. Вона була розроблена спеціально для українського ПП і враховує особливості української нормативно-правової бази.