Федеральне бюро розслідувань США перехопило у російських військових хакерів контроль над тисячами маршрутизаторів та брандмауерів – інфраструктуру, яку використовували московські шпигуни для проникнення в пристрої.

Як передає Укрінформ, про це повідомляє Reuters.
Цю операцію спецслужби подають як запобіжний крок – аби завадити російським хакерам мобілізувати «хакнуті» пристрої у «ботнеті» - мережі зламаних комп'ютерів, які можуть бомбардувати інші сервери несанкціонованим трафіком.
«На щастя, нам вдалося знищити цю бот-мережу до того, як вона могла бути використана», - сказав генеральний прокурор США Меррік Гарланд.
Ботнет контролювався за допомогою шкідливого програмного забезпечення під назвою Cyclops Blink, яке приписують одній з хакерських груп російської військової розвідки Sandworm, що займається кібератаками.
Cyclops Blink розроблено для зламування пристроїв WatchGuard Technologies та Asus. Програма надає російським службам доступ до цих зламаних систем.
Директор ФБР Кріс Врей повідомив журналістам, що ФБР з дозволу суду таємно проникло в тисячі маршрутизаторів та брандмауерів, щоб видалити шкідливе ПЗ та переналаштувати пристрої.
«Ми видалили шкідливе ПЗ з пристроїв, що використовуються тисячами підприємств... для забезпечення мережевої безпеки по всьому світу, - сказав Врей. - Ми зачинили двері, які використовували росіяни, щоб проникнути в них».
Як повідомляв Укрінформ, від початку повномасштабної агресії з боку росії були оперативно виявлені та нейтралізовані понад 120 потужних кібератак на ресурси органів державної влади та військового управління України.