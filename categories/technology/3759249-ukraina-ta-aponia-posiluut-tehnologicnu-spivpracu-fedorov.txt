Україна та Японія посилюють технологічну співпрацю.

Як передає Укрінформ, про це віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров повідомив у Телеграмі.
«Посилюємо технологічну співпрацю України та Японії - зустрілися з японською делегацією. Японію представили члени Міністерства економіки, бізнесмени, серед яких - СЕО технологічного гіганта Rakuten Хіроші Мікітані. Поділилися з нами технологічними рішеннями, які допоможуть під час відбудови, - телеком, агробізнес, телемедицина», - заявив Федоров.

Він зазначив, що окремий трек - поглиблення співпраці з Rakuten.
Федоров наголосив, що компанія з перших днів повномасштабної війни підтримує Україну, і ця підтримка посилюється. «Обговорили з Хіроші можливість спільних проєктів з англійської мови, інтеграцію Дії та підсилення української телеком-інфраструктури», - заявив він.
Віцепрем'єр також зауважив, що підтримка однієї з найбільш технологічних країн світу дуже важлива для України.
Як повідомлялося, міністр закордонних справ Японії Хаяші Йошімаса 9 вересня прибув з візитом до України. Це перший візит глави японського МЗС до України від початку повномасштабної війни.
Фото: Михайло Федоров / Телеграм