Секретний російський військовий супутник «Космос-2555», який був запущений у квітні для спостереження за Україною, не запрацював і може найближчим часом згоріти в атмосфері.

Як передає Укрінформ, про це повідомляє журналіст й засновник порталу russianspaceweb Анатолій Зак.
Після кількох відтермінувань міноборони рф все ж таки 29 квітня запустило ракету-носій Ангара-1.2 із супутником «Космос-2555» на борту з космодрому Плесєцьку. Ба більше, у відомстві заявили, що з космічним апаратом «встановлений і підтримується стійкий телеметричний зв'язок, а бортові системи супутника функціонують нормально».
За словами Зака, радар Космічних сил США відстежив «Космос-2555» на орбіті розміром 279 на 294 кілометри з нахилом 96,5 градусів до екватора. Проте вже 14 травня 2022 року орбіта «Космосу-2555» знизилася до 227,7 км на 247,9 км. Він зазначив, що це свідчить про те, що супутник так і не активували.
Таким чином, якщо в найближчі пару діб не буде здійснено повторну корекцію орбіти, апарат впевнено пройде процес дезінтеграції в атмосфері.
За даними Mirror, супутник був ймовірно запущений з метою спостереження за Україною під час агресії росії проти країни.
Колишній американський астронавт Скотт Келлі зазначив, що на самій ракеті Ангара-1.2 був намальований символ "Z".
Як повідомлялося, президент росії володимир путін 24 лютого оголосив про повномасштабне вторгнення в Україну, яке здійснюється, у тому числі з території білорусі. В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни росію було піддано масштабним санкціям з боку світової спільноти.