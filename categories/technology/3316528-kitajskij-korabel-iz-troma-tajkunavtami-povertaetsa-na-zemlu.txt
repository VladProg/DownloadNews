Китайський космічний корабель "Шеньчжоу-12", на борту якого знаходяться китайські тайкунавти Не Хайшен, Лю Бомін і Тан Хунбо, відокремився від основного модуля космічної станції "Тяньхе" в четвер о 8:56 ранку за пекінським часом.

Про це повідомляє Укрінформ з посиланням на Сіньхуа.
Всі троє космонавтів жили і працювали в "Тяньхе" протягом 90 днів, що є найтривалішим перебуванням китайських тайкунавтів у космосі.
Як пише CGTN, очікується, що "Шеньчжоу-12" приземлиться на посадковому майданчику Dongfeng в автономному районі Внутрішня Монголія на півночі Китаю.
Як повідомляв Укрінформ, китайський космічний корабель «Шеньчжоу-12» із трьома космонавтами на борту зістикувався на орбіті зі станцією «Тяньгун» 17 червня. Для КНР це 19-ий політ корабля з космонавтами від початку реалізації програми пілотованих польотів у космос, а також перша пілотована місії до орбітальної станції, яка ще будується.
Для завершення будівництва станції «Тяньгун» потрібно 11 запусків та трохи більше як рік.