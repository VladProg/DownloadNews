З ініціативи й за сприяння Президента Володимира Зеленського та США представники Міністерства оборони й Державної служби спеціального зв'язку та захисту інформації України вперше в історії беруть участь у кібернавчаннях Cyber Flag 21.

Як передає Укрінформ, про це повідомляється на сайті глави держави.
"До організації та підготовки заходу був залучений Офіс Президента спільно з представниками посольств двох держав", - ідеться у повідомленні.
Навчання проводяться 18-19 листопада на онлайн-платформі “Стійке середовище для кібертренувань” (Persistent Cyber Training Environment, PCTE), яка перебуває під операційним управлінням сухопутних військ Збройних сил США та дає змогу організовувати тренування з віддаленим доступом із залученням окремих осіб, груп або місій.
Як зазначили в Офісі Президента, фахівці з кібербезпеки сектору безпеки й оборони України вперше в історії беруть участь у заході такого рівня, що також є одним із кроків щодо приєднання України до міжнародної спільноти в межах Cyber Flag.
"Це ініціатива США зі створення спільноти країн-союзників та партнерів для поліпшення можливостей з виявлення, синхронізації й спільного реагування на змодельовані шкідливі дії в кіберпросторі, націлені на критично важливу інфраструктуру та ключові ресурси", - ідеться у повідомленні.
Очільник Української держави приділяє значну увагу забезпеченню кібербезпеки, адже це питання набуває дедалі більшого значення в умовах швидкого розвитку та всеосяжного проникнення інформаційних технологій в усі сфери суспільного життя.
У серпні цього року Президент підписав укази № 447/2021 та № 446/2021, якими затверджено Стратегію кібербезпеки України та рішення про створення в системі Міноборони кібервійськ відповідно. “В умовах зростання рівня асиметричних, гібридних, зокрема кібернетичних загроз, а також враховуючи їхній транскордонний характер, участь вітчизняних фахівців у кібернавчаннях Cyber Flag 21 відображає прагнення не тільки долучитися до найкращих світових практик, а й зробити власний внесок у сферу забезпечення кібербезпеки. Крім того, участь у заході є черговим кроком на шляху євроатлантичної інтеграції нашої держави, закріпленого в Конституції”, - підкреслили в ОП.
Як повідомляв Укрінформ, 26 серпня Президент Володимир Зеленський затвердив нову Стратегію кібербезпеки України, яку схвалила Рада нацбезпеки та оборони 14 травня цього року.
Фото Ukrainian military pages