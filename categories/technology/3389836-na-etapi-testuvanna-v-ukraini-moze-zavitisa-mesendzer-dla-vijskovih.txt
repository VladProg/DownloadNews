Команда Держспецзв’язку тестує власний месенджер – «Розмова», який згодом може бути запропонований військовим.

Про це в інтервʼю Forbes сказав голова Держспецзвʼязку Юрій Щиголь, передає Укрінформ.
"Зараз команда Держспецзв’язку, наприклад, тестує власний месенджер – «Розмова». Його зробили власними силами програмісти з різних регіонів. Спочатку месенджер перевірять на рівень захищеності, а тоді вирішать, чи будуть його пропонувати військовим", - сказав Щиголь.
Він зауважив, що українським військовослужбовцям не рекомендують користуватися соціальними мережами на кшталт WhatsApp чи Telegram. Замість них пропонують швейцарський месенджер Threema, який став популярним два-три роки тому.
"Поки що це лише рекомендація, адже складно прослідкувати, хто які додатки завантажує, а змушувати військових користуватися іноземною програмою, яка не сертифікована в Україні, – не можна", - зазначив Щиголь.
Як повідомляв Укрінформ, у ніч проти 14 січня хакери масово атакували українські урядові сайти, зокрема вебресурси МОН, МЗС, Мінмолодьспорту, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Віцепрем'єр-міністр - міністр цифрової трансформації Михайло Федоров заявив, що серед причин кібернападу на Україну - отримання доступу до адмінправ компанії, яка адмініструє атаковані державні сайти.
Компанія Microsoft заявила про виявлення зловмисного програмного забезпечення у десятках уражених систем в Україні, які охоплюють державні, некомерційні та інформаційно-технологічні організації. За даними компанії, на урядових сайтах знайшли так звані програми-шантажисти, які могли бути активовані згодом.