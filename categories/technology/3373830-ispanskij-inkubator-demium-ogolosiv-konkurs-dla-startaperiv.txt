Іспанський інкубатор Demium, який спеціалізується на інвестуванні підприємців-початківців у сфері технологій та ІТ, оголосив про початок реєстрації на конкурс AllStartup Weekend.

Про це йдеться у пресрелізі компанії, який є у розпорядженні Укрінформу.
Конкурс AllStartup Weekend проводиться у форматі хакатону - заходу, під час якого українські фахівці з різних областей об'єднуються у команди та вирішують певні завдання протягом обмеженого терміну.
Участь у конкурсі надає можливість індивідуальним підприємцям і технічним спеціалістам стати співзасновниками стартапу. Люди, які мають власну ідею для бізнесу, отримають шанс створити команду, щоб побудувати свій бізнес.

Процес відбору складатиметься з серії інтерв’ю з командою Demium в онлайн- та офлайн-режимі. До участі в конкурсі запрошуються як індивідуальні кандидати, так і команди.
Найкращі кандидати візьмуть участь у триденному AllStartup Weekend. За підтримки менторів кожна команда презентує свій проєкт представникам Demium. Найбільш талановиті учасники зможуть пройти 6-місячну програму, де будуть об'єднані у команди (будуть сформовані стартапи).
За результатами відбору стартапи отримають інвестиції від 100 тис. євро.
"Українці, які пройшли програму, створили вже понад 40 стартапів. Із них 6 отримали інвестицій на загальну суму біля мільйона євро", - йдеться у пресрелізі.
Протягом 2021 року за допомогою конкурсу українці створили низку стартапів. З них 6 вже отримали інвестиції.
Серед них - платформа DrugCard для автоматичного моніторингу медичної літератури, яка допомагає фармацевтичним компаніям знизити витрати, оптимізувати процеси та забезпечити відповідність нормам фармаконагляду. Платформа залучила для свого розвитку 255 тис. євро від партнерського фонду Demium та фармацевтичної компанії “Фармак”.
Фінтех-стартап elKYC, який дозволяє бізнесу верифікувати та провести онлайн-онбординг клієнтів за допомогою сканування документів і проведення захищених відеодзвінків, отримав 100 тис. євро інвестицій від Demium та 25 тис. доларів гранту від Ukrainian Startup Fund.
Компанія Demium була створена іспанським підприємцем Хорхе Добоном Монтагутом у 2013 році, аби допомогти підприємцям-початківцям не робити помилок при створенні власних бізнесів.
Demium – іспанський інкубатор, який працює разом з компанією-інвестором та інвестує у таланти. Його метою є підтримка найкращих професіоналів у реалізації їхніх успішних проєктів з виключно цифровою та технологічною складовою. Компанія представлена у п'яти країнах: Іспанії, Португалії, Греції, Україні та Польщі.
У листопаді 2020 року розпочала роботу компанія з управління активами Demium з першим фондом у розмірі 50 млн євро для інвестування у більш як 75 стартапів на рік на ранній стадії розвитку (pre-seed / seed).
Demium уже проінвестував такі українські стартапи як Recoshelf, elKYC, DrugCard, Beholder та Clean Drops.
Фото: Demium