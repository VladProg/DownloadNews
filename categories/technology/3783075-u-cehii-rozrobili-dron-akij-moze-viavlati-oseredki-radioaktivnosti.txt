На факультеті електротехніки Чеського технічного університету розробили дрон, який здатний виявляти осередки радіаційного забруднення.

Про це повідомляє Радіо Прага, передає Укрінформ.
Безпілотник RaDron оснащений унікальними детекторами частинок, завдяки яким пошук навіть невеликих джерел радіаційних викидів буде значно ефективнішим.
«Специфічним у цьому випадку було те, що ми вимірюємо невидиме. Зазвичай дрони оснащені класичними камерами або флот безпілотників переведений на власні лідари (технологія отримання та обробки інформації про віддалені об'єкти за допомогою активних оптичних систем, що використовують явища відбиття світла і його розсіювання у прозорих і напівпрозорих середовищах - ред.), які використовуються в автономних автомобілях. Усе це дані, які можуть бути дуже добре прочитані. Та коли ми вимірюємо випромінювання, невидиме для людського ока, це потребує спеціального підходу», - сказав член команди розробників Томаш Бача.

Дрон повністю автономний і може використовуватися у важкодоступній місцевості, на великій відстані, в умовах недостатньої видимості.
Як повідомляв Укрінформ, американський виробник безпілотників Skydio презентував новий дрон Skydio X10 із новими можливостями роботи штучного інтелекту.
Фото: Martin Pařízek, Český rozhlas