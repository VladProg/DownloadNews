У застосунку «Дія» 16 жовтня розпочалося бета-тестування послуги з перереєстрації автотранспорту – автомобілів, мотоциклів та мопедів.

Про це повідомив віцепрем’єр-міністр з інновацій, розвитку освіти, науки та технологій — міністр цифрової трансформації Михайло Федоров у Телеграмі, передає Укрінформ.
«Вже скоро в «Дії» запустимо революційну послугу з перереєстрації авто, щоб українці купували та продавали машини всього в кілька кліків. Сьогодні стартує бета-тестування. Долучайтеся, щоб першими перевірити, як працює сервіс», - йдеться в повідомленні.
За словами Федорова, послуга з перереєстрації буде доступна для власників легкових авто, мотоциклів чи мопедів. Щоб нею скористатися, продавцю потрібно буде оформити договір у «Дії» та поділитися QR-кодом або посиланням, а покупцю — ознайомитися з документом, вибрати номерні знаки й техпаспорт.
Також міністр нагадав, що через «Дію» можна буде замовити доставку документів, номерних знаків та техпаспорту на відділення «Укрпошти».
Як повідомлялося, в Україні запроваджується послуга доставки нового посвідчення водія через застосунок «Дія». Послуга доступна для водіїв-новачків, у яких закінчився дворічний термін дії першого посвідчення. Також сервісом можуть скористатися автовласники, які загубили, пошкодили документ або хочуть змінити персональні дані чи отримати пластикове посвідчення.