Плани щодо спільного дослідження Антарктики Україною і Південно-Африканською Республікою з використанням можливостей нового українського криголама «Ноосфера» мають бути конкретизовані наступного року.

Про це розповіла посол України в ПАР, Мозамбіку і Ботсвані Любов Абравітова в інтерв’ю Укрінформу.
Посол поінформувала, що науковці України і ПАР наразі в рамках чинного проєкту проводять спільні мікробіологічні дослідження в Антарктиці.
«А щодо нашого криголама, це була ініціатива південноафриканської сторони. Вони її озвучили, ми у червні обговорили її з міністерством освіти, науки і технологій ПАР. Сподіваємось, що наступного року під час чергового засідання Комісії з науково-технічного співробітництва між Україною і ПАР, це вже буде якось конкретизовано», - сказала Абравітова.
Вона додала, що комісія востаннє проводила засідання у 2012 році та висловила думку, що було б правильним долучити до підготовки наступного засідання представників НАН України, щоб вони визначили перспективні напрями.
Як повідомляв Укрінформ, 5 жовтня до морського порту Одеси прибув придбаний Україною у Великої Британії криголам «Джеймс Кларк Росс».
Англійський криголам «Джеймс Кларк Росс», придбаний Україною і переданий дослідникам Антарктики під іменем «Ноосфера», вирушить у чергову наукову експедицію до шостого континенту після технічного обслуговування і можливого ремонту.