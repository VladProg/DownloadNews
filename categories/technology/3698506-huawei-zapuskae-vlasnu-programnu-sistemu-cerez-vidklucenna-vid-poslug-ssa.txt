Китайська компанія Huawei Technologies заявила в четвер, що замінює внутрішні системи керування програмним забезпеченням, які раніше отримувала від американських постачальників, на власну версію.

Як передає Укрінформ, про це повідомляє Reuters.
У Huawei в четвер провели внутрішню церемонію у місті Дунгуань з нагоди переходу на власну систему планування ресурсів підприємства під назвою MetaERP.
Програмне забезпечення ERP використовується компаніями для керування ключовими бізнес-операціями, від бухгалтерського обліку і до керуванням ланцюгом постачання.
Система MetaERP Huawei - це «хмарний» продукт, який використовує хмарні обчислювальні системи компанії для більшої ефективності, аніж традиційні ERP-продукти, повідомив Тао Цзінвен, член правління компанії та президент департаменту якості, бізнес-процесів та IT-менеджменту.
Тао додав, що нова система була повністю протестована та обробляє 15 мільйонів рядків бухгалтерських записів щодня.
Наразі внутрішня MetaERP була розгорнута у 80% бізнесу компанії.
Нова система є потенційним новим бізнес-напрямком для компанії, яка розширює діяльність, намагаючись втриматися під тиском США. За словами Тао, відключення доступу до системи ERP унаслідок введення обмежень з боку США було «масштабною кризою» для Huawei.
Як повідомлялося, наприкінці січня цього року Адміністрація США вирішила суттєво посилити експортні обмеження, запроваджені проти Huawei, заборонивши американським компаніям продавати їй більшість технологій і товарів.
Huawei ще кілька років тому постав перед забороною на експорт із США деяких технологій, пов’язаних із 5G, але продаж певних товарів все ж дозволявся.
Проте після нова офіційна політика включає заборону передачі Huawei товарів нижчих рівнів 5G, серед яких: 4G, Wifi 6 і 7, штучний інтелект, потужні комп’ютерні системи й хмарні технології.