У Національній поліції України (НПУ) зазначили, що з початку повномасштабного вторгнення рф месенджер Телеграм став однією з найбільших платформ для поширення новин і спілкування, тому варто подбати про безпеку його використання.

Про це у Телеграмі поінформувала пресслужба Міністерства внутрішніх справ України, передає Укрінформ.
«​​​Налаштуй конфіденційність облікового запису. Заходь в розділ «Приватність і безпека» або «Конфіденційність» та змінюй налаштування», - уточнюється у повідомленні.
У Нацполіції поінформували, як саме це зробити – за таким алгоритмом:
- Номер телефону → Хто може бачити номер телефону – Ніхто;
- Номер телефону → Хто може знайти за номером – Мої контакти;
- Остання активність → Хто може бачити час моєї останньої активності – Ніхто;
- Фотографії профілю → Хто може бачити фото та відео мого профілю – Мої контакти;
- Дзвінки → Хто може мені телефонувати – Мої контакти (або Ніхто, якщо хочете);
- Дзвінки → Peer-to-peer – Мої контакти (або Ніхто, якщо ви волієте не повідомляти свою IP-адресу абонентам, що викликають);
- Пересилання повідомлень → Хто може додавати посилання на мій обліковий запис під час надсилання моїх повідомлень – Мої контакти.
Також поліція радить людям налаштувати захист облікового запису за таким алгоритмом:
- Встановити пароль для розблокування входу у Телеграмі;
- Увімкнути Автоблокування Телеграм на одну хвилину чи 5 хвилин;
- Увімкни двофакторну автентифікацію для свого облікового запису
Для безпеки IP-адреси громадянам поліція радить використовувати сервіси VPN.
З 24 лютого триває масштабне російське вторгнення в Україну. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.