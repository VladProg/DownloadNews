В Україні до 2025 року кількість смартфонів, які підтримують 5G-технологію, зросте до 5,1 млн штук, що становитиме 25% від загальної кількості смартфонів у країні.

Як повідомляє кореспондент Укрінформу, про це розповів президент компанії Київстар Олександр Комаров на зустрічі з журналістами 30 листопада.
За словами Комарова, такого висновку в компанії дійшли на основі аналізу власної мережі смартфонів та міжнародних прогнозів.
Президент Київстару наголосив, що коли кількість смартфонів, які підтримують технологію 5G, досягне хоча б 20%, можна буде говорити про економічну доцільність запровадження такої технології.
«Ми бачимо ідеальний сценарій. Нам би досягти хоча б 20% проникнення девайсів у базу. На сьогодні проникнення 5G-телефонів у базу всього 1,5%, тому поки що економічного сенсу розвивати цю технологію немає. Але ми готуємось», - розповів Комаров.
Він додав, що перш ніж проводити тендери на розподіл частот для покриття 5G, в Україні необхідно провести дослідження цих частот. На думку Комарова, таке дослідження буде завершено лише до третього-четвертого кварталу 2022 року, після чого в Україні може розпочатись розподіл частот.
Як повідомляв Укрінформ, Кабінет Міністрів 11 листопада 2020 року ухвалив розпорядження, яким затвердив план заходів із запровадження в Україні системи рухомого (мобільного) зв'язку п'ятого покоління (5G). Документ встановлює перелік необхідних заходів із забезпечення запровадження в Україні системи 5G.
На засіданні 8 серпня 2021 року Кабмін переніс тендер на видачу ліцензій з користування радіочастотами 5G-зв'язку з жовтня 2021 року на лютий 2022 року через відсутність фінансування на проведення науково-дослідних робіт з визначення вартості радіочастотного ресурсу в діапазонах 700 МГц і 3400-3800 МГц для запровадження такого виду зв'язку.
Фото з відкритих джерел