Південнокорейська служба із захисту даних оштрафувала оператора телефонного зв’язку LG Uplus Corp. на 6,8 мільярда вон (5,27 мільйона доларів США) у справі про витік особистих даних користувачів.

Як передає Укрінформ, про це повідомляє Yonhap.
Комісія із захисту особистої інформації оштрафувала LG Uplus Corp., заявивши, що система автентифікації клієнтів компанії в цілому була «неадекватною», а нестача інвестицій та зусиль щодо захисту інформації про клієнтів призвели до витоку даних.
Призначене фінансове стягнення є найбільшою сумою, яку регуляторний орган призначав для південнокорейської компанії.
Оператор повідомив, що у січні особисті дані приблизно 300 тисяч клієнтів, включаючи їхні імена, дати народження, домашні адреси та номери телефонів, були зламані у результаті кібератаки та оприлюднені на незаконному сайті.
Комісія ж підозрює, що особисту інформацію клієнтів LG Uplus було зламано у червні 2018 р., і відзначила, що оператор не попіклувався належним чином про захист особистої інформації, що зберігається в його системі.
На додачу до штрафу, комісія зобов’язала LG Uplus посилити захист конфіденційності та перебудувати внутрішню систему для захисту клієнтів.
Регуляторний орган також закликав оператора вдатися до низки заходів безпеки, які LG Uplus обіцяла вжити після інциденту в січні, зокрема до щорічних інвестицій у 100 мільярдів вон та найму спеціалістів із кібербезпеки для запобігання витоку особистої інформації.
Як повідомляв Укрінформ, влада Китаю оголосила про штраф компанії Ant Group на суму 7,1 мільярда юанів (984 мільйони доларів США).