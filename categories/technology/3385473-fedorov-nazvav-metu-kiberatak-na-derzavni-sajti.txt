Серед причин кібернападу на Україну - отримання доступу до адмінправ компанії, яка адмініструє атаковані державні сайти.

Про це повідомив у Facebook міністр цифрової трансформації Михайло Федоров, передає Укрінформ.
"Це явна активізація кіберфронту, і наша команда частково перекине сили з розвитку державних послуг на допомогу відповідальним органам у напрямі побудови системи кібербезпеки", - переконаний міністр.
Він нагадав, що кібератаки зазнали 70 сайтів держорганів, 10 з яких зазнали вторгнення, але їх контент не був змінений, витоку персональних даних також не було і не могло бути, оскільки це не реєстри.
За словами міністра, більшість сайтів уже відновлені та працюють стабільно.
"На вимогу СБУ та Держспецзв'язку портал Дія було відключено, щоб локалізувати радіус удару. Застосунок Дія працював і працює стабільно", - додав Федоров.
Як повідомлялося, у ніч із 13 на 14 січня хакери масово атакували українські урядові сайти, зокрема вебресурси МОН, МЗС, Мінспортмолоді, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
Держспецзв'язок спільно зі Службою безпеки України та кіберполіцією збирає цифрові докази та проводить розслідування інциденту.

Як повідомили у кіберполіції, вирішується питання щодо відкриття кримінального провадження за ст. 361 (Несанкціоноване втручання в роботу комп'ютерів, автоматизованих систем, комп'ютерних мереж чи мереж електрозв'язку) у зв'язку з кібератакою на сайти державних структур.