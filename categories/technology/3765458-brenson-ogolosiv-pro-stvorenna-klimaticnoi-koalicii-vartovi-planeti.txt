Британський мільярдер Річард Бренсон оголосив про створення коаліції для боротьби зі змінами клімату «Вартові планети» (Planetary Guardians).

Як передає Укрінформ, про це повідомляє The Hill.
До коаліції «Вартові планети» входять 14 відомих у світі лідерів думок, серед яких актор Роберт Редфорд, вчена й захисниця природи Джейн Гудолл і колишній президент Колумбії Хуан Мануель Сантос.
Бренсон сказав, що шлях боротьби зі змінами клімату починається з їх належного вимірювання.
«Якщо ви не можете правильно виміряти щось, то не зможете це виправити. Ідея в тому, що ми вимірюватимемо дев’ять основних планетних показників щороку», - сказав він.
Йдеться, зокрема, про площу дощових лісів та зникнення видів.
Бренсон також визнав вплив його компанії Virgin Group, яку він заснував у 1970 році, на зміну клімату. До складу транснаціонального конгломерату входить понад 400 компаній, зокрема авіакомпанія Virgin Atlantic і комерційна космічна програма Virgin Galactic.
Він зазначив, що Virgin Galactic вдалося звести до мінімуму ціну польоту в космос «з вуглецевої точки зору».
Як повідомляв Укрінформ, верховний комісар ООН з прав людини Фолькер Тюрк заявив, що зміна клімату призводить до надзвичайних ситуацій з правами людини в багатьох країнах.