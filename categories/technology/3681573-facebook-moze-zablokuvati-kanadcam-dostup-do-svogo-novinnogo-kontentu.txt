Материнська компанія Facebook заявила, що припинить відображати канадцям новинний контент, якщо парламент країни ухвалить пропоноване законодавство.

Як повідомляє кореспондент Укрінформу, про це пише Reuters.

Зазначається, що законопроєкт “Онлайн новини”, внесений урядом до парламенту минулого року, вимагає від платформ на кшталт Meta й Alphabet укладати комерційні угоди й платити видавцям за їх контент.
“Законодавчі рамки, що вимагають від нас платити за посилання чи контент, розміщений не нами, і який не є причиною для більшості людей використовувати нашу платформу, не є стійкими чи працездатними”, - заявив речник Meta.

Reuters нагадує, що минулого місяця платформа Google, яка теж підпадає під дію пропонованих правил, почала тестування обмеженого цензурування новинного контенту у Канаді у відповідь на законопроєкт.
“Канадські медіа звернулися до уряду з проханням посилити обмеження технологічних компаній, аби промисловість могла відновити фінансові втрати останніх років, коли технологічні гіганти на кшталт Google та Meta послідовно здобували більшу частину ринку реклами”, - йдеться у матеріалі.

Міністр із питань канадської спадщини Канади Пабло Родрігес, який вніс законопроєкт, розкритикував Facebook за таку радикальну позицію.
“Ми лише просимо Facebook чесно домовитися із новинними виданнями стосовно доходів за їх роботу. Це - частина невтішно] тенденції, коли технологічні гіганти радше приберуть новини, ніж чесно платитимуть за їх поширення”, - сказав Родрігес.
Нагадаємо: 11 березня стало відомо, що материнська компанія Facebook Meta розглядає можливість створення нової, окремої платформи для обміну текстовими оновленнями, яка може потіснити Twitter.