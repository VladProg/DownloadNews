Китай у 2030 році готується провести в космосі перший експеримент зі зміни траєкторії руху навколоземного астероїда в рамках зусиль зі створення системи захисту планети від небезпечних зіткнень із небесними об’єктами.

Про це йшлося на Міжнародній конференції з дослідження глибокого космосу, яка проходить у місті Хефей східної китайської провінції Аньхой, передає Укрінформ із посиланням на CGTN.
«Китай планує здійснити кінетичний вплив на астероїд приблизно в 2030 році й досягти відхилення його орбіти між 2030 і 2035 роками, та, сподіваюся, до 2045 року отримати можливість повністю контролювати його орбіту», - сказав керівник Інституту системних досліджень Китайської лабораторії дослідження глибокого космосу Чень Ці.
За задумом, спеціально створений для такої місії космічний апарат наблизиться до астероїда, деякий рухатиметься поряд із ним і вивчатиме особливості структури й польоту космічного тіла, після чого завдасть удару у визначеному місці, щоб змінити його орбіту.
Як наголосили учасники конференції, потенційний вплив астероїдів на Землю є серйозною загрозою для довгострокового сталого розвитку людства, тому дослідження й розробка технологій захисту від зіткнень планети з ними мають велике значення для майбутнього.
Минулого року Національне космічне управління Китаю оприлюднило план розвитку галузі, в якому, серед іншого, передбачено проведення моніторингу й досліджень навколоземних астероїдів та розробку заходів запобігання їхніх зіткнень із Землею.
Як повідомляв Укрінформ, Китай активно розвиває свою Місячну програму і має повну впевненість у тому, що до 2030 року здійснить політ до Місяця і висадку астронавтів на його поверхню.
Фото: CFP