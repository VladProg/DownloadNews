Міністр внутрішніх справ Австрії Герхард Карнер заявив у середу, що країна приєднається до зростаючого списку країн, які забороняють використовувати китайський додаток для обміну відео TikTok на робочих телефонах державних службовців.

Як передає Укрінформ, про це повідомляє Reuters.
«Це (користування TikTok – ред.) буде заборонено на робочих мобільних телефонах. На приватних телефонах за межами державної мережі, звичайно, можна буде використовувати додаток», – сказав міністр.
Низка країн, включаючи Велику Британію, США та країни ЄС вже заблокували додаток TikTok із міркувань безпеки. Дві найбільші політичні установи ЄС також заборонили додаток у березні.
«TikTok, який належить китайській фірмі ByteDance, перебуває під пильною увагою урядів і регуляторів через побоювання, що уряд Китаю може використовувати додаток для збору даних користувачів або просування своїх інтересів», – йдеться у повідомленні.
Як повідомляв Укрінформ, уряд Австралії ввів заборону на використання китайського додатку TikTok на всіх пристроях, які належать державним чиновникам.