Індійська компанія Ultrahuman презентували розумне кільце Ultrahuman Ring, яке відстежує метаболізм людини.

Як передає Укрінформ, про це повідомляє The Indian Express.
У компанії заявляють, що «смарт»-кільце може відстежувати метаболізм користувачів, їхній рух, сон та іншу динаміку тіла в режимі реального часу.
Саме кільце не має екрану і не вібрує. Компанія розраховує, що батарея їхньої новації працюватиме впродовж 5 днів.
Стартова ціна одного екземпляра Ultrahuman Ring поки що не оголошена, проте вже відомо, що у серпні розпочнуться перші продажі.
«Завдяки цьому кільцю ви зможете зрозуміти не лише те, що впливає на ваш метаболізм глюкози, а й те, як ефективно діяти на основі отриманих даних. Наприклад, користувачі зможуть визначити, наскільки на їхній метаболізм глюкози впливає брак сну, а не сама їжа. Це феноменальний стрибок у світі біомаркерів, який дозволяє нам вивчати різні фактори здоров’я людини унікальним і набагато ефективнішим способом, ніж будь-коли», — сказав засновник і генеральний директор компанії Мохіт Кумар.
Як повідомляв Укрінформ, раніше фінський стартап Oura закінчив тестування розумного кільця, яке допомагає виявляти основні симптоми грипу і коронавірусу.
Фото: Indian Express