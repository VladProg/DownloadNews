Технології майбутнього, зокрема для підкорення космосу - іоноплазмені двигуни та системи охолодження космічних об’єктів, а також проєкт розробки персонального екотранспорту на водневому двигуні були представлені українськими конструкторами на виставці в Стамбулі.

Про це в коментарі Укрінформу сказав голова правління компанії «ФЕД» та президент асоціації виробників аерокосмічної галузі Віктор Попов.
«Турецький ринок динамічно розвивається не лише у сфері оборонних технологій та продукції. Аерокосмічна галузь – це сьогодні світовий тренд, і на виставці SAHA Expo в Стамбулі ми бачимо новий напрямок розвитку цієї сфери, наскільки динамічною вона є і в Туреччині», - сказав Попов.

За його словами, компанія «ФЕД» представила турецьким партнерам напрацювання для спільного освоєння космічних програм.
«Привезли у Стамбул наші розробки у сфері іоноплазмених двигунів та систем охолодження космічних об’єктів. Не лише супутників, а й, наприклад, поселень на Місяці, Марсі. Маємо надію, що це викличе зацікавлення у турецьких науковців і виробників. Наша робота на виставці та співпраця з Туреччиною загалом – це на довготермінову перспективу, на десятиріччя», - додав Попов.
Також компанія «ФЕД» представила на виставці проєкт city jet – це розробка транспорту майбутнього для переміщення між містами, що працює на водневому двигуні. «Це технології, що дають нове бачення свободи персонального переміщення, а також це зелені технології», - пояснив Попов.
За його словами, за останні 1,5 року компанія вже підписала кілька контрактів із турецькими партнерами й динаміка розвитку відносин з турецькими компаніями посилюється, оскільки перспективи цікаві для обох сторін.
Як повідомляв Укрінформ, виставка SAHA Eхpo відбувалася 10-13 листопада в Стамбулі. Організатор - Стамбульська асоціація компаній оборонної, авіаційної та космічної промисловості (SAHA) – найбільший у Туреччині та другий за розміром у Європі оборонно-аерокосмічний кластер. На заході була представлена високотехнологічна продукція понад 300 оборонних і космічних підприємств з Європи, Азії та Африки.
Україна була представлена об’єднаною експозицію ДК «Укрспецекспорт», стендами компаній «Мотор Січ», «ФЕД», «Івченко-прогрес», «Радіонікс», ТОВ «Оборонні технології», асоціації «Укравіапром», Харківського національного університету імені Каразіна, Харківського національного авіаційного університету.
До 13 листопада захід відбувався в офлайн-форматі, а з 15 листопада 2021 року до 15 лютого 2022 року – в режимі онлайн. Для цього створили спеціальний застосунок, який дає доступ до віртуальної виставки.
Також у рамках виставки SAHA Expo у Стамбулі українські ДП «Івченко-прогрес» та АТ «Мотор Січ» підписали угоди про співпрацю з турецькою компанією Baykar Makina, які передбачають постачання двигунів, що виробляються в Україні, для безпілотних літаків, вироблених у Туреччині.