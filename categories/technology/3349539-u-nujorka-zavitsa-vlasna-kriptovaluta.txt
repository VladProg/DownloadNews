Новообраний мер Нью-Йорка Ерік Адамс планує створити міську криптовалюту NYCCoin.

Як передає Укрінформ, про це повідомляє Bloomberg.

Адамс оприлюднив ці плани у відповідь на інтерв’ю Патріка Стенлі, лідера спільноти CityCoins. В інтерв’ю Bloomberg останній повідомив, що після висловлювань Адамса про підтримку криптовалюти спільнота вирішила почати роботу в Нью-Йорку.
Раніше CityCoins запустила аналогічну валюту MiamiCoin в Маямі, яка станом на сьогодні принесла місту вже $21 млн. Стенлі повідомив, що майнити, тобто генерувати NYCCoin почали в середу.
«Кожні 10 хвилин місто отримує гроші тільки через той факт, що NYCCoin існує», - зазначив Стенлі.
«Ласкаво просимо до глобального дому Web3», - відповів Адамс у Твіттері
Раніше Укрінформ повідомляв, що новообраний мер Нью-Йорка Ерік Адамс заявив, що планує отримати три перших заробітних плати в біткоїнах, а в перспективі хоче зробити місто центром криптовалюти.