ТОВ "ПромАвтоматика Вінниця" розробило лінійку пристроїв для автономної зарядки Bandera Power та модуль живлення від сонячної енергії Bandera Solar, придатних для використання у ЗСУ.

Про це у Фейсбуці повідомив начальник Вінницької ОВА Сергій Борзов, передає Укрінформ.
«Коли почалася війна, багато підприємств почали перепрофільовувати своє виробництво на товари подвійного або військового призначення. Вінницькі інженери «ПромАвтоматики» розробили лінійку пристроїв для автономної зарядки Bandera Power та модуль живлення від сонячної енергії Bandera Solar», - сказав Борзов.

За його словами, лінійка пристроїв Bandera Power є універсальним джерелом живлення для забезпечення критично важливого резервного електроживлення. Цей пристрій можна використовувати в бомбосховищах, підвалах, тимчасових блокпостах. Маючи велику кількість роз’ємів різних типів, він може забезпечити живлення багатьох предметів першої необхідності: телефонів, планшетів, ноутбуків та інших пристроїв, які потрібно зарядити.
Версія Bandera Power 2.1 має спеціальний роз’єм для додаткового модуля живлення – сонячної панелі Bandera Solar. Вона використовується для підзарядки акумуляторних літієво-іонних батарей. Панель добре працює у поєднанні з блоком багатоканальної швидкої зарядки Bandera Power.
Борзов зазначив, що ця технологічна лінійка пристосована для використання ЗСУ в польових умовах, пристрої можна носити та перекидати, вони працюють під сонцем і в мороз.
Вінницька компанія «ПромАвтоматика» спеціалізується на розробках та подальшому виробництві електрообладнання, реалізовує продукцію власного виробництва і представляє інтереси інших вітчизняних та іноземних виробників.
Фото: www.pa.ua