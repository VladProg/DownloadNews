Національне агентство з аеронавтики та дослідження космічного простору запустило на орбіту найпотужніший супутник Landsat 9 для моніторингу Землі.

Як передає Укрінформ, про це повідомляє ВВС.
Landsat 9 був запущений на орбіту за допомогою ракети ULA Atlas V з космічної бази Вандерберг у Каліфорнії 27 вересня о 21:12 за київським часом.
Він є продовженням серії космічних апаратів для нагляду за Землею родини Landsat, представники якого збирають інформацію про нашу планету з 1972 року.

Очікується, що протягом найближчих тижнів після введення в експлуатацію усіх бортових систем супутник передаватиме зображення, які можна буде порівняти зі знімками його попередника, Landsat 8, запущеного у 2013 році.
Останні шість років Landsat літав у групуванні разом із супутниками ЄС Sentinel-2.
Landsat 9 замінить застарілий Landsat 7, запущений в 1999 році, і буде працювати в парі з Landsat 8. Супутники повністю зніматимуть Землю кожні вісім днів.
Як повідомляв Укрінформ, на початку вересня NASA перенесло запуск супутника Landsat 9 у зв'язку з нестачею рідкого азоту. Спочатку запуск Landsat 9 було заплановано з космодрому в Каліфорнії на 16 вересня.
Загалом обладнання, що було встановлене на супутниках Landsat, зробило мільярди знімків. Знімки, отримані в США і на станціях отримання даних зі супутників по всьому світу, є унікальним ресурсом для проведення безлічі наукових досліджень у галузі сільського господарства, картографії, геології, лісівництва, розвідки, освіти і національної безпеки.
Фото: ULA