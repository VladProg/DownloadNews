Компанія Meta у середу здійснила останній із трьох етапів скорочення співробітників.

Як передає Укрінформ, про це повідомляє Reuters.
На початку цього року Meta стала першою великою технологічною компанією, яка оголосила про другий раунд масових скорочень.
«Кілька співробітників, які працюють у таких командах як маркетинг, рекрутинг, інженерія та корпоративні комунікації, звернулися до LinkedIn (платформа для пошуку роботи – ред.) у середу, щоб оголосити про своє звільнення», – йдеться у повідомленні.
Виконавчий директор компанії Марк Цукерберг у березні заявив, що основна кількість звільнень у компанії у другому раунді проходитиме у три етапи протягом кількох місяців, і має завершитись здебільшого у травні. Він додав, що після цього ще можуть тривати деякі менші етапи скорочень.
Загалом скорочення стосувалися переважно неінженерних посад, зміцнюючи позиції тих, хто працює над написанням кодів у Meta.
Під час квітневих скорочень у компанії звільнили близько 4000 співробітників, повідомив Цукерберг.
У Meta в середу повідомили, що останні скорочення, ймовірно, вплинуть на близько 490 співробітників у міжнародній штаб-квартирі в Дубліні, що становить майже 20% робочої сили компанії в Ірландії.
Як повідомляв Укрінформ, у жовтні 2022 року компанія Meta звільнила понад 11 тисяч працівників в рамках масових скорочень.