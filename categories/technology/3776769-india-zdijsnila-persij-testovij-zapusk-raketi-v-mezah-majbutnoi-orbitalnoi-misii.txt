Космічне агентство Індії здійснило перший випробувальний політ перед своєю запланованою місією з відправлення астронавтів до космосу у 2025 році.

Про це повідомляє ВВС, передає Укрінформ.

Космічний корабель у межах місії "Gaganyaan" був запущений у суботу з Шріхарікоти. Це була друга спроба за день – перша була припинена за п'ять секунд до запланованого часу запуску.
Випробування проводилося з метою продемонструвати, чи зможе екіпаж безпечно залишити ракету в разі її несправності.
"Я дуже радий оголосити про успішне завершення місії TV-D1 (Test Vehicle Demonstration 1)", - заявив після запуску голова Індійської організації космічних досліджень (ISRO) Срідхар Соманат.
Відправлення пілотованої місії з трьома космонавтами на 400-кілометрову низьку навколоземну орбіту відбудеться лише після успішного завершення серії безпілотних випробувань.
Індія схвалила місію щодо відправлення екіпажу на орбіту у грудні 2018 року. Вартість проєкту Gaganyaan оцінюється в $1 млрд. Місія запланована на 2025 рік.
Як повідомляв Укрінформ, Індійська організація космічних досліджень і розробок (ISRO) анонсувала запуск першої місії для вивчення Сонця – Aditya-L1.
Фото: ISRO