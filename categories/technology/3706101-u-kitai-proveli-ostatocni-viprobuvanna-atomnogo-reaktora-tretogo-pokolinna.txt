Китайська національна атомна корпорація (CNNC) оголосила, що демонстраційний проєкт китайського атомного реактора третього покоління Хуалун-1 успішно пройшов остаточні приймальні випробування.

Про це Укрінформ повідомляє з посиланням на CGTN.
Проєкт Хуалун-1 (у перекладі Китайський дракон-1 – ред.) включає два реактори блок 5 і блок 6 на атомній електростанції Фуцін у місті Фучжоу провінції Фуцзянь на південному сході Китаю.
Як повідомили в CNNC, нинішнє випробування стало останнім кроком, який ознаменував завершення проєкту та свідчить про високий рівень розвитку китайських атомних енергетичних технологій, які зараз є одними з найкращих у світі.
Будівництво 5-го блоку АЕС Фуцін почалося в травні, а 6-го – у грудні 2015 року. В січні 2021-го енергоблок № 5 введено в промислову експлуатацію, а блок № 6 – у березні 2022-го.
Зараз ці два блоки можуть виробляти 20 млрд кВт/год електроенергії на рік (для порівняння, Запорізька АЕС із шістьма атомними енергоблоками радянської розробки ВВЕР-1000 до початку російського вторгнення щорічно генерувала близько 40 млрд кВт/год електроенергії – ред.).
«Проєкт має найкращі показники з точки зору термінів будівництва, економічності, безпеки експлуатації та якості серед усіх демонстраційних проєктів атомних енергоблоків третього покоління в усьому світі», - заявив директор АЕС Фуцін Сун Лінь.
За його словами, іноземні країни виявили значний інтерес до Хуалун-1, а їхні оцінки вказують на значні конкурентні переваги китайського ректора.
Хуалун-1 належить до реакторів ІІІ покоління, які характеризуються високою паливною ефективністю, покращеним тепловим ККД, набагато досконалішими системами безпеки. Перший реактор III покоління введено в експлуатацію в 1996 році в Японії.
Як повідомляв Укрінформ, на Хмельницькій АЕС проведено інспекцію Міжнародного агентства з атомної енергії на наявність незаявлених ядерних матеріалів.