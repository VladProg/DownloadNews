Наступна модель айфонів – iPhone-15 – підтримуватиме зарядку потужністю до 35 Вт, що забезпечуватиме більшу швидкість заряджання батареї.

Як передає Укрінформ, про це повідомляє 9to5Mac без посилань на офіційну інформацію.
Очікується заміна роз'єму Lightning на USB-C.
Зараз iPhone 14 Pro має зарядку потужністю 27 Вт, звичайний iPhone 14 – 20 Вт. Щоб повністю зарядити iPhone 14 Pro Max на цих швидкостях, потрібно приблизно дві години.
Торік компанія Apple представила новий зарядний пристрій Dual USB-C потужністю 35 Вт, який здатний заряджати всі поточні моделі iPhone на великій швидкості. Для порівняння, Samsung Galaxy S23 Ultra заряджається пристроєм потужністю до 45 Вт менш як за годину.