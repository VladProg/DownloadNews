Протокол блокчейн-моста Wormhole зазнав хакерської атаки, внаслідок якої було втрачено криптовалюти вартістю у близько 320 мільйонів доларів США.

Як передає Укрінформ, про це повідомляє CNBC.
За даними компанії з кібербезпеки CertiK, хакери вивели криптовалюти ethereum на суму в щонайменше 251 млн доларів, solana на близько 47 млн доларів та USD Coin на понад 4 млн доларів.
«Злам на 320 мільйонів доларів у Wormhole Bridge підкреслює зростаючу тенденцію атак на протоколи блокчейнів», – сказав співзасновник CertiK Ронгхуй Гу.
Wormhole - протокол, який дозволяє користувачам переміщувати свої токени та невзаємозамінні токени (NFT) між Solana та Ethereum.
Як повідомляв Укрінформ, минулого року невідомі хакери атакували платформу Poly Network, здійснивши крадіжку криптовалюти на 610 мільйонів доларів США.