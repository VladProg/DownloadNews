У компанії Meta Platforms Inc заявили про початок тестування рекламних інструментів на основі штучного інтелекту (ШІ), які можуть створювати такий контент, як фонові зображення і варіації написаного тексту.

Як передає Укрінформ, про це повідомляє Reuters.
Керівники Meta заявили, що обрана група рекламодавців буде запрошена поекспериментувати з інструментами на "тестовому майданчику", який компанія називає "Пісочницею ШІ".
Вони відмовилися уточнювати, яка саме кількість рекламодавців матиме доступ до цього майданчика, зазначивши, що група буде невеликою.
За їхніми словами, Meta планує надати доступ більшій кількості рекламодавців у липні та інтегрувати деякі функції в рекламні продукти загального призначення пізніше цього року.
Це оголошення знаменує собою перший крок власника Facebook та Instagram до розгортання продуктів, які використовують технологію генеративного штучного інтелекту, що обробляє величезні масиви набутих даних для створення нового контенту, такого як проза, мистецтво та програмний код.
Як повідомляв Укрінформ, компанія Meta викрила постачальників шкідливого програмного забезпечення, які використовують інтерес громадськості до ChatGPT, щоб спонукати користувачів до завантаження шкідливих програм і розширень для браузерів.