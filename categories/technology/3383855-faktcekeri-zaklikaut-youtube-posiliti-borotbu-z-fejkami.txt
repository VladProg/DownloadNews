Понад 80 фактчек-організацій закликали відеоплатформу YouTube посилити боротьбу з поширенням неправдивої інформації.

Про це повідомляє CNN із посиланням на відкритий лист гендиректору YouTube Сьюзан Воджицкі, передає Укрінформ.
«YouTube дозволяє недобросовісним користувачам використовувати свою платформу як зброю, щоб маніпулювати та експлуатувати інших, а також самостійно збирати кошти. Ми закликаємо вас вжити ефективних заходів проти дезінформації, а також розробити дорожню карту заходів щодо політики та продуктів для покращення інформаційної екосистеми — і робити це разом із незалежними, позапартійними організаціями світу, які перевіряють факти», - йдеться у листі.
У відповідь речниця відеоплатформи Елена Хернандес заявила, що перевірка фактів є важливим інструментом, але це лише один з інструментів для боротьби з поширенням дезінформації на платформі.
«Впродовж багатьох років ми вкладали значні кошти в політику та продукти у всіх країнах, у яких ми працюємо, щоб під'єднати людей до перевірки вмісту відео, зменшити поширення дезінформації та видаляти відео, що порушують наші правила», - додала вона.
Повідомляється, що YouTube вже вжив деяких заходів для боротьби з дезінформацією. Наприклад, коли користувачі шукають "COVID-19", сторінка результатів посилається на інформацію з Центрів контролю та профілактики захворювань США і спочатку з'являються відео з авторитетних джерел.