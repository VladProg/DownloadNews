Безпілотний літальний апарат на сонячних батареях Zephyr, який нині належить компанії Airbus, встановив новий рекорд польоту у повітрі.

Як передає Укрінформ, про це повідомляє New Atlas.
Зазначається, що сам дрон має розмах крил у 25 м. При цьому його вага становить менше, ніж 75 кг. Безпілотник також має можливість підійматися на висоту у 21,3 км.
Апарат був запущений 15 червня над полігоном Юма в американському штаті Аризоні, і він досі знаходиться у повітрі. Таким чином він вже перетнув позначку в 36 днів у повітрі без дозаправки.

Його попередній рекорд тривалості польоту без дозаправки був встановлений у 2018 році – 25 днів, 23 години й 57 хвилин.
Незабаром Zephyr все ж таки потрібно буде здійснити посадку, але не тому, що він розрядився, а оскільки в найближчі кілька тижнів над Тихим океаном заплановано ще одне випробування.
Як повідомляв Укрінформ, американська компанія Amazon заявила, що невдовзі планує розпочати здійснювати доставку замовлених пакунків безпілотниками.
Фото: Airbus Defence and Space