Команда Міністерства цифрової трансформації України на щорічному фестивалі Creative Bureaucracy Festival у Німеччині здобула нагороду в номінації "Креативні держслужбовці".

Як передає Укрінформ, про це Мінцифри повідомляє в Телеграмі.
"У Берліні під час щорічного фестивалю Creative Bureaucracy Festival, який об'єднує інноваторів у сфері держуправління, відзначили команду Міністерства цифрової трансформації та нагородили в номінації "Креативні держслужбовці", - ідеться в повідомленні.

У Мінцифри наголосили, що вже понад два роки їхня команда веде боротьбу "з бюрократією, паперовою тяганиною та чергами в держустановах".
"Кожного дня ми ухвалюємо сміливі та революційні рішення. Долаємо сотні перешкод та досягаємо результату", - додали в міністерстві.
Як повідомляв Укрінформ, проєкт Мінцифри "Дія" отримав дві нагороди британської премії у сфері дизайну та реклами D&AD Awards.
Фото: Мінцифри, Фейсбук