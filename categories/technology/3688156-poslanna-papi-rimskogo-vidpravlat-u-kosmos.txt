Спеціальна «нанокнига» з посланням Папи Римського Франциска про надію та мир для нашого неспокійного світу вже 10 червня буде відправлена в космос.

Як передає Укрінформ, про це повідомляє ANSA.
Ракета-носій Falcon 9 компанії SpaceX здійснить з космодрому в Каліфорнії запуск 30-сантиметрового супутника SpeiSat 3U CubeSat вже 10 червня цього року.
Космічний апарат буде виведений на низьку навколоземну орбіту на висоті 525 км над Землею.
Зазначається, що у «нанокнизі» будуть світлини й цитати з послання Папи Франциска, яке він виголосив 27 березня 2020 року у розпал пандемії коронавірусу (COVID-19).
Сама книга була створена Політехнічним університетом Турину. Її можна читати лише за допомогою передових нанотехнологічних пристроїв для читання.
Усі бажаючі зможуть почути уривки з цієї книги. Для цього буде потрібно налагодити аматорське радіо (дециметрові хвилі) на частоті 437,5 МГц.
Як повідомляв Укрінформ, найпотужніша ракета Індії запустила останню партію з 36 супутників для інтернет-сузір'я першого покоління OneWeb.


Фото: Vatican Media