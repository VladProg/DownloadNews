Компанія Google запускає свій чат-бот Bard зі штучним інтелектом, який буде доступний лише користувачам від 18 років.

Як передає Укрінформ, про це повідомляє BBC.
Зазначається, що Bard зможе отримувати доступ до найактуальнішої інформації з Інтернету. Чат-бот має кнопку “Google it”, з допомогою якої відкривається пошук.
Чат-бот від Google також здійснює перевірку фактів своїх джерел, таких як Вікіпедія.
Водночас Google попередив, що Bard матиме “обмеження”, і додав, що чат-бот також може поширювати дезінформацію і відображати упередженість.
Це пояснюється тим, що бот «вчиться» на інформації з реального світу, в якій існують такі упередження. Саме з цієї причини у відповідях на запитання користувачів можуть з’явитися стереотипи і хибна інформація.
Версія Bard спочатку запускається у США та Великій Британії.
Щоб почати користуватися новим чат-ботом, користувачам потрібно буде зареєструватися.
Bard є нащадком попередньої мовної моделі Google під назвою Lamda, яка так і не була представлена публіці.
Старший директор із продуктів Google Джек Кравчик сказав, що Bard – це “експеримент”, і що він сподівається, що люди використовуватимуть його як “стартовий майданчик для творчості”.
Як повідомляв Укрінформ, генеральний директор стартапу OpenAI, яка розробила чат-бот зі штучним інтелектом (ШІ) ChatGPT, Сем Альтман вважає, що технологія ШІ змінить суспільство.