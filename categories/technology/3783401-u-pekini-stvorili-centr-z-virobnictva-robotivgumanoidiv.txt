У Пекіні створено перший у Китаї Інноваційний центр роботів-гуманоїдів, завданням якого є прискорення розвитку технологій гуманоїдних роботів та їх промислового виробництва.

Про це повідомляє CGTN, передає Укрінформ.
Інноваційний центр, зареєстрований у Пекінській зоні економіко-технологічного розвитку, створений рядом компаній, які виробляють роботів, їхні основні компоненти та великі моделі промислових роботів.
Планується, що така кооперація дозволить прискорити виробництво апаратних і програмних материнських платформ роботів-гуманоїдів різних класів, а також пришвидшити вирішення ключових проблем галузі, таких як розробка систем керування діями роботів та їх операційних систем із відкритим кодом.
За словами заступника керівника Пекінського міського бюро економіки та інформаційних технологій Су Гобіна, нині в Пекіні уже досить розвинена інфраструктура виробництва роботів. Зокрема, в місті функціонують Національна платформа перевірки та тестування роботів та Національний технічний комітет зі стандартизації роботів і завершується створення Пекінського фонду розвитку індустрії роботів, а новостворений Інноваційний центр дозволить забезпечити розробку й виробництво саме роботів-гуманоїдів.
Згідно зі стратегією Міністерства промисловості та інформаційних технологій Китаю, до 2025 року в країні планується створити інноваційний кластер виробництва надсучасних гуманоїдних роботів на основі низки профільних малих і середніх підприємств, із яких дві-три компанії мають стати найбільшими у світі виробниками роботів такого класу.
Роботом-гуманоїдом (людиноподібним роботом) називають машину, виконану у вигляді людиноподібного тіла, що має тулуб, голову, дві руки і дві ноги. Деякі види людиноподібних роботів можуть моделювати тільки частину тіла, наприклад, від голови до пояса, а деякі можуть мати голову, призначену для реплікації людських рис обличчя, таких, як очі, рот тощо.
Як повідомляв Укрінформ, китайська компанія Unitree Robotics розробила робота-гуманоїда, який отримав назву H1.
H1 має «зріст» близько 180 см і важить 47 кг. Швидкість пересування робота не перевищує 5,5 м/с, що приблизно так само, як і середньостатистична людина.