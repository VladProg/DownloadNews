Компанія Facebook з’ясувала, що збій у роботі соцмережі стався через неправильну зміну конфігурації на магістральних маршрутизаторах.

Про це повідомляється на сайті Facebook Engineering, передає Укрінформ.
"Наші інженерні групи встановили, що зміни конфігурації магістральних маршрутизаторів, які координують мережевий трафік між нашими центрами обробки даних, спричинили проблеми, які перервали цей зв'язок. Це порушення мережевого трафіку зумовило каскадний вплив на способи зв'язку наших центрів обробки даних, в результаті чого наші послуги були зупинені", - йдеться у повідомленні компанії.
Там зазначили, що основна причина цього відключення також вплинула на багато внутрішніх інструментів та систем, які використовуються у повсякденній роботі, ускладнюючи спроби фахівців компанії швидко діагностувати та вирішити проблему.
"Наші сервіси тепер знову підключені до мережі, і ми активно працюємо над тим, щоб повністю повернути їх до звичайної роботи. Наразі ми хочемо прояснити, що, на нашу думку, основною причиною цього збою було неправильне внесення змін до конфігурації", - наголошується у повідомленні Facebook.
У компанії підкреслили, що вони не мають доказів того, що "призначені для користувача дані були скомпрометовані в результаті цього збою".
"Ми вибачаємося перед всіма постраждалим і працюємо над тим, щоб краще зрозуміти, що сталося, щоб ми могли продовжувати робити нашу інфраструктуру більш стійкою", - зазначили в компанії.
Як повідомляв Укрінформ, у понеділок, 4 жовтня, стався глобальний збій у роботі соцмереж Facebook, Instagram та WhatsApp. Голова технічної служби Facebook Майк Шрепфер заявив, що причиною збою стали проблеми із серверами компанії.
Сервіс Downdetector, який відстежує збої та відключення на популярних інтернет-ресурсах, назвав збій в роботі Facebook наймасштабнішим з будь-коли зафіксованих. Про проблеми повідомили понад 10,6 млн разів по всьому світу. Соцмережі не працювали понад 6 годин.