російські хакери здійснюють дедалі більше кібератак, спрямованих проти звичайних українців.

Як передає Укрінформ, про це повідомляє пресслужба Державної служби спеціального зв’язку та захисту інформації України.
Зазначається, що також зростає кількість інформаційно-психологічних операцій проти українського населення в соцмережах та месенджерах.
Зловмисники здійснюють фішингові розсилання з метою заволодіти обліковими даними українців. Meta попереджає про злом акаунтів військових і публічних осіб за допомогою попередньо викрадених у фішингових розсилках облікових даних. У зламаних акаунтах російські хакери розміщують пропаганду та заклики до українців – здаватись.
Через фішингові розсилання хакери часто спекулюють на патріотичних темах і виплатах від держави.
У службі закликають громадян: не відкривати листи від невідомих адресатів, не переходити за посиланнями з таких листів та не вводити на сторінках із посиланнями своїх персональних даних, а також увімкнути двофакторну авторизацію в соцмережах і всіх сервісах, які підтримують таку послугу.
Зловмисники також можуть здійснювати розсилання з метою шпигувати за людиною та її контактами. Крім цього, зростає кількість фішингових розсилань під виглядом інформації про державну допомогу для внутрішньо переміщених осіб, а також українців, які тимчасово виїхали за кордон. Зловмисники, які здійснюють такі розсилання, пильно слідкують за українськими новинами і швидко реагують на звістки про будь-яку допомогу.
У Держспецзв'язку наголошують, що не потрібно переходити за посиланнями в таких повідомленнях та не залишати номери банківських карток, телефонів тощо.
Отримати фінансову допомогу від держави можна тільки в "Дії". Дізнатись інформацію про виплати в інших країнах можна лише в офіційних установах цих країн.
Як повідомляв Укрінформ, урядова команда CERT-UA виявила у Фейсбуці шахрайську сторінку, на якій пропонують "отримати грошову допомогу від країн ЄС" і таким чином намагаються викрасти дані платіжних карток.