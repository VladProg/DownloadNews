На науковому каналі Ourspace, пов’язаному з Китайським національним космічним управлінням (CNSA), з’явилася нова світлина загадкового об’єкта, який нещодавно був виявлений на Місяці.

Як передає Укрінформ, про це повідомляє Space.
На початку грудня китайський місяцехід Yutu 2 зробив на поверхні Місяця світлину невідомого об’єкта, схожого на "халабуду".

Саме зображення викликало інтерес у всьому світі. Багато хто навіть припускав — переважно з гумором, — що це могли бути інопланетяни або відомі пам’ятки.

Після того, як космічний апарат через два тижні, подолавши 100 метрів, наблизився до самого об’єкту, він зробив нову світлину. Згідно з цією оприлюдненою фотографією загадковим об’єктом виявився камінь у формі кроля.
Як повідомляв Укрінформ, китайський місяцехід Yutu2 та автоматична станція “Чанье-4” подолали 1003 метри зворотним боком Місяця.