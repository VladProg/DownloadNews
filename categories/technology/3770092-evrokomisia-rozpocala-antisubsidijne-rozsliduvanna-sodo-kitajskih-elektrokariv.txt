Європейська комісія проводить розслідування стосовно ймовірних незаконних субсидій китайським виробникам електромобілів з боку уряду КНР, що має на меті захистити європейських виробників електрокарів від потоку дешевих китайських авто.

Про початок розслідування повідомляється на офіційному сайті Євросоюзу, передає Укрінформ.
У ході розслідування, яке триватиме близько року, планується визначити, чи ланцюжки доданої вартості електромобілів у Китаї отримують вигоду від незаконного субсидування та чи це субсидування завдає або загрожує завдати економічної шкоди європейським виробникам електрокарів.
Якщо і те й інше підтвердиться, Єврокомісія може запровадити підвищені мита на імпортовані з Китаю електромобілі, аби захистити європейських виробників від недобросовісних конкурентів.
Європейська сторона наголосила, що розслідування, яке президент Єврокомісії Урсула фон дер Ляєн анонсувала ще 13 вересня, проводитиметься за суворими правовими процедурами відповідно до правил ЄС і СОТ, що дозволить усім зацікавленим сторонам, у тому числі уряду Китаю та китайським автовиробникам, надати свої коментарі, докази та аргументи.
У повідомленні наводяться слова президента ЄК про те, що сектор електромобілів має величезний потенціал для майбутньої конкурентоспроможності Європи та лідерства в зеленій промисловості, тож виробники автомобілів у ЄС та суміжні сектори вже інвестують і впроваджують інновації, щоб повністю розвинути цей потенціал.
«Усюди, де ми знайдемо докази того, що їхнім (європейських виробників – ред.) зусиллям перешкоджають викривлення ринку та недобросовісна конкуренція, ми діятимемо рішуче. І ми зробимо це, повністю поважаючи наші міжнародні зобов’язання, тому що Європа грає за правилами в межах своїх кордонів і в усьому світі», – цитує слова фон дер Ляєн сайт Євросоюзу.
Китай, своєю чергою, висловив невдоволення початком розслідування і заявив про відсутність підстав для його проведення.
У заяві Міністерства торгівлі КНР з цього приводу йдеться, що рішення Єврокомісії «ґрунтується лише на суб’єктивних припущеннях стосовно так званих субсидій і загрози збитків, не містить достатніх доказів та суперечить правилам СОТ».
Китайська сторона стверджує, що Єврокомісія надала дуже мало часу для попередніх консультацій стосовно розслідування і не представила «переконливих консультаційних матеріалів», що завдало шкоди правам та інтересам Китаю.
У Мінторгівлі КНР закликали європейську сторону «зважено використовувати заходи торговельного захисту, виходячи з загальної підтримки стабільності глобальних промислових ланцюжків та всебічного стратегічного партнерства між Китаєм і ЄС», а також пообіцяли «приділяти пильну увагу процедурам подальшого розслідування в Європі та твердо захищати законні права й інтереси китайських компаній».
Як повідомляв Укрінформ, Єврокомісія оголосила про початок перехідного періоду в застосуванні Механізму уточнення граничних показників вуглецю (CBAM), який запроваджує «вуглецевий» податок на товари, що надходять до ЄС із третіх країн.