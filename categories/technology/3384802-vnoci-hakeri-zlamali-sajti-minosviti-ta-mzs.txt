У ніч з 13 на 14 січня хакери масово атакували українські урядові сайти.

Зокрема, йдеться про сайти Міносвіти, МЗС, Мінспорту, Міненерго, Мінагрополітики, Мінветеранів, Міндовкілля, ДСНС та Держказначейства, передає Укрінформ.
"У зв’язку з глобальною атакою у ніч з 13 на 14 січня 2022 року офіційний сайт Міністерства освіти і науки тимчасово не працює", - йдеться у дописі МОН у Фейсбуці.
Зазначається, що наразі тривають роботи з усунення несправності, а також працює кіберполіція. На цей час відомство закликає користуватися іншими офіційними вебресурсами МОН: Facebook, Telegram, Twitter, YouTube, Instagram, TikTok.
Достовірна інформація про роботу команди МОН публікується в Tелеграм-каналі міністра освіти і науки Сергія Шкарлета.
Речник МЗС Олег Ніколенко повідомив у Твіттері, що внаслідок масованої хакерської атаки вебсайти МЗС та низки інших державних органів тимчасово не працюють.
Ніколенко зазначив, що спеціалісти вже займаються відновленням роботи ІТ-систем, і перепросив за можливі незручності.
Як додає Суспільне, хакери атакували також портал "Дія", який станом на 8 ранку не працював.