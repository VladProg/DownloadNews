Мобільний застосунок соцмережі Facebook для операційної системи iOS тепер доступний українською мовою.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Застосунок Facebook тепер доступний українською мовою для iOS. Проте це ще не все, незабаром буде доступна українська версія застосунку Messenger для iOS", - написав міністр.
Він зазначив, що якщо робочою мовою смартфона є українська, то застосунок Facebook також автоматично перейде на неї через деякий час.
Крім того, невдовзі функція Reels, яка дозволяє користувачам соцмережі Instagram записувати відео довжиною в 15 секунд і додавати до них музику та візуальні ефекти, буде доступна в Україні.
"Я дякую Meta за потужну підтримку всіх наших ініціатив та українізації. Ми продовжуємо працювати над тим, щоб якомога більше застосунків мали в налаштуваннях українську мову та повноцінно працювали на території нашої країни", - додав Федоров.
Як повідомлялося, у травні віцепрем'єр-міністр – міністр цифрової трансформації Михайло Федоров обговорив із президентом з глобальних питань компанії Meta, яка володіє Facebook та Instagram, Ніком Клеггом відкриття офісу в Україні.