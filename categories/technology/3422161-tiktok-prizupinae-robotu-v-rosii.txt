Соціальна мережа TikTok вирішила тимчасово призупинити роботу в Росії.

Як передає Укрінформ, про це віцепрем'єр-міністр - міністр цифрової трансформації Михайло Федоров повідомив у Телеграмі.
"TikTok тимчасово зупиняє роботу в Росії через закон про фейкові новини. Ще одна світова організація не розуміє, як тепер публікувати очевидну правду, яку в Росії законом назвали "фейком", - написав Федоров.
Як повідомлялося, російське наглядове відомство Роскомнагляд заблокувало у Росії соціальні мережі Twitter та Facebook.
Президент Росії Володимир Путін 4 березня підписав закон, який передбачає кримінальну відповідальність за «фейки» щодо дій російських військовослужбовців.
24 лютого президент РФ Володимир Путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст і селищ із використанням артилерії, реактивних систем залпового вогню та балістичних ракет.