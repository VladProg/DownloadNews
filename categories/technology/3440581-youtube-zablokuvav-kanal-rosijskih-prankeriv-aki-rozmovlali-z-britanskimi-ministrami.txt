Відеохостинг YouTube заблокував канал російських пранкерів Олексія Столярова ("Лексуса") та Володимира Кузнєцова ("Вована"), які говорили з британськими міністрами, прикидаючись прем'єром України Денисом Шмигалем.

Як передає Укрінформ, про це повідомляє "Новая газета".
Адміністрація сервісу у повідомленні фігурантам зазначила, що їхній канал порушив правила спільноти і тому заблокований.
Раніше Міністерство оборони Великої Британії надіслало листа відеохостингу YouTube з проханням видалити відеоролик російських пранкерів, які зателефонували міністру оборони Бену Воллесу і виклали ролик у загальний доступ.
Нагадаємо, минулого тижня невідомі зателефонували трьом британським міністрам від імені Дениса Шмигаля. Міністр оборони Бен Воллес першим повідомив про інцидент, відзначивши, що здогадався про обман і припинив розмову після питань, що насторожували. Воллес одночасно заявив, що вважає відповідальною рф. Згодом стало відомо, що такі ж дзвінки були зроблені міністрам внутрішніх справ Пріті Пател та культури Надін Дорріс.
В уряді Британії почали розслідування, щоб визначити, чому пранкерів не викрили ще на етапі домовленостей про дзвінки.
Як повідомлялося, президент рф володимир путін 24 лютого оголосив про повномасштабне вторгнення в Україну. В Україні введено воєнний стан та оголошено загальну мобілізацію. Країна дає відсіч загарбникам.
Після початку війни росія була піддана масштабним та всебічним санкціям з боку світової спільноти.