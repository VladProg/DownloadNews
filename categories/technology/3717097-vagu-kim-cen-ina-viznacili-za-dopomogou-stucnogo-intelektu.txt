У Південній Кореї використали програмне забезпечення на основі штучного інтелекту, щоби визначити вагу північнокорейського лідера Кім Чен Ина.

Про це повідомляє Sky News, передає Укрінформ.
«Він (Кім Чен – ред.) мав утомлений вигляд, явні темні кола навколо очей під час свого публічного виступу 16 травня, і згідно з аналізом штучного інтелекту, він важив понад 140 кг», — сказав член парламентського Комітету з питань розвідки Ю Сан Бом журналістам після брифінгу Національної служби розвідки.
Депутат додав, що за даними розвідки, лідер Північної Кореї, ймовірно, має серйозний розлад сну. Розвідники у своїх висновках посилаються на те, Північна Корея інтенсивно збирала медичну інформацію про лікування безсоння для своїх найвищих керівників.
За словами Юна, розвідувальне агентство Південної Кореї відслідковує ймовірність того, що Кім має підвищену залежність від алкоголю та нікотину, що спричиняє безсоння.
Як повідомляв Укрінформ, лідер Північної Кореї Кім Чен Ин у привітанні Володимиру Путіну 9 травня написав, що росія «веде священну боротьбу проти свавілля імперіалістів», і побажав «знищити всі загрози з боку ворожих сил».