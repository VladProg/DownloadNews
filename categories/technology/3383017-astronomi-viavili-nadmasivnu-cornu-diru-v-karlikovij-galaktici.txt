Група астрономів із Дартмутсього коледжу (США) виявила надмасивну чорну діру в карликовій галактиці Mrk 462.

Як передає Укрінформ, про це повідомляє пресслужба NASA.
Використовуючи космічну рентгенівську обсерваторію «Чандра», дослідники встановили, що ця чорна діра має масу у близько 200 тисяч разів більшу за масу Сонця.

Mrk 462 містить лише кілька сотень мільйонів зірок, що робить її карликовою галактикою, у нашій галактиці Чумацький Шлях знаходяться кілька сотень мільярдів зірок.
«Ця чорна діра в Mrk 462 є однією з найменших з надмасивних чорних дір. Знайти подібні чорні діри дуже важко», - зазначив один із авторів дослідження, астроном Джек Паркер.
У великих галактиках астрономи часто знаходять чорні діри, шукаючи швидкі рухи зірок у центрах цих галактик. Однак карликові галактики занадто малі й тьмяні, щоб більшість сучасних приладів, якими користуються астрономи, могла виявити рухи зірок.
Як повідомляв Укрінформ, міжнародна група вчених зробила нові фотографії масивної чорної діри, яка знаходиться у велетенській еліптичній галактиці Мессьє 87.
Фото: www.nasa.gov