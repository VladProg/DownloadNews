Продажі Apple продовжують падати незважаючи на високий попит на iPhone і послуги, зокрема Apple TV+.

Про це повідомляє BBC, передає Укрінформ.
В Apple заявили, що доходи компанії за три місяці впали на 1%, до 89,5 млрд доларів, порівняно з тим же періодом минулого року.
Також зафіксовано падіння продажів комп’ютерів Mac і iPad після сплеску інтересу до них після запровадження карантину у зв’язку з пандемією коронавірусу.
Зазначається, що падіння продажів Apple фіксується вже четвертий квартал поспіль.
В оновленому звіті для інвесторів компанія повідомила, що її прибуток сягнув 23 мільярдів доларів, чому сприяв новий рекорд продажів iPhone за квартал.
За рахунок таких сервісів, як iCloud і Apple Music, компанія отримала 22,3 мільярда доларів, що на 16% більше, ніж роком раніше.
Водночас у Apple висловили занепокоєння щодо потенційних проблем із ланцюгами поставок для виробництва iPhone 15 Pro та Pro Max.
Глава Apple Тім Кук заявив, що компанія «наполегливо працює над збільшенням виробництва».
«Ми віримо, що цього кварталу ми досягнемо балансу між попитом та пропозицією», — сказав він.
Як повідомляв Укрінформ, компанія Apple провела презентацію своїх нових продуктів: iMac та MacBook Pro з чипами M3, M3 Pro та M3 Max.
Фото: ЕРА