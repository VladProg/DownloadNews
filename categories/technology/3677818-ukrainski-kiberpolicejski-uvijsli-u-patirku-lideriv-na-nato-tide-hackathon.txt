Команда Департаменту кіберполіції Національної поліції України увійшла у п’ятірку лідерів на NATO TIDE Hackathon 2023 - журі відзначило рішення щодо розробки концепції візуальної навігації малого безпілотного літального апарата як одне із кращих.


Як передає Укрінформ, про це повідомляє Національна поліція України.
“Щорічні змагання з програмування відбулися у Варшаві під егідою Північноатлантичного альянсу. Цього року участь у хакатоні взяли 32 команди – представники державних органів та приватного сектору країн-членів НАТО і України”, – ідеться у повідомленні.
Серед запропонованих для вирішення тем кіберполіцейські обрали “Створення концепту та інструменту для вивчення дезінформації” та “Розробка концепції візуальної навігації малого безпілотного літального апарата”.
За результатами розв’язання завдань правоохоронці розробили два концептуальних описи рішень та один робочий прототип програмного забезпечення. Досягнення команди кіберполіції були представлені журі та увійшли в п’ятірку кращих рішень за напрямом розробки концепції візуальної навігації малого безпілотного літального апарата.
Під час участі у заході кіберполіцейські удосконалили знання та навички, отриманий досвід буде корисним для побудови нових програмних рішень, зокрема для протидії дезінформації та розслідування кіберзлочинів.
Як повідомлялося, NATO TIDE Hackathon 2023 – щорічне змагання, яке проводить Командування НАТО з трансформації для пошуку інноваційних рішень та розв’язання проблем взаємосумісності Альянсу. Він є частиною циклу подій, мета яких – покращити взаємосумісність НАТО та союзників через пошук інноваційних рішень та підходів.