Великі міжнародні авіакомпанії планують скасувати рейси до США через невизначеність щодо потенційних перешкод та впливу 5G на роботу авіаційного обладнання.

Як передає Укрінформ, про це повідомляє CNN.
Про зміни у розкладі рейсів оголосили авіалінії Emirates, Air India, All Nippon Airways, Japan Airlines, Lufthansa та British Airways.
Компанія Emirates заявила, що припиняє польоти до дев'яти американських аеропортів: Бостон, аеропорт О’Хара у Чикаго, аеропорт Форт-Уерт у Далласі, міжконтинентальний аеропорт імені Джорджа Буша у Г’юстоні, Маямі, Ньюарк, Орландо, Сан-Франциско та Сіетл.
"Ми тісно співпрацюємо з виробниками літаків та відповідними органами влади, щоб зменшити занепокоєння, ми сподіваємося відновити наші послуги у США якомога швидше", - йдеться у заяві Emirates.
Air India заявила, що призупиняє рейси між Делі та Сан-Франциско, Чикаго та аеропортом Кеннеді.
Водночас Lufthansa скасувала рейс між Франкфуртом та Майамі - там заявили, що замінять літаки Boeing 747−8 на 747−400 на рейсах із Франкфурта до Лос-Анджелеса, Чикаго та Сан-Франциско.
Як повідомлялося, спочатку запуск мереж 5G в США був запланований на 5 грудня, але авіабудівні гіганти Airbus та Boeing висловили стурбованість через можливі перешкоди для роботи літаків.
Федеральне управління цивільної авіації раніше оголосило нове правило, що забороняє пілотам використовувати автопосадку та ще низку систем польоту на малих висотах, де бездротові сигнали 5G можуть заважати роботі бортових приладів, що вимірюють відстань літака до землі.