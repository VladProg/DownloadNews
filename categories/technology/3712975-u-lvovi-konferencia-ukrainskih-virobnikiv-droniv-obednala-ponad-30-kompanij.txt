У Львові відбулася масштабна зустріч виробників FPV-безпілотників із представниками льотних шкіл, місцевої влади та військовими.

На конференції «Люті пташки» представили свої вироби понад 30 українських розробників, повідомляє кореспондент Укрінформу.
«На конференцію зареєструвалися понад 30 виробників. Серед учасників, а їх близько 250, також є винахідники, які ще не набралися сміливості представляти свої вироби, але тут здобувають досвід, обмінюються лайфхаками з іншими інженерами. І галузь розвивається. Ще, звісно, рано говорити, що в Україні існує галузь безпілотної авіації, але вона розвивається дуже стрімко. Якщо до повномасштабного вторгнення у нас було до 10 виробників, то зараз понад 200, яких ми змогли обрати в рамках кампанії «Люті пташки». І багато з них вже вийшли на серійне виробництво і можуть зібрати понад 100 дронів на місяць», - сказала співзасновниця Благодійного Фонду Dignitas, ініціаторка заходу Любов Шипович.






На Львівщині відбувся демонстраційний день виробників дронів / Фото: Анастасія Смольєнко, Укрінформ













































Львівщина вперше за свою історію та другою після столиці прийняла демонстраційний день українських виробників FPV-дронів – безпілотників з функцією передачі відео в реальному часі, які керуються спеціальною гарнітурою. На сцені проходили презентації розробників, а на стендах можна було зблизька роздивитися українські безпілотники. Також на заході відбувалися демонстраційні польоти.
Організатори заходу зазначили, що потреба в безпілотниках на фронті - понад 200 тисяч, але ця цифра не є сталою, оскільки під час штурму безпілотників потрібно в рази більше.
Українська військова, керівниця проєкту Victory Drones Марія Берлінська розповіла, що один дрон часто рятує цілу роту. "Чим більше дронів, тим більше живих людей», - наголосила вона.
Організували подію за ініціативи Dignitas Fund і Victory Drones у партнерстві зі Львівською обласною військовою адміністрацією.


Захід є частиною масштабного всеукраїнського збору на ударні коптери «Люті пташки». З 10 березня в межах ініціативи зібрали вже майже 30 мільйонів гривень, які необхідні для того, щоб закупити 1000 FPV-дронів українського виробництва та вибудувати безперебійну систему виготовлення таких дронів у нашій державі.
Як повідомляв Укрінформ, в Україні розпочали серійне виробництво власних безпілотників E-300 Enterprise та D-80 Discovery. Компанія AeroDrone після успішної сертифікації уклала контракт з Міністерством оборони щодо забезпечення цими БПЛА Збройних сил України.