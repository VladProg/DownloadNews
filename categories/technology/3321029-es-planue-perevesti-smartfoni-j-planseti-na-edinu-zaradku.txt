Єврокомісія оголосила сьогодні про намір перевести всі зарядні пристрої для найбільш поширених побутових електронних приладів, включаючи мобільні телефони, планшети, навушники і т.і, - на єдиний порт USB-C.

Про це у четвер під час пресконференції у Брюсселі розповів Єврокомісар з питань внутрішньої торгівлі та послуг Тьєррі Бретон (Thierry Breton), повідомляє кореспондент Укрінформу.
«Єврокомісія займається цією темою вже понад 10 років, і весь цей час ми виступаємо за запровадження одного зарядного пристрою… З 2009 року Єврокомісія змогла добитися переходу від 30 різних моделей зарядних пристроїв до усього трьох, що вже є великим прогресом. Зараз ми вирішили рухатися далі, та вийшли із законодавчими пропозиціями, які містять три мети – надати більше свободи у використання пристроїв, зробити їх менш коштовними, і водночас – наскільки це можливо, скоротити кількість електронних відходів», - сказав Єврокомісар.
«Ми пропонуємо, щоб кожен електронний пристрій був пристосований до найбільш поширеної технології, що означає використання портів типу USB-C. Ця проблема буде вирішена не лише для мобільних телефонів, але для всіх інших приладів, що використовуються у цифровому суспільстві, до якого ми всі належимо. Йдеться про планшети, портативні камери, ігрові консолі, гучномовці, навушники – всі ті речі, що ми використовуємо на повсякденній основі», - додав Тьєррі Бретон.
Як зазначається у повідомленні Єврокомісії з цього приводу, водночас пропонується відокремити продаж зарядних пристроїв від продажу самих електронних приладів, для яких вони використовуватимуться, що сприятиме уніфікації таких пристроїв, захисту інтересів споживачів, скороченню електронних відходів та досягнення цілей одночасно «зеленої» та цифрової трансформації.
За оцінкою Єврокомісії, «відділення» продажу зарядних пристроїв від продажу приладів дозволить зменшити кількість «зарядок», в тому числі тих, що купляються разом із новим приладом та ніколи не використовуються. Лише такий захід дозволить упередити засмічення довкілля тисячами тон непотрібних зарядних пристроїв та дозволить європейським споживачам сукупно заощаджувати до €250 мільйонів щороку.
Представлені сьогодні пропозиції, так звана оновлена Директива з радіообладнання, за стандартною процедурою має бути ухвалена у Європарламенті та у Раді ЄС. Після позитивного рішення законодавців споживачі та виробники матимуть 24 місяці перехідного періоду для адаптації до нових правил.
За європейською статистикою, лише у 2020 році в ЄС були продані близько 420 мільйонів мобільних телефонів та портативних пристроїв. В середньому, кожен європеєць має по три зарядні пристрої, з яких регулярно використовує лише два. При цьому споживачі витрачають щороку близько €2,4 мільярда на придбання автономних зарядних пристроїв, які не входять до комплектів продажу електронних приладів. Зарядні пристрої, що виходять з ладу та не використовуються, спричиняють за річний період появу близько 11 000 тонн електронного сміття.
Як вже повідомлялося, ЄС має розвинуте законодавство у сфері охорони довкілля, яке передбачає, зокрема, зменшення забруднення навколишнього середовища пластиковими виробами та промисловими відходами, та зменшення шкідливих викидів СО2 під час їх виробництва та утилізації.