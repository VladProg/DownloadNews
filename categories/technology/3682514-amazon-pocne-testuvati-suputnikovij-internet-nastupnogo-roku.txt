Компанія Amazon Inc. планує у 2024 році запустити свої перші інтернет-супутники Project Kuiper і розпочати бета-тестування надання послуги супутникового інтернету.

Про це повідомляє Bloomberg, передає Укрінформ.
Старший віцепрезидент компанії Дейв Лімп заявив, що перші два тестові супутники Kuiper були відправлені на мис Канаверал у Флориді для підготовки до можливого запуску у травні.
Він також продемонстрував різні прототипи користувацьких терміналів, які майбутні клієнти використовуватимуть для підключення до супутника.
Найменша модель Amazon пропонує швидкість до 100 мегабіт на секунду. Більша, 11-дюймова квадратна антена здатна передавати 400 мегабіт на секунду, а модель 19 на 30 дюймів може обробляти 1 гігабіт на секунду.
Компанія не розголошує ціни на пристрої, але планує виробляти 11-дюймову квадратну версію менше ніж за 400 доларів за одиницю.
Як повідомляв Укрінформ, 11 лютого компанія Amazon отримала від влади США офіційний дозвіл на запуск тисяч супутників й створення власної мережі супутникового інтернету Kuiper.
Фото: dpa