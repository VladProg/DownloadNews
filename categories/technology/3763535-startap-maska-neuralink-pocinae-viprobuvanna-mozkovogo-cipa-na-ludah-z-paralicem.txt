Стартап Ілона Маска Neuralink, який розробляє мозкові чипи, 19 вересня заявив, що починає випробування на людях мозкового імплантату для пацієнтів з паралічем.

Про це повідомляє Reuters, передає Укрінформ.
Компанія отримала схвалення незалежної комісії на початок першого випробування мозкового імплантату на людях для пацієнтів з паралічем.
У ході дослідження планують перевірити безпеку й ефективність бездротового імплантованого інтерфейсу "мозок - комп’ютер" Neuralink, щоб дати можливість людям з паралічем керувати зовнішніми електронними пристроями за допомогою думки.
У Neuralink уточнили, що участь у випробуваннях візьмуть пацієнти з паралічем через травму шийного відділу спинного мозку або бічний аміотрофічний склероз.
1 грудня 2022 року Ілон Маск анонсував випробування через приблизно пів року чипа на людині. Двома роками раніше компанія Маска імплантувала свою технологію у голову свині, а через трохи більше ніж 19 місяців після цього - мавпі.