Заступник міністра закордонних справ України (CDTO) Дмитро Сенік підписав меморандум про взаєморозуміння між Радою експортерів та інвесторів при МЗС України та йорданською ІТ-асоціацією «Int@j».

Як передає Укрінформ, про це йдеться у повідомленні МЗС.
25 жовтня під час візиту до Йорданії заступник міністра провів зустріч із керівництвом йорданської ІТ-асоціації «Int@j».
Сенік презентував досягнення України у сфері цифровізації, а також розповів про спеціальний правовий режим для IT-індустрії ДіЯ Сіті, в рамках якого IT-компанії в Україні отримають спеціальну модель оподаткування, гнучкі умови працевлаштування та окремий порядок взаємодії з державними контролюючими органами.
Сторони обмінялися досвідом у сфері запровадження інформаційних технологій і цифровізації державних послуг та обговорили перспективи розвитку співпраці на ІТ-напрямку.
З метою налагодження співпраці між українськими та йорданськими ІТ-компаніями сторони підписали меморандум про взаєморозуміння між Радою експортерів та інвесторів при МЗС України та йорданською ІТ-асоціацією «Int@j».
Як перший крок з втілення положень меморандуму Сенік запропонував організувати у 2022 році бізнес-форум за участі українських та йорданських ІТ-компаній з метою всебічного ознайомлення із можливостями і пропозиціями українського ринку інформаційних технологій та встановлення прямих контактів бізнесу.
Заступник міністра також передав виконавчому директору йорданської ІТ-асоціації «Int@j» пропозиції про співпрацю від українських ІТ компаній.
Як повідомляв Укрінформ, Йорданія має всі шанси стати своєрідним хабом для забезпечення продовольчих потреб жителів країн Близького Сходу й Північної Африки.
Фото: МЗС