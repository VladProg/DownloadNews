Фахівці з Master of Code Global додали нову функцію у сервіс UA Anti Spam Bot - автоматичне видалення лайливих коментарів у Tелеграмі.

Про це повідомляє Vector.media, передає Укрінформ.
Бот блокуватиме непристойні, вульгарні, лайливі та антисемітські висловлювання.
Команда зробила один виняток — для фрази «Рускій воєнний корабль, іді нах*й».
«Наша місія — не табуювати лайку, а створити умови для конструктивного та нетоксичного спілкування, без образи гідності, у коментарях Tелеграм-каналів і груп. Адміністратори спільнот зможуть активувати функцію за бажанням, якщо вважатимуть це за потрібне. Наприклад, для зменшення потоку лайки або усунення надмірної грубості», — зазначив автор ідеї та розробник UA Anti Spam Bot Дмитро Вакуленко.
Як повідомлялось, UA Anti Spam Bot був створений у перші дні повномасштабного вторгнення для боротьби із засиллям коментарів у Телеграмі, в яких була вказана стратегічна інформація про перебіг війни в Україні. Пізніше функції бота було розширено, і його також навчили видаляти різний неприйнятний контент: шахрайські повідомлення, посилання на фішингові сайти, контент 18+ тощо.