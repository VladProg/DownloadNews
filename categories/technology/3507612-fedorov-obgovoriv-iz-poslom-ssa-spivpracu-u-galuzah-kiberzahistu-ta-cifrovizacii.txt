Віцепрем'єр-міністр - міністр цифрової трансформації Михайло Федоров обговорив із послом США Бріджит Брінк співпрацю в галузях кіберзахисту та цифровізації України.

Про це Федоров повідомив у Телеграмі, передає Укрінформ.
«Сьогодні познайомився з новим послом США в Україні Бріджит Брінк. Домовилися про подальшу співпрацю в галузях кіберзахисту та цифровізації України», - зазначив Федоров.

Він зауважив, що Брінк уже ознайомилася з цифровими проєктами в Україні та дуже високо оцінює «Дію». "Посол навіть говорить, що американським колегам є чого в нас повчитися", - зауважив урядовець.

Федоров подякував стратегічним партнерам за підтримку в боротьбі на цифровому фронті.
Також віцепрем’єр-міністр Михайло Федоров та посол США Бріджит Брінк завітали до Держспецзв’язку. Гості ознайомилися з роботою Урядової команди реагування на комп’ютерні надзвичайні події CERT-UA та обговорили ключові питання співробітництва між нашими країнами у сфері цифровізації та захисту в кіберпросторі", - йдеться у повідомленні відомства.
Федоров підкреслив, що США були і є важливим партнером України, і завдяки підтримці USAID Україна реалізувала багато проєктів із цифровізації. Всі послуги, які держава запустила разом із ТАРАS, мають значний антикорупційний ефект, а проєкт "Кібербезпека критичної інфраструктури" допомагає не тільки захищатися, а й запроваджувати нові послуги кожного тижня.
Також USAID допомагає Мінцифрі та Держспецзв’язку під час повномасштабної війни. Не втратити зв’язок цивільним українцям допомагають термінали Starlink. Ці ж пристрої підтримують роботу об'єктів критичної інфраструктури. За сприяння USAID Україна отримала 5 тисяч станцій Starlink.
За словами голови Держспецзв’язку Юрія Щиголя, Україна та США – у топі країн, проти яких здійснюють кібератаки.
"Ми маємо спільних ворогів у кіберпросторі, і це об’єднує нас. Наші країни підтримують глибоку і плідну співпрацю у сфері кіберзахисту як на міждержавному, так і на корпоративному рівні", – зазначив Щиголь.
Він додав, що саме США були однією серед перших країн, що запропонувала і допомогу під час кібератаки 14 січня, яку у Держспецзв’язку вважають початком активної фази війни росії проти України у кіберпросторі. Зараз Україні в протистоянні агресору допомагають провідні американські ІТ-компанії.
Брінк, зі свого боку, підкреслила, що США продовжуватимуть підтримку й розвиток цифровізації та кіберзахисту України, а також важливу роботу із захисту України, її народу та демократичного майбутнього.
Як повідомляв Укрінформ, посол Сполучених Штатів Америки в Україні Бріджит Брінк 2 червня вручила вірчі грамоти Президентові України Володимиру Зеленському.