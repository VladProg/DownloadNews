9 жовтня в аеропорт «Бориспіль» прибула перша офіційна партія продукції компанії Apple - понад 8 тисяч смартфонів iPhone 13.

Про це у Фейсбуку повідомляє Держмитслужба, передає Укрінформ.

Загалом до України прибуло більш як 8 тисяч смартфонів лінійки iPhone 13 вартістю понад $7,5 млн. Державна митна служба України розпочала оформлення товару.


У відомстві нагадують, що 30 червня Apple відкрила офіційний офіс в Україні. У вересні відбулась зустріч Володимира Зеленського з генеральним директором компанії Тімом Куком під час якої Президент повідомив, що Україна зацікавлена у розширені присутності Apple на своїй території.


«Офіційний імпорт компанією Apple своєї продукції є ще одним кроком у боротьбі з контрафактом (підробками) та із незаконним ввезенням товарів», - наголошують у Держмитслужбі.

Як повідомлялося, лише за останні два тижні після презентації iPhone 13 Держмитслужба виявила спроб незаконного ввезення нового смартфону майже на 2,2 млн грн.
Фото: facebook.com/UkraineCustoms