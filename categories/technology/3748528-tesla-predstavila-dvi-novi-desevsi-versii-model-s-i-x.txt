Компанія Tesla представила у США дві дешевші версії свого седана Model S і позашляховика Model X, проте з меншим запасом ходу, таким чином продовжуючи зосереджуватися на зниженні витрат заради збільшенню продажів.

Як передає Укрінформ, про це повідомляє Reuters.
Нові Model S і X коштуватимуть 78 490 і 88 490 доларів США відповідно, що приблизно на 10% дешевше, ніж попередні бюджетні моделі. Вони будуть доступні для доставки починаючи з вересня-жовтня цього року.
Найнижча ціна на автомобілі стосується електрокарів з «перлинно-білим» екстер’єром і повністю чорним салоном, інші кольори коштуватимуть дорожче.
Зазначається, що новий седан Model S має запас ходу до 515 км, що менше, ніж у попередніх версіях із запасом ходу до 652 км.
Новий позашляховик Model X має запас ходу до 433 км, що менше, ніж у попередніх версіях із запасом ходу до 560 км.
Автовиробник з Остіна, штат Техас, знизив ціни в США, Китаї та на інших ринках з кінця минулого року та запропонував інші стимули для зменшення своїх запасів, намагаючись захиститися від конкуренції та економічної невизначеності.
Як повідомляв Укрінформ, англійський автовиробник Aston Martin презентував новий спорткар 2024 Aston Martin DB12 Volante.
Фото: Bloomberg