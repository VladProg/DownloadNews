Компанія Ілона Маска SpaceX у неділю успішно вивела в космос нові 53 супутники інтернет-зв’язку в межах масштабного проєкту Starlink.

Про це компанія повідомила на офіційній Твітер-сторінці, передає Укрінформ.
«Виведення 53 супутників Starlink підтверджено – це завершення шостої місії SpaceX впродовж місяця!»- йдеться у повідомленні.
Запуск ракети-носія відбувся в неділю, 24 липня. Старт пройшов з майданчика 39A Космічного центру NASA імені Кеннеді, штат Флорида, США.
Для того, щоби супутники інтернет-зв’язку почали відділятися від носія та виходити на орбіту на висоті близько 340 км, знадобилося трохи більш як 15 хвилин. При цьому, багаторазовий перший ступінь ракети Falcon 9 успішно приземлився на самохідну платформу в Атлантичному океані. SpaceX показала цей відеофрагмент в окремому повідомленні.


Falcon 9’s first stage has landed on the A Shortfall of Gravitas droneship pic.twitter.com/CEdw1kPSge
— SpaceX (@SpaceX) July 24, 2022

Зазначається, що останній запуск ракетоносія із супутниками Starlink зі східного узбережжя США відбувся минулої неділі, 17 липня, з космодрому на мисі Канаверал. Наразі компанія відправила в космос близько 2,9 тисячі супутників інтернет-зв'язку. У планах – вивести на орбіту 12 тисяч таких супутників, а після узгодження з міжнародним регулятором довести цю кількість до 30 тисяч апаратів зв’язку.