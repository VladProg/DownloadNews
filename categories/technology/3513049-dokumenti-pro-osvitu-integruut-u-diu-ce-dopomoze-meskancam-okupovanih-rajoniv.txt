Документи про освіту будуть інтегровані в застосунок "Дія", щоб люди з тимчасово захоплених територій могли користуватися цифровими копіями.

Як передає Укрінформ, про це віцепрем'єр - міністр з питань реінтеграції тимчасово окупованих територій Ірина Верещук повідомила в Телеграмі.
"Війна не стане на заваді вступній кампанії. В тому числі для наших людей під тимчасовою окупацією", - написала вона.
Це питання порушувалося на нараді з участю керівництва Міністерства освіти і науки, народних депутатів, представників державних органів та громадського сектора.
За словами Верещук, крім інтеграції документів про освіту в "Дію", домовилися про максимальне спрощення вступу для абітурієнтів з територій, що постраждали від війни, та забезпечення виплат учителям, які відмовилися співпрацювати з російськими загарбниками і продовжують викладати в українських закладах освіти.
"Освіта – це теж поле бою, де ми обов’язково маємо перемогти", – наголосила очільниця Мінреінтеграції.
Як повідомляв Укрінформ, за даними міністра освіти і науки України Сергія Шкарлета на тимчасово захоплених територіях знаходяться 1174 школи.