У новій версії месенджера Telegram стали доступні відеотрансляції на необмежену аудиторію в групах і каналах.

Як передає Укрінформ, про це йдеться в блозі Telegram.
Транслювати відео з камери або зображення з екрану на необмежену аудиторію можна як у групах, так і в каналах. Таким чином, у будь-якого користувача може бути власний телеканал з мільйонами глядачів.
На відміну від традиційного телеефіру глядачі можуть підняти руку і взяти участь у трансляції, якщо адміністратор надасть їм слово.
Крім того, зазначається, що пересилання повідомлень стало простішим і зручнішим.
Стежити за публікаціями також стало зручніше. Тепер можна подивитися всі нові повідомлення з каналів, на які користувач підписаний, не повертаючись до списку чатів.
Як повідомляв Укрінформ, месенджер WhatsApp надав можливість пересилати дані чатів між пристроями з операційною системою Android й iOS.