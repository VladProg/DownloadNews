Естонська компанія Milrem Robotics представила у Бельгії та Словенії два прототипи роботизованих бойових платформ.

Як передає Укрінформ, про це повідомляє національний телерадіомовник ERR.
У Бельгії для представників консорціуму семи держав, що беруть участь у проєкті Європейського оборонного фонду, було продемонстровано прототип платформи для бойової стрільби, спостереження та доставки боєприпасів піхотним підрозділам.

У свою чергу, у Словенії відбувся показ прототипу безпілотної бойової машини Type-X, яка розробляється спільно з норвезькою Kongsberg. «Це було перше публічне застосування такої машини з бойовою стрільбою разом із Kongsberg. Історичне в тому сенсі, що в Європі раніше ніхто не демонстрував таких можливостей», - сказав виконавчий директор Milrem Robotics Кулдар Вяерсі.
Професор інституту програмного забезпечення Талліннського університету Танель Таммет пояснив, що безпілотні наземні засоби поки що не застосовуються, на відміну від безпілотних літальних апаратів, у зв'язку з обмеженою видимістю та перешкодами для пересування та орієнтації, з якими стикаються такі роботи.
Для широкого впровадження наземних бойових безпілотників та роботів необхідно удосконалювати їхнє програмне забезпечення, щоб вони могли пересуватися та орієнтуватися без участі оператора, а також забезпечити надійний та потужний канал зв'язку. За оцінкою вченого, для досягнення такого рівня розвитку технології знадобляться роки. З іншого боку, компанії, які вже зараз займаються відповідними розробками, забезпечать собі у майбутньому велику перевагу.