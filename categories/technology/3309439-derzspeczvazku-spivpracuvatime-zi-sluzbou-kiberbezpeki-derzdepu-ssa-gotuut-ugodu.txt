Делегація Адміністрації Державної служби спеціального зв’язку та захисту інформації України і представники Агентства з кібербезпеки та безпеки інфраструктури Державного департаменту США домовилися про співпрацю.

Як передає Укрінформ, про це повідомляє Держспецзв’язку.
“Співпраця у сфері кібербезпеки та кіберзахисту з нашими американськими друзями, партнерами та колегами є важливою для забезпечення національної безпеки України, європейської та глобальної безпеки. Разом побудуємо ефективну та надійну систему стримування та протидії інформаційній та гібридній війні, яку вже восьмий рік Росія веде проти України”, – заявив голова Держспецзв’язку Юрій Щиголь.
За результатами зустрічі до кінця року досягнута домовленість укласти угоду, яка передбачатиме:

обмін досвідом та інформацією щодо протидії агресії Російської Федерації у кіберпросторі, а також розробки спільних протоколів дій;
побудову платформи взаємообміну інформацією про кіберінциденти в інтересах системи управління інцидентами та відновлення після них;
спільні дії щодо захисту об’єктів критичної інформаційної інфраструктури та надання партнерам відповідної інформації для покращення системи реагування на кіберінциденти;
обмін досвідом у рамках системи управління ризиками (Risk Management), що дозволить забезпечити національну стійкість України;
використання досвіду США з організації взаємодії у сфері кібербезпеки з приватним сектором;
реалізацію конкретних проєктів міжнародної технічної допомоги щодо побудови мережі галузевих і регіональних операційних центрів безпеки (Security Operation Centre) та команд реагування (CSIRT), які передбачені Стратегією кібербезпеки України;
формування за допомогою США кадрового потенціалу з кібербезпеки шляхом проведення навчальних курсів на базі CISA, тренінгів, спільних навчань.

Як повідомляв Укрінформ, Державна служба спеціального зв’язку та захисту інформації України і Держдепартамент США підписали угоду про встановлення лінії захищеного зв’язку.
Фото: Держспецзв'язку та захисту інформації України