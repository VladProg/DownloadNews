Міжнародна група астрономів виявила щонайменше 70 нових планет-сирот у нашій галактиці Чумацький Шлях, що є найбільшою кількістю з будь-коли виявлених.

Як передає Укрінформ, про це йдеться у пресрелізі Європейської південної обсерваторії (ESO).
Виявлена група планет знаходиться за близько 420 світлових років від Землі.
«Ми не знали, скільки їх очікувати, і раді, що знайшли так багато», - заявила астроном Нурія Мірет-Роїг, яка працює в лабораторії астрофізики Бордо (Франція) та Віденському університеті (Австрія).
Астрономи знайшли щонайменше 70 планет-сирот, чию масу можна порівняти з масою Юпітера, у регіоні зореутворення, розташованому в сузір’ях Скорпіона та Змієносця.
Зазначається, що для того, щоб виявити таку кількість планет-сирот, команда астрономів використала дані, які охоплюють близько 20 років з ряду телескопів на Землі та в космосі.
Планета-сирота (відома також під іншими назвами: планета-мандрівник, міжзоряна планета, вільна планета, квазіпланета, або самітня планета) — об'єкт, що має масу, яку можна порівняти з планетарною, і є по суті планетою, але не пов'язаний гравітаційно ні з якою зіркою, коричневим карликом, і навіть з іншою планетою (хоча така планета може мати супутники).
Як повідомляв Укрінформ, телескоп Hubble зробив світлину розсіяного зоряного скупчення NGC 1755, яке знаходиться у сузір’ї Золота Риба.
Фото: eso.org