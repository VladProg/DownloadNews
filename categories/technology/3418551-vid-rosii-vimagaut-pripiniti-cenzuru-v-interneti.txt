Зусилля Російської Федерації з обмеження доступу до контенту в інтернеті та поширення дезінформації мають припинитися.

Як повідомляє кореспондент Укрінформу, про це йдеться у спільній заяві Канади, Австрії, Данії, Естонії, Ірландії, Латвії, Литви, Польщі, Великої Британії та США, поширеній канадським МЗС.
“Ми закликаємо припинити вимкнення інтернету та блокування чи фільтрування послуг. Ми також закликаємо РФ утриматися від обмежень контенту в інтернеті, оскільки це порушує міжнародні закони про права людини”, - йдеться у заяві.
Підписанти наголосили, що “держави не можуть невиправдано обмежувати, модерувати чи маніпулювати онлайн контентом або втручатися у роботу мереж, аби завадити користувачам отримувати доступ до інформації”. “Ми закликаємо до припинення проведення та підтримки підтримуваних державою дезінформаційних кампаній. Ми закликаємо усіх активно діяти для вирішення цієї проблеми таким чином, що поважає права людини, демократію та верховенство права, - зазначається у документі.
Підписанти також висловили свою рішучу підтримку України. “Ми підтримуємо українців й підтверджуємо, що вони повинні мати змогу брати сутнісну участь у житті суспільства як онлайн, так і офлайн без репресивних практик”, - підсумовується у заяві.
24 лютого президент РФ Путін оголосив війну Україні та розпочав масштабне вторгнення. Російські війська вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців.
В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.
Україна офіційно направила позов проти Російської Федерації до Міжнародного суду ООН у Гаазі. Прокурор Міжнародного кримінального суду Карім Хан ініціював початок розслідування ситуації в Україні.
Фото: xn--h1akeme.ru-an.info