Команда американського космічного телескопа Hubble після масштабних збоїв відновила роботу всіх чотирьох приладів.

Як передає Укрінформ, про це повідомляється на сайті NASA.
Зазначається, що усі наукові прилади телескопа пройшли перевірку та включені до програм майбутніх досліджень.
Цьогоріч в роботі Hubble сталося два серйозних збої. Один стався влітку, а другий – наприкінці жовтня. Останній був масштабним і пов'язаний із множинними помилками синхронізації наукових приладів із внутрішніми системами обміну даними. Тому телескоп перейшов у безпечний режим.
Лише на початку листопада фахівці розпочали процес введення в дію наукових приладів, кожен з яких включався по черзі. Таким чином, спочатку була відновлена робота камери ACS (Advanced Camera for Surveys), потім 25 листопада запрацювала камера WFC 3. Обидві камери наразі ведуть наукові спостереження, під час яких помилок синхронізації більше не було.
28 листопада інженери відновили роботу спектрографа COS (Cosmic Origins Spectrograph). На ньому у середині грудня команда планує протестувати нове програмне забезпечення для Hubble, яке допоможе відновлювати втрачені повідомлення, якщо його інструменти знову втратять синхронізацію.
Інші інструменти отримають подібні оновлення в найближчі місяці.
Як відомо, Hubble працює на навколоземній орбіті вже понад 31 рік, що є рекордом серед космічних обсерваторій. Нещодавно NASA вирішило продовжити наукову програму до 2026 року.