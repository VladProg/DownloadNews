У новій «розумній» адміністративній столиці Єгипту, будівництво якої триває, використовуватимуть високі технології.

Про це повідомляє Укрінформ з посиланням на Reuters.
Нову столицю будують у пустелі за 45 км на схід від Каїра. У місті площею понад 700 кв. км зможе проживати 6,5 млн людей. Очікується, що воно відкриється для перших держслужбовців наприкінці цього року.
У новому місті жителі використовуватимуть смарткарти й додатки, щоб відчиняти двері та здійснювати платежі. Також вони користуватимуться інтернетом через загальнодоступний Wi-Fi, який поширюватимуть ліхтарні стовпи.
Для мешканців створять єдиний мобільний додаток, за допомогою якого вони зможуть оплачувати рахунки за комунальні послуги, повідомляти про скарги й проблеми в різні служби тощо.
На кожній вулиці за допомогою щонайменше 6 тисяч камер влада міста відстежуватиме скупчення людей і затори на дорогах, виявлятиме випадки крадіжок, спостерігатиме за підозрілими особами або об’єктами і запускатиме автоматичні сигнали тривоги під час надзвичайних ситуацій.
За словами посадових осіб, передові технологічні системи допоможуть скоротити кількість відходів шляхом виявлення несправностей. Також мешканцям дозволять стежити за власним споживанням.
"За допомогою свого мобільного додатку громадянин зможе керувати всіма своїми життєвими справами зі свого мобільного телефону", - сказав Мохамед Халіл, керівник відділу технологій Адміністративної столиці міського розвитку (ACUD), військової державної компанії, що будує місто.
Він додав, що контракти на технології і зв’язок для нової столиці становлять 640 млн доларів і можуть зрости до 900 млн доларів. Серед партнерів - такі компанії, як Huawei, Orange й Mastercard.
Як повідомлялося, уряд Єгипту заявив про плани побудувати нову адміністративну столицю країни у 2015 році. Перенесення столиці з Каїра пов'язане з перенаселенням двадцятимільйонного мегаполіса, кількість мешканців якого, як вважається, протягом 40 років зросте вдвічі.
До міста мають переміститися більшість урядових будівель, у тому числі 29 міністерств, уряд та парламент, посольства, а також готелі, торгові центри, парки й навіть 20 житлових районів.
Також у місті планується побудувати найбільший у світі парк. Крім цього, планується виділити близько 90 км² для «сонячних ферм» — електростанцій, які отримують енергію із сонячного випромінювання, і побудувати міжнародний аеропорт.
У місті також будується хмарочос Iconic Tower, який анонсують як найвищий у Єгипті та Африці.
Фото: Twitter(@SAgovnews)