Супутниковий інтернет-провайдер Starlink швидко повертає зв'язок на звільнених територіях.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Телеграмі.
"Starlink швидко повертає зв'язок на деокуповані території. Українці можуть одразу телефонувати рідним, поки оператори відновлюють чи будують пошкоджені окупантами оптичні мережі. Не потрібно чекати й витрачати час на погодження та дозволи", - зазначив Федоров.
Він навів приклад села Радинка Київської області, яке постраждало від дій російської армії.

"Загарбники діяли там за типовим сценарієм — вбивали, грабували, руйнували все на своєму шляху. Зокрема, вежі мобільного зв'язку. Зараз у Радинці працює Starlink, який забезпечує зв'язком весь населений пункт", - додав Федоров.
Як повідомляв Укрінформ, голова Державної служби спеціального зв’язку та захисту інформації України Юрій Щиголь поінформував, що інтернет від Starlink зʼявиться у поїздах до кінця 2022 року.