Компанія Meta розглядає можливість створення для користувачів у Європейському Союзі платних версій Facebook та Instagram, які не міститимуть реклами.

Як передає Укрінформ, про це повідомляє The New York Times з посиланням на власні джерела.
Передплатники не бачитимуть реклами в додатках, що може допомогти Meta уникнути звинувачень з боку регуляторів ЄС. У Євросоюзі вважається, що реклама, які ґрунтується на аналізі даних людей, порушує їхню конфіденційність.
Водночас Meta й далі пропонуватиме безкоштовні версії Facebook та Instagram з рекламою. Поки що невідомо, скільки коштуватимуть платні версії і коли компанія зможе їх запустити.
Нагадаємо: у липні суд Європейського Союзу фактично заборонив компанії Meta інтегрувати дані, зібрані про користувачів на її платформах, включаючи Facebook, Instagram і WhatsApp, а також на сторонніх сайтах і в додатках, якщо вона не отримає на це згоди користувачів.