Російська група хакерів Sandworm, пов’язана з розвідкою РФ, стояла за кібератакою, яка порушила роботу частини енергомережі України наприкінці 2022 року.

Про це йдеться у звіті американської фірми з кібербезпеки та дочірньої компанії Google – Mandiant, передає Укрінформ.
У жовтні минулого року потужна хвиля російських ракетних ударів по енергомережі України спричинила відключення електроенергії в багатьох частинах країни.
Хакерська група змогла спричинити відключення електроенергії в одній з неназваних областей України. Одночасно з ракетним ударом РФ по розподільчій станції хакери Sandworm активували автоматичні вимикачі на ній. Потім вони використали шкідливе програмне забезпечення, щоб стерти дані з деяких із пов’язаних комп’ютерних серверів, щоб знищити сліди злому.
«Ця атака представляє собою останню еволюцію можливостей Росії щодо кіберфізичних атак, яка стає все більш помітною після вторгнення Росії в Україну», — йдеться у звіті.
У звіті зазначається, що хакери використовують нові інструменти для атак не лише на Україну, а й на інші країни.
Як повідомляв Укрінформ, хакери, яких підозрюють у роботі на російську зовнішню розвідку, намагалися зламати комп’ютери десятків дипломатів, які працюють у посольствах в Україні, використовуючи фейкову рекламу BMW.