Марсохід Perseverance після порушення зв’язку між Червоною планетою та Землею надіслав перші знімки.

Про це повідомляє Укрінформ з посиланням на Space.com.
Як зазначається, протягом двотижневого періоду, коли Сонце знаходилося між Землею та Марсом, порушуючи зв’язок між планетами, NASA припинило надсилати команди марсоходу Perseverance та мінігелікоптеру Ingenuity. Однак обидва апарати обмінювалися базовими оновленнями стану системи приблизно раз на тиждень. Ці дані були передані на Землю після з'єднання.

Марсохід продовжив досліджувати кратер Єзеро, вивчати погоду та зробив кілька знімків.

Як повідомляв Укрінформ, марсохід Perseverance доставлений на Червону планету разом із гелікоптером Ingenuity у рамках дослідницької місії Національного управління з аеронавтики та дослідження космічного простору США (NASA) 18 лютого цього року, після майже 7 місяців польоту.
Perseverance має зібрати на Марсі зразки породи, які на Землю вивезе спеціальна спільна місія Європейської космічної агенції (ЄКА) та NASA. Її планують відправити до Марса не раніше 2026 року.
24 жовтня мінігелікоптер Ingenuity успішно здійснив свій чотирнадцятий політ, продемонструвавши здатність літати на Червоній планеті в літніх погодних умовах.
Фото: NASA/JPL-Caltech