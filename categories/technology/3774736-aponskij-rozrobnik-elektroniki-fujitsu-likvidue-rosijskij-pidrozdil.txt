Японський розробник електроніки та постачальник інфраструктурних рішень Fujitsu ліквідує російську юридичну особу.

Як передає Укрінформ, про це повідомляє РБК.
У серпні Fujitsu запустила процес ліквідації російського бізнесу, проте досі компанія не заявляла про повний вихід з російського ринку. Місцева юрособа ТОВ «Фуджитсу Технолоджі Солюшнз» буде ліквідована у серпні 2024 року. Fujitsu призупинила прямі поставки своєї продукції та послуг після початку повномасштабного російського вторгнення в Україну.
Російська юрособа Fujitsu була створена на початку 2000-х. На 99% вона належить нідерландській структурі Fujitsu Technology Solutions BV, 1% - у німецькій Fujitsu Technology Solutions GMBH. У Росії компанія продавала комплексні рішення в галузі інформаційних та комунікаційних технологій, а також ноутбуки, персональні комп'ютери та комплектуючі.
У 2022 році дохід "Фуджитсу Технолоджі Солюшнз" впав на 24% в порівнянні з показником 2021-го і становив 675 млн руб ($7 млн). Компанія отримала збиток у розмірі 119 млн руб. замість чистого прибутку 63 млн руб. рік до того. У 2022 році в компанії було на обліку 40 співробітників (2021-го було 65).
Як повідомлялося, після початку повномасштабної російської агресії проти України кілька сотень світових компаній і брендів почали процес виходу з російського ринку.
Фото: Company Website