Верховна Рада ухвалила за основу законопроєкт, який визначає на законодавчому рівні Державну службу спеціального зв'язку та захисту інформації органом, відповідальним за формування та реалізацію державної політики у сфері активної протидії агресії у кіберпросторі

За відповідний документ проголосували 275 народних депутатів, передає Укрінформ.

Законопроєктом вносяться зміни Закону України «Про Державну службу спеціального зв’язку та захисту інформації України», якими пропонується розширити повноваження відомства щодо формування та реалізації державної політики у сфері активної протидії агресії у кіберпросторі, а також передбачити завдання щодо забезпечення функціонування відповідної системи.
Актуальність прийняття такого законодавчого акту, як наголошується в пояснювальній записці, обумовлена тим, що разом з перевагами сучасного цифрового світу, які приходять з розвитком інформаційних технологій, виникають і нові загрози національній безпеці, особливо в умовах широкомасштабної збройної агресії російської федерації проти України.
На думку депутатів, визначення на законодавчому рівні Держспецзв’язку органом, який відповідатиме за формування та реалізацію державної політики у сфері активної протидії агресії у кіберпросторі, пов'язано з тим, що саме це відомство має достатній кадровий та технічний потенціал для виконання поставлених завдань.
Як повідомлялось, від початку повномасштабної війни проти України росія здійснила 796 кібератак проти нашої країни, що втричі більше, ніж за аналогічний період минулого року.