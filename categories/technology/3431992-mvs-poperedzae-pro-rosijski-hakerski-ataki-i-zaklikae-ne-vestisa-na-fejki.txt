Росіяни будуть намагатися здійснювати DDOS-атаки в Україні, у тому числі на телеканали і регіональні ЗМІ.


Як передає кореспондент Укрінформу, про це поінформував у ефірі українських телеканалів радник міністра внутрішніх справ України Вадим Денисенко.
«У нас була і є інформація про те, що сьогодні–завтра росіяни будуть пробувати робити DDOS-атаки. Наразі у нас є інформація, що (з боку рф – ред.) можуть бути масові атаки на пул телеканалів, на регіональні ЗМІ», - поінформував Денисенко.
Він запевнив громадян, що навіть якщо вони побачать у біжучих рядках на телеканалах, наприклад, інформацію щодо нібито капітуляції України, що це все - нісенітниця.
«Чекайте офіційну інформацію. Росіяни роблять, робили і будуть робити якійсь фейки. У принципі, вони дуже примітивні у своїх фейках, і у цьому є великий плюс для нас», - заявив Денисенко.
Як повідомлялося, президент рф володимир путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.