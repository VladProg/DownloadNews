Соціальна мережа Twitter розпочинає глобальне тестування нової кнопки негативної оцінки для твітів – «проти» (Downvote).

Про це повідомляється в акаунті Twitter Support, передає Укрінформ.
У липні соцмережа запустила тестування за участі обмеженої кількості користувачів на пристроях iOS нових функцій «за» (Upvote) та «проти» (Downvote), за допомогою яких користувачі могли висловлювати підтримку та незгоду з тим чи іншим твітом.

Фото: Twitter
«Ми багато чого дізналися про типи відповідей, які користувачі не вважають релевантними, і розширюємо цей тест - більшість з вас у браузері, а також у додатках для iOS та Android матимуть можливість використовувати кнопку негативної оцінки», - йдеться у твіті.
Зазначається, що голоси «Проти» залишаться прихованими, але допомагатимуть модераторам соцмережі розуміти, який контент користувачі не хочуть бачити.
Як повідомляв Укрінформ, соціальна мережа Twitter тестує нову функцію, яка дозволить користувачам публікувати на платформі довші повідомлення.
Перше фото: DPA