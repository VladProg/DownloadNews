У вівторок Ізраїль повідомив, що веде переговори з компанією SpaceX Ілона Маска про підключення інтернет-сервісів Starlink для посилення зв'язку у воєнний час напередодні очікуваної наземної операції у секторі Гази.

Про це повідмоляє Bloomberg, передає Укрінформ.
У своїй заяві Міністерство зв'язку Ізраїлю зазначило, що цей крок має забезпечити міста на лінії фронту безперервним інтернет-зв'язком. Представник міністерства додав, що Starlink слугуватиме резервним варіантом на випадок, якщо інші системи будуть виведені з ладу.
Ізраїльське міністерство заявило, що також розглядає можливість відключення Гази від інтернету і телефонного зв'язку.
У відомстві також підтвердили, що працюють над закриттям ізраїльських офісів катарської державної новинної мережі "Аль-Джазіра", "яка використовується для пропаганди ХАМАСу, підбурювання і завдання шкоди національній безпеці у воєнний час".
Як повідомляв Укрінформ, раніше Ізраїль відклав початок наземної операції проти ХАМАСу, яку планували на минулі вихідні у секторі Гази, через несприятливу погоду.