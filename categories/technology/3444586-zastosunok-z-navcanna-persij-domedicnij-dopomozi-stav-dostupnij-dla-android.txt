Мобільний застосунок TacticMedAid, який навчає надавати першу домедичну допомогу, відтепер доступний і для користувачів Android.

Як передає Укрінформ, про це Міністерство цифрової трансформації України повідомляє у Телеграмі.
Зазначається, що 75-90% військових та цивільних гинуть від поранень у разі відсутності домедичної допомоги.
"Щоб навчити українців оперативно надавати першу домедичну допомогу постраждалим під час війни, понад 20 волонтерів створили застосунок TacticMedAid. Скористатися простими інструкціями у смартфоні можна будь-де та будь-коли", - зазначають у Мінцифри.
Головною перевагою TacticMedAid є можливість користування ним без доступу до інтернету.
Завантажити застосунок на Android можна в Google Play.
Як повідомляв Укрінформ, TacticMedAid раніше став доступним користувачам iOS. У застосунку передбачені два напрямки інструктування: для військових та для цивільного населення. У блоці для військовослужбовців містяться алгоритми дій у разі отримання різних поширених видів травм та поранень в умовах бойових дій, у блоці для цивільних - детальна інформація про зупинку кровотечі.