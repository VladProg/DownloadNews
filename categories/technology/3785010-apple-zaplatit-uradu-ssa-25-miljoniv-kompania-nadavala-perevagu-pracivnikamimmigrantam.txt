Компанія Apple Inc заплатить $25 млн для врегулювання позовів Мін’юсту США про те, що незаконно надавала перевагу працівникам-іммігрантам, а не громадянам США та власникам грін-карт, у працевлаштуванні на певні посади.

Про це повідомляє в четвер Reuters із посиланням на Міністерство юстиції США, передає Укрінформ.
«Apple не працевлаштовувала громадян США або тих, хто має посвідку на проживання, на посади, що підпадали під федеральну програму, яка дозволяла роботодавцям подавати документи на грін-карти для іммігрантів», - зазначається в повідомленні.
При цьому вказується, що така політика є порушенням федерального закону, який забороняє дискримінацію за громадянством.
Подібна угода про врегулювання є найбільшою в історії Міністерства юстиції США, зауважує агентство. Вона вимагає від Apple, зокрема, виплатити $6,75 млн цивільних штрафів і $18,25 млн постраждалим працівникам.
Зі свого боку, Apple наголосила у заяві, що порушення стандартів Міністерства юстиції було ненавмисним.
Як повідомляв Укрінформ, компанія Apple останнім часом відчуває падіння продажів попри високий попит на iPhone, а також послуги, зокрема Apple TV+. Так, у компанії підтвердили, що доходи від продажів за останні три місяці впали на 1%, до $89,5 млрд.