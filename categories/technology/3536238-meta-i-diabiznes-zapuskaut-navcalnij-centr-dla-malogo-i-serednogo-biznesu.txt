Компанія Meta та проєкт "Дія.Бізнес" запускають навчальний центр для українського малого та середнього бізнесу.

Про це повідомив віцепрем'єр-міністр - міністр цифрової трансформації Михайло Федоров у Телеграмі, передає Укрінформ.
"Meta разом із Дія.Бізнес запускає навчальний центр для українського малого та середнього бізнесу. Підприємцям безоплатно доступні тренінги й курси від компанії на платформах Meta Blueprint і Meta Boost", - зазначив урядовець.
Федоров зауважив, що у центрі кожен зможе пройти навчання з маркетингу, SMM, створення контенту. Усі програми викладаються українською мовою.
За словами віцепрем'єр-міністра, у планах Meta — виділення 1,5 млн доларів на рекламні кампанії українського бізнесу.
"Це вагома підтримка для розвитку та просування продуктів і послуг наших підприємців", - зауважив очільник Мінцифри.
Він також поінформував, що за 4 місяці повномасштабної війни в Україні зареєструвалися майже 58 тисяч підприємств, з яких майже 50 тисяч — ФОПи.
Як повідомляв Укрінформ, у липні Мінцифри запустило безоплатне навчання для підприємців, які бажають вийти на міжнародні маркетплейси.