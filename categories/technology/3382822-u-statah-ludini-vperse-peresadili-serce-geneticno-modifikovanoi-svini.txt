Американські медики провели операцію пересадки серця генетично модифікованої свині чоловікові із загрозливим для життя серцевим захворюванням.

Про це повідомляє Укрінформ із посиланням на The New York Times.
Перша успішна операція пересадки серця від свині, що тривала вісім годин, була проведена в Медичному центрі Університету Меріленду (Балтімор) у п'ятницю. Зазначається, що в понеділок 57-річний пацієнт Девід Беннет почувався добре, і вже завтра його можна буде відключити від апарата серцево-легеневого шунтування, який підтримував життя до операції.
За словами його рідних та лікарів, чоловік вирішив піти на ризик, оскільки без нового серця він би помер.
Видання нагадує, що вчені активно працюють над виведенням свиней, органи яких не відторгатимуться людським організмом. Як очікується, такі операції відкриють нову еру в медицині, адже донорські органи перестануть бути дефіцитом.
Ксенотрансплантація - пересадка органів чи тканин від тварин до людини має тривалу історію. NYT наводить декілька таких прикладів. У 1960-х роках кільком хворим вживили нирки шимпанзе, найдовше реципієнт з ними прожив дев'ять місяців. У 1983 році серце бабуїна було пересаджено немовляті, яке померло через 20 днів.
Свині мають переваги перед приматами, оскільки їх легко вирощувати і вони досягають необхідних розмірів за шість місяців. Свинячі серцеві клапани регулярно пересаджують людям, а деякі пацієнти з діабетом отримали свинячі клітини підшлункової залози, зауважує видання. Свиняча шкіра також використовується як тимчасовий трансплантат для пацієнтів з опіками.
Дві новітні технології – редагування генома та клонування – дали змогу отримати генетично модифіковані органи свиней, які краще приживаються в організмі людини.
За інформацією видання, Беннету пересадили серце від свині, вирощеної компанією Revivicor зі штату Вірджинія, яка займається регенеративною медициною.