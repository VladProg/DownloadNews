Компанія SpaceX Ілона Маска вже вчетверте не змогла запустити ракету-носія Falcon 9 з італійським супутником Cosmo-SkyMed Second Generation FM2 (CSG-2).

Як передає Укрінформ, про це повідомляє компанія у Твіттері.
«Відмовляємося від сьогоднішнього запуску Cosmo-SkyMed через присутність корабля поблизу зони запуску ракети-носія», - заявили у SpaceX.
У компанії додали, що вже п’ята спроба запуску італійського супутника запланована на вівторок о 01.11 годині за київським часом.
За даними Space, четверта спроба у ніч на понеділок зірвалася після того, як у води поблизу зони запуску ракети-носія Falcon 9 на мисі Канаверал (Флорида, США) увійшов круїзний лайнер. Корабель не змогли вчасно вивести з цієї зони впродовж відкритого вікна для запуску ракети.
Програма Cosmo-SkyMed фінансується Італійським космічним агентством, Міністерством оборони та Міністерством освіти, університетів і наукових досліджень Італії. Система складається з двох супутників, які призначені для спостереження за Землею за допомогою радара з синтезованою апертурою. Такий тип радара використовують для реєстрації зображення об'єкта, наприклад, ландшафту — незалежно від метеорологічних умов і ступеня природного освітлення місцевості з роздільною здатністю на рівні аерофотознімків.
Перший запуск Cosmo-SkyMed Second Generation FM2 (CSG-2) був запланований в ніч на п’ятницю, 28 січня.
Як повідомляв Укрінформ, запуск американської важкої ракети Falcon 9 з італійським супутником радіолокаційного спостереження COSMO-SkyMed перенесли через несприятливі погодні умови.