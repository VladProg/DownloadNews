Всесвітньовідома американська компанія Apple у вівторок представила нові моделі планшетів iPad та iPad Mini, смартгодинник Apple Watch сьомої серії, а також чотири найочікуваніші моделі iPhone 13-ї серії.

Презентація проходила в режимі онлайн й транслювалася на офіційному вебсайті «яблучного» виробника, повідомляє власний кореспондент Укрінформу.
Віртуальний захід розпочався з показу оновленого бюджетного планшета iPad. Як розповіли в компанії, пристрій буде обладнаний процесором A13 Bionic, від чого швидкість його роботи збільшилася утричі в порівнянні з попереднім аналогом.
Оновлення отримала також його основна камера, яка тепер має можливість швидшого фокусування. Фронтальна камера «ловитиме» зображення під широким кутом 122 градуси та стежитиме за об’єктом знімання, що раніше міг робити iPad Pro. Бюджетний планшет також зможе контактувати з «професійними» аксесуарами, такими як Smart Keyboard та Pencil. Його ціна в Сполучених Штатах стартуватиме від 329 доларів.


Другою новинкою був представлений iPad Mini. Він випускатиметься в чотирьох кольорах, матиме Touch ID та 5G систему. Його новий процесор A15 Bionic збільшив швидкість обробки інформації на 40%. Міні-планшет отримав нову ширококутну камеру. Його ціна для жителів Сполучених Штатів стартуватиме від 499 дол.




Ще однією очікуваною новинкою презентації став смарт-годинник Aplle Watch Series 7. Він має розширений на 20% екран, здебільшого за рахунок випуклої по краях кромки скла. У компанії заявили, що відтепер на годиннику можна вмістити удвічі більше тексту. Сьома серія заряджатиметься на 33% швидше за своїх попередників, матиме п’ять нових кольорів, міцніший корпус, а також новий дизайн ремінців. Ціна Apple Watch Series 7 починатиметься від 399 доларів на американському ринку. Годинники з’являться в продажу вже цього місяця.

Окремо представлений сервіс Fitness+, який дозволить тренуватися під контролем індивідуального фахівця, а також брати участь у віртуальних групових тренуваннях в умовах пандемії.

Найочікуванішими новими продуктами стали iPhone13 та iPhone13 Pro – кожний у двох форм-факторах, з більшою й меншою діагоналями.

Лінійка iPhone13 випускатиметься в п’яти кольорах, матиме надміцне водозахисне скло. Менший формат традиційно матиме приставку «міні» - iPhone13 Mini. В обох різновидах встановлено по дві основних камери, розташовані діагонально на задній частині корпусу, яскравіші (на 28%) екрани, із трохи зменшеною зоною для камер і датчиків у верхній частині екрану.

iPhone13 оснащений новим шестиядерним процесором A15 Bionic, здатним проводити до 15 млрд операцій за секунду.

Це дозволило, серед іншого, розширити можливості для фільмування та запровадити нові режими, наприклад «кінематограф». Реалізований також надшвидкісний прийом сигналу 5G. Батарея iPhone13 удосконалена й працюватиме на 2,5 години довше, ніж попередня, 12-та модель. Ціна на iPhone 13 стартуватиме від 799$, а версія 13 mini - від 699$ на американському ринку.

Більш «просунута» модель, iPhone13 Pro, представлена також у двох форм-факторах із діагоналями 6,7 та 6,1 дюймів. Телефони також оснащені процесором А15 Bionic, посиленим захистом скла, збільшеними можливостями батарей. Вони випускатимуться в гамі з чотирьох кольорів, у тому числі новому, блакитному. Відрізнятиметься лінійка Pro від звичайної 13-ї моделі, зокрема, більшою частотою оновлення екрану – 120 Hz.


Однак головний акцент відмінностей зроблений на можливостях основних камер, а також на нових режимах знімання. Моделі iPhone13 Pro матимуть три камери на зворотній частині корпусу з трикратним оптичним зумом. Вони оснащені різними профілями фільмування (що важливо, не просто електронними фільтрами), крім того, покращеними можливостями для створення зображень у режимі «макро».


При цьому, Apple залишила цінники для лінійки Pro такими ж, як і для попередньої, 12-ї «професійної» версії. Так, iPhone13 Pro коштуватиме від $999, а iPhone13 Pro Max стартує від $1099. Нові моделі будуть доступними з 24 вересня в магазинах США.


Як повідомляв Укрінформ, компанія Apple щовересня проводить традиційні презентації нової продукції. Зазвичай це відбувається за присутності великої кількості журналістів та прихильників, котрі одразу після представлення можуть потримати в руках нові пристрої. В умовах пандемії другий рік поспіль такі події проходять у віртуальному режимі, що, однак не робить їх менш яскравими.
Фото: відеопрезентація Apple