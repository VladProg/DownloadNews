Mitsubishi Motors Corp. планує перевести весь модельний ряд автомобілів на електродвигуни до середини наступного десятиліття.

Про це повідомляє Reuters, передає Укрінформ.
Японський автовиробник у п’ятницю заявив, що планує досягти показника електрифікації автомобілів у 100% до 2035 фінансового року. Раніше компанія мала за мету електрифікувати 50% продажів нових автомобілів до 2030 року.
У Mitsubishi говорять про гібриди, гібридні електромобілі та акумуляторні електромобілі.
Електрифіковані транспортні засоби становили близько 7% від загального обсягу продажів нових автомобілів у 2021 фінансовому році.
Гендиректор компанії Такао Като повідомив про розширення географічних кордонів продажу флагманської моделі гібридного кросовера PHEV Outlander, а також про збільшення продажів легкого комерційного електромобіля Minicab-MiEV, який було перезапущено у 2022 році.
Також у Mitsubishi, яка є молодшим партнером в альянсі із французьким Renault SA та Nissan Motor Co, заявили про випуск 16 нових моделей протягом наступних п’яти років.
Mitsubishi планує представити гібридні та акумуляторні електромобілі на європейському ринку у 2024-2025 роках.
Як повідомляв Укрінформ, автомобільна компанія Mercedes-Benz розпочала будівництво екологічного заводу з перероблення акумуляторів у Куппенгаймі на півдні Німеччини.