Виробник електромобілів Tesla з 19 травня відкличе з китайського ринку понад 1,1 млн автотранспортних засобів через збій у програмному забезпеченні.

Про це повідомляє Xinhua з посиланням на Державне управління з регулювання ринку КНР, передає Укрінформ.
"Відкликанню підлягають комплектуючі імпортних автомобілів Model S, Model X і Model Y, вироблених у Китаї в період із 12 січня 2019 року до 24 квітня 2023 року", - йдеться в заяві, опублікованій відомством.
Зазначається, що у цих автотранспортних засобах відсутні варіанти стратегії рекуперативного гальмування, і вони не надають достатніх попереджень, якщо водії тиснуть на педаль акселератора тривалий час. Подібні проблеми збільшують ризик зіткнення.
У заяві наголошується, що для розв'язання цих проблем Tesla дистанційно оновить програмне забезпечення автомобілів, що підлягають відкликанню.
Як повідомляв Укрінформ, американська компанія Tesla запровадила чергову хвилю зниження цін на свої електричні автомобілі Model 3 і Model Y.