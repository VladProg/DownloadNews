Національне управління з аеронавтики і дослідження космічного простору (NASA) почало перевірку дефекту, який виник на борту зонду Lucy після його запуску.

Як передає Укрінформ, про це повідомляє SpaceNews.
Інженери відомства намагаються встановити, чому одна із сонячних батарей діаметром понад сім метрів не розкрилася повністю після запуску космічного апарата.
«У нинішньому стані космічного корабля, Lucy може продовжувати працювати без загрози для її безпеки. Нині команда (інженерів – ред.) аналізує дані космічного корабля, щоб зрозуміти ситуацію та визначити подальші кроки для повного розгортання сонячної батареї», - заявили в NASA.
У відомстві додали, що вже обидві батареї виробляють електроенергію.
Зазначається, що на самому зонді, який має на меті дослідження так званих троянських астероїдів, встановлені дві сонячні батареї діаметром 7,3 метра. Така велика площа необхідна, оскільки космічний корабель відлітатиме на велику відстань від Сонця, де сонячне світло лише на кілька відсотків потужніше, ніж на Землі. У той час великі сонячні батареї зможуть допомогти зонду продовжити свій рух.
Як повідомляв Укрінформ, цієї суботи, 16 жовтня, успішно було запущено американський космічний зонд Lucy, який допоможе краще зрозуміти походження Сонячної системи завдяки вивченню так званих троянських астероїдів, які крутяться навколо сонця на орбіті біля Юпітера. Запуск було здійснено за допомогою ракети-носія Atlas V компанії United Launch Alliance. Сама місія триватиме 12 років, а її вартість оцінюють у 981 мільйон доларів.
Фото: Lockheed Martin