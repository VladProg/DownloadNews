Японська компанія-гігант з виробництва електронної продукції Sony презентувала нові бездротові навушники WF-1000XM5.

Як передає Укрінформ, про це повідомляє GSM Arena.
За даними компанії, нові навушники є «найбільшим кроком Sony вперед у сфері шумопоглинання» завдяки трьом мікрофонам на кожному навушнику, включаючи мікрофони з подвійним зворотним зв’язком, які покращують ефективність низькочастотного шумозаглушення.

Зазначається, що бездротові навушники оснащені новим інтегрованим процесором V2 від Sony, який «розкриває потенціал процесора шумопоглинання HD QN2e».

Ці мікросхеми керують мікрофонами в обох вухах, щоб забезпечити «безпрецедентну якість шумопоглинання», яка може адаптуватися до мінливого оточення.

Також Sony обіцяє найкращу якість зв’язку на цих навушниках завдяки «алгоритму зменшення шуму на основі штучного інтелекту, що базується на обробці даних глибокої нейронної мережі».
WF-1000XM5 на 25% менші та на 20% легші за свого попередника WF-1000XM4, і вони розроблені з урахуванням комфорту.
Вартість одного екземпляру, доступному у білому або сірому кольорах, становить 299,99 доларів США.
Як повідомляв Укрінформ, японська компанія-гігант з виробництва електронної продукції Sony розробила прилад, який перевіряє нюх людини.