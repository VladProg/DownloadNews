У Китаї до кінця вересня побудовано 3,19 мільйона базових станцій 5G і приблизно 70% національних економічних секторів інтегрували дану технологію для підвищення продуктивності виробництва.

Про це з посиланням на Міністерство промисловості та інформаційних технологій КНР повідомляє People's Daily, передає Укрінформ.
За розрахунками відомства, до кінця минулого місяця на кожні 10 тисяч жителів країни припадало 22,6 станції 5G, а кількість користувачів гігабітного широкосмугового зв’язку досягла 145 мільйонів.
Станом на кінець вересня Китай також володів 42% основних світових патентів для технології 5G.
Як розповіли в міністерстві, найчастіше 5G використовують у видобутку корисних копалин, енергопостачанні та інших галузях промисловості, де ця технологія допомагає компаніям підвищити ефективність виробництва і скоротити витрати. В першу чергу завдяки доповненій і віртуальній реальності на основі 5G відео надвисокої чіткості, що полегшує виробничі процеси.
У відомстві заявили, що цифрові технології, такі як промисловий Інтернет, глибоко революціонізували способи виробництва в традиційних галузях промисловості. Посилаючись на результати власного опитування у міністерстві повідомили, що близько 85% китайських компаній заявили, що їх прибутковість помітно покращилася після впровадження технологій 5G.
За даними міністерства, цифрові технології, такі як 5G, штучний інтелект (ШІ), зробили ряд державних послуг доступнішими. Зокрема, країна запустила 109 пілотних програм інтелектуальної освіти за допомогою 5G, які дали початок дистанційній освіті.
Що стосується медичних послуг, то тепер пацієнти можуть звертатися до лікарів онлайн і лікуватися за допомогою розумного медичного обладнання.
У міністерстві заявили, що передача відео надвисокої чіткості та голографічна взаємодія на основі 5G широко застосовуються в прямих трансляціях спортивних ігор та культурно-мистецьких заходів. Зокрема, під час 19-х Азійських ігор 23 вересня - 8 жовтня в китайському Ханчжоу була налаштована мережа 5G-Advanced із розширеними функціями 5G, яка дозволяла глядачам дивитися ігри у форматі 3D без спеціального обладнання.
Нині міністерство працює над розробкою спеціальних програм 5G, ШІ та великих даних для людей похилого віку, щоб надати їм ширший доступ до цифрового життя.
Як повідомляв Укрінформ, американська компанія SpaceX у суботу, 21 жовтня, запустила у космос ще 21 інтернет-супутник Starlink, інтернет-мегасузір’я SpaceX. Нині воно складається із майже 4 900 діючих супутників.
Фото: Сіньхуа