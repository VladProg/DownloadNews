Компанія Twitter залишається збитковою через падіння доходів від реклами і велике боргове навантаження.

Про це заявив її власник Ілон Маск, передає Укрінформ з посиланням на Reuters.
«Грошовий потік Twitter все ще негативний, оскільки доходи від реклами впали на 50%. Потрібно досягти позитивного грошового потоку, перш ніж ми зможемо дозволити собі розкіш зробити щось інше», – написав Маск у Твіттері у відповідь на пропозиції з рекапіталізації.
Як зазначається в повідомленні, після звільнення тисяч співробітників і зменшення витрат за хмарні послуги Маск заявив, що компанія скоротила свої неборгові витрати до 1,5 мільярда доларів із прогнозованих 4,5 мільярда у 2023 році.
Однак виявилося, що агресивних заходів зі скорочення витрат після придбання Маском Twitter у жовтні наразі недостатньо для отримання позитивного грошового потоку.
Лінда Яккаріно, яка почала працювати в компанії Маска на посаді гендиректора на початку червня, повідомила інвесторам про плани Twitter зосередитися на партнерстві з авторами та комерційними компаніями. Вона також веде перемовини з політичними діячами та діячами індустрії розваг, платіжними сервісами та ЗМІ.
У четвер у Twitter заявили, що обрані контент-мейкери матимуть право на отримання частини доходу від реклами, який заробляє компанія.
Як повідомляв Укрінформ, Ілон Маск представив новостворену компанію xAI, мета якої - «зрозуміти справжню природу Всесвіту».
Фото: GETTY IMAGES