Компанія Google повідомила у середу про впровадження синьої галочки в електронній пошті Gmail, яка допоможе відрізнити повідомлення законних користувачів від тих, які надсилають шахраї.

Як передає Укрінформ, про це повідомляється у пресслужбі Google.
У 2021 році компанія запровадила у Gmail індикатори бренду для ідентифікації повідомлень (BIMI). Ця функція вимагає від відправників електронних повідомлень використання надійної автентифікації та перевірки логотипа свого бренду задля його відображення як аватарів в електронних листах.
Тепер користувачі Google-пошти бачитимуть значок галочки для відправників, які прийняли BIMI.
«Це допоможе користувачам розрізняти повідомлення законних відправників від тих, хто видає себе за інших», – пояснюють у Google.
У компанії зазначили, що надійна автентифікація електронної пошти допомагає користувачам і системам захисту виявляти та зупиняти спам, а також дозволяє відправникам використовувати довіру до бренду.
Нова функція буде доступною для власників особистих облікових записів Google, а також для усіх клієнтів Google Workspace і клієнтів старих версій G Suite Basic та Business.
Як повідомляв Укрінформ, деяким акаунтам Twitter з більш ніж мільйоном підписників Twitter повернув синю галочку без оплати за підписку.