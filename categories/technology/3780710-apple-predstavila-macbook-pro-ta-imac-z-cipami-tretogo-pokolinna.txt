Американська компанія Apple провела презентацію своїх нових продуктів – iMac та MacBook Pro з чипами M3, M3 Pro та M3 Max.

Про це повідомляє Укрінформ із посиланням на сайт компанії.












Зазначається, що чипи третього покоління забезпечують більше продуктивності та розкривають нові можливості для продуктів Apple.
Нові MacBook Pro представлені у трьох моделях – 14” MacBook Pro з чипом M3, 14” MacBook Pro з чипом M3 Pro або M3 Max та 16” MacBook Pro з чипом M3 Pro або M3 Max. Їх вартість стартує від 1599 доларів.
Моделі ноутбуків оснащені дисплеєм Liquid Retina XDR з зі збільшеною на 20% яскравістю. Компанія обіцяє до 22 годин автономної роботи нового MacBook Pro – принаймні, у 16” моделі M3 Pro. Також заявлено значне покращення продуктивності з новим процесором – на 60% швидший рендеринг у Final Cut Pro.
Зазначається, що продуктивність моделей на M3 Max зросла в 2,5 рази у порівнянні з попередніми пристроями на M1 Max.
Нова лінійка оснащена вбудованою камерою на 1080p, звуковою системою з шістьма динаміками та широким набором можливостей підключення.
Нові MacBook Pro вийдуть у сріблястому та «космічному сірому» (Space gray) кольорах, а для MacBook Pro з M3 Pro та M3 Max доступний новий колір – «космічний чорний» (Space black).
Щодо нового iMac із чипом M3, продукт отримав 24-дюймовий екран Retina з роздільною здатністю 4,5K. Він став удвічі швидшим за попереднє покоління з M1.1. Максимальна конфігурація включає 10-ядерний графічний процесор, 24 ГБ оперативної пам’яті та 2 ТБ накопичувач.





Компанія обіцяє, що завдяки новому процесору можна редагувати та відтворювати до 12 потоків відео 4K, що втричі більше, ніж раніше, створювати відеопроєкти в Final Cut Pro і Adobe Premiere Pro вдвічі швидше та обробляти фотографії в таких програмах, як Adobe Photoshop, також удвічі швидше.
Новий iMac з M3 підтримує Wi-Fi 6E та Bluetooth 5.3.
Його вартість починається від 1299 доларів. Він буде представлений у семи кольорах: зеленому, жовтому, помаранчевому, рожевому, фіолетовому, синьому та сріблястому.
Продаж нових продуктів стартує з 7 листопада.
Як повідомляв Укрінформ, компанія Apple випустила оновлення операційної системи для iPhone (iOS 17.1), iPad (iPadOS 17.1) та для Apple Watch (watchOS 10.1).