Львівська ІТ-компанія SoftServe отримала срібло американської премії Globee 6th Annual 2021 Business Excellence Awards за технологічні рішення, розроблені компанією для застосування в час пандемії.

Про це повідомляє пресслужба Львівської міської ради, передає Укрінформ.
«Українська компанія SoftServe отримала срібну нагороду за рішення, які допомагають бізнесам працювати в час пандемії. Зокрема, це такі проєкти - People counting (сенсори, які встановлюють на вході приміщення для відслідковування кількості осіб), Biosense (унікальна технологія, яка допомагає вимірювати пульс людини, серцебиття завдяки камері смартфона чи комп’ютера - технологія базується на аналізі пікселів зображення людини з камери), TouchlessAI (технологія, яка має на меті відтворити тактильні відчуття на відстані - побудована на основі нейрокогнітивних моделей з використанням спеціальної моделі Штучного Інтелекту)», - йдеться у повідомленні.
Рішення, які отримали відзнаку, розробляє R&D-відділ компанії, який займається високотехнологічними розробками та науковими дослідженнями.
Як розповів директор R&D-відділу Микола Максименко, до пандемії фокус компанії був на майбутньому телемедицини або ж безпеки на виробництві. Сьогодні ці технології мають важливе застосування і в соціальній сфері, дозволяючи людям краще відчувати одне одного під час телеконференцій.
Проєкти People counting та Biosense вже активно використовуються клієнтами компанії в сегменті рітейлу та телемедицини, а проєкт TouchlessAI отримав фінансування від програми Європейського Союзу Horizon 2020, яка підтримує дослідження та інновації. R&D-команда SoftServe розробляє проєкт спільно з партнерами - University College London, University of Copengagen, Ultraleap, UPNA та Crowdhelix.
SoftServe — глобальна ІТ-компанія з українським корінням, що працює у сфері розробки програмного забезпечення та надання консультаційних послуг. Вона є однією з найбільших компаній-розробників програмного забезпечення у Центральній і Східній Європі та входить до переліку найбільших сервісних ІТ-компаній України. Близько 12 000 співробітників працюють у 38 офісах, що розміщені від Сан-Франциско до Сингапуру. Головні офіси компанії розташовані у Львові та Остіні (штат Техас, США). Розробницькі центри компанії знаходяться у Львові, Києві, Дніпрі, Харкові, Рівному, Івано-Франківську, Чернівцях, Софії (Болгарія) та Вроцлаві, Білостоку, Глівіце та Варшаві (Польща).
Компанія працює над понад 900 активними проєктами для клієнтів у країнах Північної Америки, ЄС, та Азії. Клієнтами SoftServe є такі компанії як IBM, Cisco, Panasonic, Cloudera, Henry Schein, Spillman Technologies та інші. SoftServe є партнером Google Cloud Platform, Amazon Web Services, Microsoft Azure та інших великих технологічних компаній.
Globee Business Awards - щорічна американська нагорода, яка відзначає кращі світові бізнеси та їхні досягнення в різних номінаціях - від побудови корпоративного бренду, розвитку працівників та створення внутрішніх продуктів до впровадження ремоут-ініціатив тощо.
Фото: city-adm.lviv.ua