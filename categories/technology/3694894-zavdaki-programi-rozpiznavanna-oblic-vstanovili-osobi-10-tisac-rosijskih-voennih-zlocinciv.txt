Прикордонники за допомогою американської програми розпізнавання облич Clearview AI змогли встановити особи понад 10 тисяч осіб, які брали участь у російських воєнних злочинах.

Як передає Укрінформ, про це Державна прикордонна служба України повідомляє у Телеграмі.
Директор компанії Clearview AI Хоан Тон-Тхат зустрівся з українськими прикордонниками.
Сторони обговорили подальшу співпрацю та використання програм компанії в повсякденній діяльності ДПСУ.

Clearview AI – система розпізнавання облич, яка допомагає прикордонникам виявляти людей, причетних до злочинів.
"За допомогою програми прикордонники змогли встановити понад 10 000 осіб. Це ті, хто незаконно переправляв дітей до рф; російські військовослужбовці; колаборанти, зрадники тощо", - зазначили в ДПСУ.
Як повідомляв Укрінформ, поліцейські з початку повномасштабної війни з росією загалом відкрили 71 015 кримінальних проваджень щодо злочинів росіян та їхніх пособників в Україні.