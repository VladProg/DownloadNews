Концерн радіомовлення, радіозв’язку та телебачення готовий до запуску загальнонаціональної цифрової багатоканальної телемережі MX-7. Вона покриватиме мовленням понад 90% території України.

Про це повідомив очільник Державної служби спеціального зв'язку та захисту інформації Юрій Щиголь, передає Укрінформ із посиланням на пресслужбу відомства.
«Запуск цифрової багатоканальної телемережі MX-7 – важливий крок у протистоянні російській пропаганді. Незважаючи на складну обстановку в країні, ми виконали поставлені перед нами завдання та зробили все можливе, щоб забезпечити сигналом наших громадян, позбавлених змоги дивитися українське телебачення», - зазначив він.
Щиголь уточнив, що мережа працюватиме у метровому діапазоні, захищеному від перепланування, і покриватиме мовленням понад 90% території України. В тому числі – частину районів тимчасово окупованих територій, а також населені пункти, розташовані на кордонах із рф та білоруссю.
Це стосується, зокрема, Харківської, Сумської, Чернігівської, Рівненської, Житомирської, Волинської областей, де зараз можуть транслюватися російські телеканали з потужних ворожих передавальних станцій. Сигнал надаватимуть у некодованому вигляді.
Пакет телеканалів буде безкоштовним для глядачів. Концерн РРТ уже повідомив Національну раду України з питань телебачення і радіомовлення про готовність до запуску. Нацрада має оголосити та провести конкурс на мовлення в мережі МХ-7.
Як повідомлялось, Кабінет Міністрів іще в серпні 2021 року затвердив Програму підвищення обороноздатності та безпеки держави в частині матеріально-технічного забезпечення побудови оператором Концерном радіомовлення, радіозв’язку та телебачення загальнонаціональної цифрової багатоканальної телемережі MX-7.
Для будівництва мережі Концерн РРТ залучив кредит під гарантії уряду. Монтаж першого передавача розпочався 20 січня 2022 року.