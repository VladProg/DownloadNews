У Литві 6-10 листопада відбуватимуться міжнародні навчання з кіберзахисту "Янтарна імла 2023", організовані Литовською армією.

Українці беруть в них участь і як безпосередні учасники, і як спостерігачі, передає Укрінформ з посиланням на Delfi.
Мета навчань – навчити представників збройних сил, державного та цивільного сектору оцінювати кіберінциденти та керувати ними. У ході навчань будуть відтворені сценарії різних кіберінцидентів – від елементарного порушення зв'язку, створення "шуму" і до встановлення шкідливих кодів або навіть фізичного злому мереж.
Перед цими сценаріями будуть оцінені можливості військових, державних установ та компаній цивільного сектору виявляти, аналізувати та запобігати подібним кіберінцидентам. Для розвитку сценарних ситуацій буде створено центр інцидентів "Червона команда", представники якого виступатимуть у ролі злодіїв, та групи швидкого реагування на кіберінциденти ("Синя команда"), які прагнутимуть впоратися з усіма викликами.
У навчаннях беруть участь близько 300 представників Литви, Латвії, США, Грузії, Норвегії, PESCO (структура ЄС The Permanent Structured Cooperation / Постійна структурована співпраця) на чолі з Хорватією, а також представники установ литовського Міністерства оборони, Спілки стрільців Литви, державних установ, університетів та цивільних компаній інформаційних технологій.
Також як спостерігачі в навчаннях беруть участь представники Австралії, Тайваню, Японії, Швеції, Німеччини, Фінляндії та України.
Як повідомлялося, наприкінці вересня Військово-морські сили ЗС Литви передали ВМС України комплекти радіолокаційного обладнання.
Фото: KAM NUOTR