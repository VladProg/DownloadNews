У межах проєкту «Армія дронів» на фронт буде відправлено 1 912 коптерів Autel EVO MAX 4T.

Як передає Укрінформ, про це повідомив віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров у Телеграмі.
«Підкріплення для бійців від «Армії дронів». 1 912 коптерів Autel EVO MAX 4T відправляться на фронт, щоб розвідувати ворожі позиції глибоко в тилу та коригувати артилерію», - йдеться в повідомленні.
Федоров додав, що квадрокоптери оснащені потужною камерою, яка здатна збільшувати зображення в 30 разів, мають велику потужність та можуть літати під невеликим дощем.

Також дрони обладнані штучним інтелектом, що дозволяє їм оминати механічні перешкоди, автоматично визначати різні цілі та передавати дані про них. Прилади захищені від РЕБ, електромагнітних імпульсів та спуфінгу (підміни) сигналів.
Як повідомлялося, українські винахідники створили плащ-невидимку - суперзахист від російських тепловізорів і дронів із тепловізійними камерами.
Фото: Мінцифра