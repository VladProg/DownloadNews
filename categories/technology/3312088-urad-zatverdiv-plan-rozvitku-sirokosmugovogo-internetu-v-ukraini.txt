Кабінет Міністрів затвердив план заходів з розвитку широкосмугового доступу до інтернету на 2021-2022 роки.

Як повідомляє кореспондент Укрінформу, відповідне розпорядження уряд ухвалив на засіданні 8 вересня.
Згідно з текстом пояснювальної записки до розпорядження, у плані заходів визначені основні завдання державної політики у сфері розвитку цифрової інфраструктури, проблеми та напрями їх вирішення у 2021-2022 роках.
Зокрема, план передбачає підключення 6 тис. закладів соціальної інфраструктури до фіксованого широкосмугового інтернету у IV кварталі 2021 року. У I кварталі 2022 року запланований запуск державної платформи стану розвитку широкосмугового доступу інтернету broadband.gov.ua, яка забезпечить прозорі закупівлі у телекомунікаційній сфері та слугуватиме єдиним вікном для збору інформації про якість телекомунікаційних послуг.
Крім цього, у документі визначені строки розроблення окремих нормативно-правових актів, що стосуються доступу до електроенергетичної та транспортної інфраструктури, розрахунків електромагнітної сумісності, а також оновлення переліку показників якості та їх граничних нормованих рівнів для послуг мобільного зв’язку.
Очікується, що реалізація затвердженого плану забезпечить доступ до мобільного і широкосмугового інтернету 95% населення України та позитивно вплине на розвиток регіонів, жителі яких отримають доступ до пріоритетних публічних послуг.
Як повідомляв Укрінформ, у 2021 році Міністерство цифрової трансформації розпочало проєкт «інтернет-субвенція», в межах якого до широкосмугового інтернету в Україні будуть підключені понад 6 тис. сільських освітніх, культурних і медичних закладів. Загалом у планах відомства до 2024 року забезпечити інтернетом 95% населення України.