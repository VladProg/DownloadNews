Під час потенційних відключень світла можливості користуватися мобільним зв’язком будуть обмежені, і найкращим виходом є фіксований зв’язок, тобто дротовий інтернет.

Про це розповіла в ефірі Українського радіо член Нацкомісії державного регулювання у сферах електронних комунікацій Вікторія Трощенко, передає Укрінформ.
Вона нагадала, що після масштабних атак РФ на українську енергосистему наприкінці минулого року, що призвели до тривалих відключень електроенергії, стала очевидною необхідність забезпечити у державі зв’язок, наскільки це можливо за таких умов.
"Був відповідний указ Президента та розпорядження РНБО щодо того, що постачальники електронних комунікаційних послуг мають забезпечити сталий зв’язок протягом 3 діб. Задля цього вони повинні закупити генератори, запастися пальним на цей час та застосувати організаційні адміністративні правила забезпечення зв’язком. Це людський ресурс, підживлення генератора пальним. Мали бути певні бригади фахівців, які в цей час мали б розвозити по визначених точках, де розташована інфраструктура постачальників послуг, ці матеріали", — розповіла Трощенко.
За її словами, починаючи з березня цього року комісія почала перевіряти, як оператори змогли виконати вимоги й підготувалися до можливих блекаутів.
"Ми були дуже здивовані, що при наданні перших приписів щодо виконання, які мають певний термін часу, протягом якого постачальник має виправити свої помилки, не всі виконують і встигли підготуватися до наступної зими для того, щоб забезпечити певну кількість точок. Таких точок, які були визначені критичними, по всій Україні 8 тисяч", — пояснила Трощенко.
Зокрема, за її словами, є випадки, коли оператори зв’язку не виконали вимоги держави навіть наполовину.
Експерт зазначила, що під час можливих відключень світла користуватися мобільним зв’язком у звичному режимі навряд чи буде можливо, адже мобільний зв’язок також залежить від електроживлення.
"По-друге, коли вимикається світло, то вимикається і фіксований зв’язок, тобто всі споживачі послуг, які були вдома або на роботі з вай-фаєм, перемикаються на базову станцію. І перевантаження користувачами базової станції призводить до того, що у вас ніби повна можливість користуватися певною мобільною послугою, але зв’язку немає. Це відбувається тому, що мобільний зв’язок залежить від кількості абонентів, які підключаються до базової станції", — пояснила Трощенко.
Тож Трощенко радить використовувати інформаційні Телеграм-канали, аби бути в курсі подій в країні. "Цей додаток потребує менше трафіку і можливість ним користуватися буде", зазначила експерт.
"Мобільний зв’язок залежить і від погоди, і від забудови та інших факторів. Він достатньо вразливий. Більш стійким залишається фіксований зв’язок. Оператори фіксованого зв’язку — а це нас звичайний дротовий інтернет — мають технології, які потребують менше дій для підтримки під час відключення. Є така технологія, як PON, і багато операторів фіксованого зв’язку на сьогодні перейшли на цю технологію. Вона дозволяє з меншим застосуванням ресурсів підтримувати достатньо довгий час зв’язок, коли відсутнє електроживлення. Для абонента в такому випадку буде достатньо звичайного павербанка для того, щоб тривалий час бути на зв’язку", — підсумувала Трощенко.
Як повідомлялося, українські енергетики не планують відключень світла, але підготували відповідні графіки на випадок значних пошкоджень інфраструктури унаслідок обстрілів.