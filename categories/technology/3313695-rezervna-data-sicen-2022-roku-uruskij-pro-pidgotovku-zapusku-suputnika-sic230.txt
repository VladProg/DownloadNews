Підготовка до виведення на орбіту супутника "Січ-2-30" іде за графіком.

Як передає Укрінформ з посиланням на Міністерство з питань стратегічних галузей промисловості, про це заявив віцепрем’єр-міністр - міністр з питань стратегічних галузей промисловості Олег Уруський на нараді щодо реалізації програми розвитку ракетної техніки та ракетно-реактивного озброєння, яка проходила у Дніпрі у КБ «Південне».
На нараді за участю голови Державного космічного агентства Володимира Тафтая та керівників підприємств ракетної кооперації з усієї України обговорювалися ключові питання розгортання комплексу заходів зі створення нових зразків ракетного озброєння.
«Минулого місяця під час засідання РНБО України було ухвалено ряд важливих рішень в оборонній сфері, одне з яких стосувалося розвитку ракетного озброєння до 2031 року. На сьогодні є принципова позиція української влади щодо подальшого нарощування зусиль зі створення та постачання у війська ракетного озброєння власного виробництва. Витрати для реалізації цих планів складатимуть понад 200 млрд грн до 2031 року. Це питання перебуває на особистому контролі Президента і потребує особливої уваги», – заявив Уруський.
Очільники Державного космічного агентства та КБ «Південне» доповіли про поточну ситуацію із забезпечення виведення на орбіту супутника «Січ-2-30».
За їхніми словами, все виконується згідно з генеральним графіком. Запуск супутника «Січ-2-30», як і планувалося, має відбутися у грудні 2021 року. Резервна дата – січень 2022 року.
КБ «Південне» уклало контракт на виведення на орбіту супутника «Січ-2-30» з європейською компанією ISILAUNCH із Нідерландів, яка має відповідну угоду зі SpaceX і уповноважена на продаж послуг з виведення супутнього корисного навантаження на ракетоносії Falcon-9.
За словами Уруського, «Січ-2-30» стане першим кроком у рамках реалізації планів зі створення вітчизняного угруповання космічних апаратів на навколоземній орбіті, як це передбачено Загальнодержавною цільовою науково-технічною космічною програмою на 2021-2025 роки.
“Документ проходить останні погодження із зацікавленими органами влади і найближчим часом буде розглянутий на урядовому комітеті та засіданні уряду», - зазначив очільник Мінстратегпрому.
Як повідомляв Укрінформ, з державного бюджету цього року мають додатково виділити 3,3 млрд грн на розвиток програми ракетного озброєння України.