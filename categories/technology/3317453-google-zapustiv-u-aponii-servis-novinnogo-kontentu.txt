Американський гігант у сфері IT компанія Google запустила в Японії сервіс під назвою News Showcase, який дозволяє користувачам переглядати новинний контент, наданий більше ніж 40 видавцями в країні.

Про це повідомляє Укрінформ з посиланням на NHK.
На відміну від новинного контенту, який з'являється в пошуковій системі Google, портал News Showcase показує контент, обраний новинними джерелами, яким Google платить за нього. В кожному окремому випадку користувачам буде дозволено безкоштовно дивитися вже оплачені статті.
Новинні агентства зажадали, щоб компанія Google платила за використання їх контенту, тому що вони зазнають труднощів у результаті зниження доходів від реклами, тоді як Google отримує величезні доходи за неї.
Крім японських медійних компаній, понад тисяча новинних агентств щонайменше з 12 країн, зокрема Великої Британії, Франції, Німеччини, Бразилії та Індії, долучилися до цього проєкту Google.
Як повідомляв Укрінформ, у лютому компанія Google запустила на території Австралії свій новинний сервіс News Showcase після погрози відключити пошуковик за відмову одного з найбільших новинних австралійських агентств співпрацювати з цим технологічним гігантом.