Науковці Дюкського університету та Університету Північної Кароліни в Чапел-Гілл (США) виявили та протестували антитіло, яке обмежує тяжкість інфекцій, викликаних різними коронавірусами, зокрема тими, що викликають COVID-19.

Про це повідомляється на сайті Університету Північної Кароліни, передає Укрінформ.
«Це антитіло має потенціал для лікування поточної епідемії… Воно також може стати у пригоді для майбутніх спалахів, або якщо інші коронавіруси перейдуть від своїх природних господарів-тварин до людей», - зазначив співавтор дослідження доктор Бартон Гейнс.
Як зазначається, вчені виділили антитіло, проаналізувавши кров пацієнта, який був заражений вихідним вірусом SARS-CoV-1, що спричинив спалах атипової пневмонії на початку 2000-х років, та від хворого на COVID-19.
З 1700 антитіл, отриманих від двох осіб, дослідники виявили 50 антитіл, які мали здатність зв'язуватися як із вірусом SARS-CoV-1, так і з SARS-CoV-2, що викликає COVID-19. Подальший аналіз показав, що одне з цих 50 антитіл було особливо потужним – воно могло зв'язуватися з безліччю коронавірусів тварин на додаток до двох патогенів, що інфікують людину.
«Це антитіло зв'язується з коронавірусом у місці, яке зберігається при численних мутаціях та варіаціях, у результаті воно може нейтралізувати широкий спектр коронавірусів», - підкреслив Гейнс.
Після виділення антитіла дослідники протестували його на мишах, щоб визначити, чи може воно ефективно блокувати або мінімізувати інфекції, що виникають. У результаті з'ясувалося, що антитіло діяло в обох випадках. При введенні до зараження організму антитіло захищало мишей від розвитку атипової пневмонії, COVID-19 та його варіантів, у тому числі «Дельта», та багатьох коронавірусів тварин, які потенційно можуть викликати пандемії серед людей.
При введенні після інфікування антитіло зменшувало тяжкі симптоми у легенях у порівнянні з тваринами, яких не лікували антитілом, йдеться у публікації.
Науковці зазначили, що це антитіло можна використати для запобігання у майбутньому можливих SARS-CoV-3 або SARS-CoV-4.
Як повідомляв Укрінформ, у світі станом на ранок 3 листопада зафіксовано 248 283 347 випадків COVID-19, зокрема 5 028 603 летальних, одужали 224 990 340 осіб.
Фото: Megan May/UNC Research