Голова Комісії з питань захисту інформації Ірландії Хелен Діксон оштрафувала компанію WhatsApp на 225 млн євро за чотири порушення Загального регламенту захисту даних Євросоюзу щодо конфіденційності даних користувачів.

Як передає Укрінформ, про це повідомляє The Irish Times.
«Усі чотири порушення, на мій погляд, мають дуже серйозний характер», - заявила Діксон.
Зазначається, що спочатку Діксон запропонувала оштрафувати WhatsApp на 30-50 мільйонів євро. Проте регулятори з захисту персональних даних із 8 країн Євросоюзу оскаржили її пропозицію в Європейській раді із захисту даних, яка, в свою чергу, й наказала главі ірландського регулятора збільшити суму штрафу.
У WhatsApp вже заявили, що оскаржать сьогоднішнє рішення.
За даними Yahoo News ірландський регулятор розпочав розслідування щодо WhatsApp ще у грудні 2018 року з метою перевірити, чи виконав месенджер свої зобов'язання щодо дотримання Загального регламенту захисту даних Євросоюзу - повідомляти своїм користувачам щодо використання їхніх даних. Це, зокрема, включало інформацію про обмін даними між WhatsApp та іншими компаніями Facebook.
Як повідомляв Укрінформ, Комісія з захисту персональних даних Південної Кореї (PIPC) оштрафувала соцмережу Facebook та стрімінгову платформу Netflix на понад 5 млн доларів США через порушення конфіденційності користувачів.