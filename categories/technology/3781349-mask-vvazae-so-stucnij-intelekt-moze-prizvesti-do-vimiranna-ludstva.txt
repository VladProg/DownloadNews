Ілон Маск застерігає, що штучний інтелект (ШІ), якщо його запрограмують екологічні активісти, може призвести до вимирання людства.

Як передає Укрінформ, про це повідомляє BBC.
Виступаючи у вівторок у подкасті коміка Джо Рогана, Маск сказав, що деякі люди використовуватимуть цю технологію, щоб захистити планету, покінчивши з людським життям.
Маск виступив напередодні саміту з безпеки штучного інтелекту у Великій Британії, який зараз триває, де він має зустрітися з прем’єр-міністром Ріші Сунаком.
Багато експертів вважають такі застереження надмірними.
Ілон Маск сказав, що його коментарі були породжені страхом, що екологічний рух "зайшов занадто далеко".
"Якщо ви починаєте думати, що люди погані, то природний висновок з цього — люди повинні вимерти... Якщо ШІ буде запрограмований прихильниками екологічних рухів, його корисною функцією буде вимирання людства…", - зазначив Маск.
"Ми закликаємо до глобальної співпраці, щоб обмінюватися знаннями та робити технології ШІ доступними для громадськості", — сказав він.
"Країни, незалежно від розміру та потужності, мають рівні права на розробку та використання ШІ. Ми повинні збільшити представництво та голос країн, що розвиваються", — додав Маск.
Як повідомлялося, одними з найбільших загроз штучного інтелекту є дезінформація та масове поширення пропаганди, які генеруються за допомогою цієї технології. Тому зараз у світі намагаються розробити віртуальних асистентів, котрі швидко надавали б дані щодо правдивості інформації.
Фото: Getty Images