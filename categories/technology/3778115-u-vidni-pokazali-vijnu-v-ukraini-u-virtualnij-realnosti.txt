На конференції віртуальної та доповненої реальності AWE EU у Відні продемонстрували імерсивну експозицію Living The War ("Проживаючи війну"), яка з допомогою технологій VR дозволяє зануритись у життя в Україні під час російського вторгнення.

Про це повідомляє власний кореспондент Укрінформу в Австрії.
"Проєкт дає можливість побачити реальні кадри на 360 градусів наслідків російської війни в Україні. Можна побачити шкоду, якої вона завдала таким містам, як Ірпінь, Харків, Ізюм, і також шкоду, яку війна завдала людям. Людям, які загинули, були поранені або втратили свої домівки через жорстоке російське вторгнення. Але також можна побачити опір цьому вторгненню на кадрах українських солдатів, які борються з ворогом на полі бою, та хірургів, які зашивають рани цієї війни", - заявила Марина Тимченко, операційна директорка компанії Sensorama, одного з розробників Living The War.

Вона вказала на те, що війна РФ проти України є "першим випадком в історії, коли фактично не можна приховати жодного воєнного злочину".

"Все у всіх на виду, записується і показується в новинах 24/7. Росіяни все ще намагаються замовчувати це, поширюючи пропаганду, вистежуючи та тероризуючи людей на окупованих територіях. Але цей проєкт є доказом того, що насправді приховати все це неможливо. Це доказ того, що війна – це жахлива річ, і всі, хто її розпочинає, має понести відповідальність", - додала Тимченко.

З допомогою окулярів віртуальної реальності відвідувачі виставки можуть побачити те, з чим українці стикаються кожного дня. Одягаючи окуляри, вони занурюються у 360-градусне відео воєнних реалій в Україні, маючи змогу обертатися навколо, дивитися позаду, вгору та вниз – отримуючи, таким чином, ефект повної присутності та можливість більш глибокого співпереживання.
Living The War було створено громадською організацією The Game Changers за технічної підтримки базованої у Києві компанії Sensorama, яка займається імерсивними технологіями. Проєкт, покликаний донести до міжнародної аудиторії інформацію про воєнні злочини РФ та залучити додаткову підтримку України, реалізовано за підтримки МЗС та міністерства цифрової трансформації України.

24-25 жовтня у Відні проходить європейська конференція віртуальної та доповненої реальності AWE EU 2023, участь у якій беруть понад 120 експонентів та 2 тис. відвідувачів. На виставці також є український павільйон, на якому представлені компанії Sensorama, Tsukat та FFFACE.ME.
Як повідомлялося, у Києві відкрили першу виставку робіт – артоб’єктів, створених з уламків зброї та техніки з метою переосмислення наративу війни та демонстрації мистецтва як сили відродження.
Фото: Василь Короткий