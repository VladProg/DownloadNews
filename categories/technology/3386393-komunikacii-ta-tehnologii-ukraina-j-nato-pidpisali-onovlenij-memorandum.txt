Агентство НАТО з комунікації та інформації (NCI Agency) і Україна сьогодні підписали оновлений Меморандум про погодження щодо продовження спільної роботи над проектами у галузі розвитку комунікаційних технологій.

Як повідомляє Укрінформ, про це йдеться в інформації, що оприлюднена у понеділок на сайті НАТО.
“Ми успішно співпрацюємо з Україною протягом кількох років, надаючи їй ключові спроможності та обмінюючись знаннями. За цією оновленою угодою ми поглибимо нашу співпрацю з Україною, щоб підтримати їх (українців – ред.) у модернізації інформаційних технологій та комунікаційних послуг, а також визначити сфери, де може бути необхідним надання тренування для персоналу. Наші експерти готові до продовження цієї критично важливого партнерства», - зазначив з цього приводу генеральний менеджер агентства NCI Людвіг Декампс, який поставив свій підпис під документом.
Від України 17 січня оновлений Меморандум підписала Посол України, Представниця України при НАТО Наталія Галібаренко.
“Підписаний сьогодні Меморандум продовжує наше співробітництво, що розпочалося у 2015 році. За підтримки НАТО ми плануємо продовжувати представлення сучасних інформаційних технологій та послуг у системі командування та управління Збройних Сил України», - сказала з цього приводу українська дипломат.
Як зазначається, проекти включають зусилля із поставок в Україну захищеного комунікаційного обладнання, яке почалося у 2018 році, та використовується й понині.
Ще один напрямок – співробітництво в рамках Регіональної програми НАТО-Україна з аерокосмічної безпеки (RASP), що передбачає раннє попередження та координацію зусиль у протидії загрозам в цій сфері. Згадана система основана на системах захищеного зв’язку та електронних комунікацій, що дозволяють підрозділам НАТО й України працювати у захищеній мережі, що відділена від «традиційного» Інтернету. Зокрема, це стосується обміну інформацією та показниками радарів, а також практичної взаємодії між операторами станцій спостереження.
Важливою складовою технічного співробітництва між Україною і НАТО є також так звана Ініціатива з обміну знаннями, в рамках якої фахівці Агентства НАТО на експертному рівні діляться з українськими колегами досвідом НАТО в організації системи військового управління й комунікацій (підрозділи С4 - за класифікацією НАТО).
Як вже повідомлялося, співробітництво між НАТО і Україною триває від початку 90-х років минулого століття, та розпочалося невдовзі після набуття Україною Незалежності та створення національних Збройних Сил.
У 2015 році Наглядова рада Агентства NCI уклала з Україною першу угоду про технологічне співробітництво, і відтоді послідовно допомагає Україні в рамках цільового Трастового фонду в системі військового управління й комунікацій (С4).
Фото: сайт НАТО