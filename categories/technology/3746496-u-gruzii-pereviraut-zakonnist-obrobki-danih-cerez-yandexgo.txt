Служба захисту персональних даних у Грузії розпочала вивчення законності обробки даних через додаток YandexGo.

Як передає Укрінформ, про це повідомляє Грузія Online.
У відомстві пообіцяли проінформувати громадськість про результати вивчення цього питання.
При цьому Служба попереджає громадян Грузії, що перед використанням програми кожен повинен вивчити його параметри, щоб дізнатися, які саме дані на власному пристрої можуть бути доступні іншим особам, і тільки після цього можна вирішувати - чи завантажувати додаток у мобільний телефон чи комп'ютер.
Зазначається, що ФСБ Росії найближчим часом отримає постійний та повний доступ до баз російської компанії «Яндекс» (Yandex). Доступними стануть такі відомості про особу, як ім'я та прізвище, банківська інформація, місцезнаходження, «лайки», контакти в мобільному телефоні тощо.
За даними Meduza, йдеться про компанії, що займаються пасажирськими перевезеннями, які входять до Yandex — Yango та Yandex Go. Нагадаємо, таксі Yandex оперує у Грузії від імені Yandex Go.
Як повідомляв Укрінформ, Міністерство цифрового розвитку Казахстану заявило, що робота сайту «Яндекс» у країні призупинена через інформацію про передачу даних користувачів ФСБ РФ.