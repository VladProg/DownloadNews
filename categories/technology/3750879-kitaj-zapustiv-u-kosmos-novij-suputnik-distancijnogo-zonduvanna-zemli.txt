Китай у понеділок запустив на навколоземну орбіту новий супутник дистанційного зондування Землі «Гаофень-12 04» (Gaofen-12 04).

Про це повідомляє Укрінформ із посиланням на Xinhua.
Ракета-носій «Чанчжен-4С» (Long March-4C) із космічним апаратом стартувала з космодрому Цзюцюань на північному заході країни в пустелі Гобі о 01:45 за пекінським часом (20:45 год. 20 серпня за Києвом).
Повідомляється, що супутник «Гаофень-12 04» успішно вийшов на задану орбіту.
Виведений апарат розроблено Шанхайською академією космічних технологій. Він здатний здійснювати мікрохвильове дистанційне зондування і включений до сузір’я супутників національної супутникової системи спостереження за земною поверхнею у високій якості.
Апарат використовуватиметься в різних галузях, включаючи проведення сільськогосподарського моніторингу, збирання даних для планування міських просторів та дорожньо-транспортних мереж, оцінки врожайності полів та запобігання катастрофам і стихійним лихам.
Для ракет-носіїв серії «Чанчжен» ця польотна місія стала 484-ою.
Як повідомляв Укрінформ, марсохід Perseverance від NASA показав відео 54-го польоту гелікоптера Ingenuity, який був здійснений на початку серпня на Червоній планеті.
Фото: Xinhua