Група незалежних дослідників Національного управління США з аеронавтики та дослідження космосу (NASA) не знайшла жодних доказів того, що непізнані літаючі об'єкти (НЛО) мають позаземне походження.

Про це заявив на пресконференції глава NASA Білл Нельсон, передає Укрінформ із посиланням на CBS News.
«Незалежна дослідницька група NASA не знайшла жодних доказів того, що НЛО мають позаземне походження. Але ми не знаємо, що це за НЛО», - сказав Нельсон.
Торік NASA сформувало групу з 16 експертів, які мали дослідити, як дані про НЛО збираються урядовими структурами та приватним сектором. 14 вересня вони опублікували звіт «Незалежне дослідження невстановлених аномальних явищ», який складається з 36 сторінок і містить низку рекомендацій щодо того, як NASA може краще сприяти науковим дослідженням ситуацій при зустрічах із НЛО.
У документі вказано, що нечисленні зустрічі з НЛО «не можна відразу ідентифікувати як явища, створені людиною або природою».
Також зазначається, що для вивчення цих явищ потрібні «нові надійні методи збору даних, передові методи аналізу, систематична система звітності та зменшення стигматизації».
Як повідомляв Укрінформ, Міністерство оборони США оприлюднюватиме розсекречену інформацію про непізнані літаючі об’єкти та аномальні явища на спеціальному вебсайті.