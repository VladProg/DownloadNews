Російське наглядове відомство Роскомнагляд через відмову Facebook видаляти заборонений в РФ контент склало протокол, за яким компанії загрожує штраф у розмірі до 1/10 від річної виручки.

Як передає Укрінформ, про це повідомляє Інтерфакс з посиланням на повідомлення РКН.
«Роскомнагляд у присутності представника компанії Facebook Inc. склав адміністративний протокол за ч. 5 ст. 13.41 КпАП РФ за повторне порушення порядку обмеження доступу до матеріалів, що містять заборонену інформацію, в соціальних мережах Facebook та Instagram. За подібне правопорушення, вчинене повторно, американській ІТ-компанії загрожує штраф у розмірі від 1/20 до 1/10 річної виручки», - йдеться у повідомленні Роскомнагляду.
У відомстві зазначили, що найближчим часом протокол буде передано для розгляду до суду.
Роскомнагляд заявляє, що Facebook та Instagram не видаляють матеріали, які порушують російський закон, незважаючи на постійні вимоги: «Всього на теперішній момент не видаленими залишаються 1043 матеріали в Facebook (направлено 7,6 тис. повідомлень) і 973 - в Instagram (направлено 3, 5 тис. повідомлень).
За минулий рік виручка Facebook у Росії становила близько 39 млрд руб., стверджує гендиректор Ліги безпечного інтернету Катерина Мізуліна. Якщо виходити з цих цифр, штраф Facebook може становити 2-4 млрд руб. ($ 27,6-55,2 млн).
Раніше повідомлялося, що сума штрафів Facebook за відмову видаляти заборонений контент сягнула 90 мільйонів рублів. Однак, як зазначають експерти, у Facebook немає в Росії ні рахунків, ні будь-яких активів, тому і стягнути цей штраф з корпорації буде складно. Крім того, поки що в Росії не почав діяти закон "про приземлення" зарубіжних IT-компаній, тому у російської влади немає як таких важелів впливу на компанію. Максимально можливий захід - це уповільнення трафіку сервісів Facebook, вважає голова комісії з цифрової економіки Московського відділення Асоціації юристів Росії Олександр Журавльов.
Як повідомлялося, раніше компанія Facebook видалила на вимогу російської влади дев'ять публікацій із забороненим у Росії контентом з однойменної соцмережі і з сервісу Instagram, що належить компанії.
Фото: DPA