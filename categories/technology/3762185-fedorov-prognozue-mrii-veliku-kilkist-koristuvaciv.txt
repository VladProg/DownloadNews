Віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров прогнозує, що застосунок «Мрія» охопить дуже велику кількість користувачів, бо має великий потенціал.

Про це він заявив під час заходу для медійників "Редколегія. Саміт", повідомляє кореспондент Укрінформу.
«Мрія» - це один із продуктів, у який я дуже вірю. Думаю, що він буде мати аудиторію навіть більшу, ніж «Дія». Не кажіть про це команді, яка займається у нас «Дією» (пожартував - ред). Думаю, що там реально великий потенціал», - сказав Федоров.
За його словами, застосунок дасть доступ до освітнього контенту будь-якій людині. «Мрія» допомагатиме дитині, батькам і вчителям ефективніше орієнтуватися в навчальному процесі та поза його межами, вчасно вказуватиме, на що звернути увагу, чому присвятити більше часу. Застосунок міститиме бібліотеку контенту, який потрібен саме цій дитині, інформацію про освітні програми, курси, відеоматеріали, позашкільні активності, олімпіади, гуртки.
Як повідомляв Укрінформ, Президент Володимир Зеленський презентував інноваційний освітній цифровий застосунок «Мрія». Головна мета проєкту «Мрія» – дати дитині її особистий освітній простір і унікальний алгоритм розвитку, відкрити можливість кожному українцю стати тим, ким він хоче бути.