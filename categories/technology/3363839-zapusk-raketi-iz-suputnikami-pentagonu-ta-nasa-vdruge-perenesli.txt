Запуск ракети-носія Atlas V із супутниками Космічних сил США та NASA, який планувався в понеділок, 6 грудня, перенесли на добу.

Як передає Укрінформ, про це повідомляється у блозі NASA.
Нова спроба запуску запланована на 7 грудня із 41-го стартового комплексу на базі Космічних сил США на мисі Канаверал у Флориді.
У NASA пояснили відтермінування запуску тим, що їм потрібний додатковий час для перевірки палива.
«Команда відремонтувала систему наземного сховища, але їй знадобиться додатковий час, щоб перевірити якість зразка палива перед проведенням операцій із заправки», - зазначили у відомстві
Як повідомляв Укрінформ, запуск ракети-носія Atlas V із супутниками Космічних сил США та NASA, який планувався 5 грудня, перенесено на добу через технічні проблеми. Під час підготовчих операцій було виявлено витік у системі подачі ракетного палива з наземного сховища.
У рамках місії Space Test Program-3 (STP-3) ракета має вивести на геостаціонарну орбіту заввишки 35,4 тис. км експериментальний військовий супутник STPSat-6 із системою Space and Atmospheric Burst Reporting System-3 для відстеження космічних і атмосферних вибухів, який створений Національним управлінням ядерної безпеки США (NNSA).
Ракета також виведе на орбіту для NASA експериментальний супутник LCRD - демонстратор ретранслятора лазерного космічного зв'язку (Laser Communications Relay Demonstration).