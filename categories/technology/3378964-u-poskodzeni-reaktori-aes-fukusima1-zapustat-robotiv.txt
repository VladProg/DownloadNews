Оператор японської АЕС «Фукусіма-1» проведе за допомогою роботів огляд реакторів, пошкоджених унаслідок катастрофи у 2011 році.

Про це повідомляє NHK, передає Укрінформ.
«Цього року оператор аварійної атомної електростанції «Фукусіма-1» планує провести огляд пошкоджених реакторів за допомогою роботів та здійснити там збирання зразків», - йдеться у повідомленні.
Зазначається, що це стане ключовим кроком у зусиллях для виведення з експлуатації АЕС «Фукусіма-1».
Електроенергетична компанія «Токіо Денрьоку» планує розпочати огляд реактора №1 за допомогою роботів у середині січня. На цю роботу, як очікується, буде потрібно приблизно шість місяців.
Після катастрофи у 2011 році в реакторах №1, №2 та №3 АЕС «Фукусіма-1» сталося розплавлення активної зони, нагадує NHK. Ядерне паливо змішалося з навколишніми металевими компонентами, перетворившись на тверді радіоактивні відходи.
Як повідомлялося, у березні 2011 року біля північно-східного узбережжя Японії стався землетрус, який спричинив цунамі. Велетенська хвиля накрила АЕС «Фукусіма-1», що призвело до наймасштабнішої аварії з моменту катастрофи на Чорнобильській АЕС у 1986 році.