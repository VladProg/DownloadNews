Росія витрачає десятки мільйонів доларів на день на кібератаки на українські ресурси.

Як повідомляє кореспондент Укрінформу, про це розповів віцепрем'єр-міністр – міністр цифрової трансформації України Михайло Федоров програмі «Бацман».
«Я думаю, йдеться про десятки мільйонів доларів на день. Тому що у нас були DDoS-атаки, які оцінюються в $500 тис., $1,5 млн. Вони (росіяни – ред.) мобілізували неймовірні ресурси», – сказав він.
Федоров додав, що на кібератаку 23 лютого, коли хакери атакували державні ресурси, росія витратила понад мільйон доларів.
Як повідомляв Укрінформ, з початку повномасштабної агресії з боку росії оперативно виявлено та нейтралізовано понад 120 потужних кібератак на ресурси органів державної влади та військового управління України.