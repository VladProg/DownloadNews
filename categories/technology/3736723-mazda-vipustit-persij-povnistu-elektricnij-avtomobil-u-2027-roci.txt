Гендиректор Mazda Motor Corp. Масахіро Моро заявив, що компанія випустить свою першу повністю електрифіковану модель авто через чотири роки.

Як передає Укрінформ, про це повідомляє Kyodo.
Японський автовиробник також повідомив, що з 2028 року Mazda нарощуватиме виробництво електрокарів і прискорить розробку високоякісного обладнання електричного керування у співпраці з Toyota Motor Corp.
За словами Моро, компанія також активізує зусилля з електрифікації ринку в Китаї, пропонуючи моделі електромобілів «одну за одною» починаючи з 2025 року.
Mazda розгляне виробництво електричних автомобілів та закупівлю акумуляторів в США, аби скористатися американським законом про зниження інфляції, згідно з яким країна надає податкові пільги для покупців електрокарів, зібраних у Північній Америці.
Японський автовиробник нещодавно вже почав виготовляти позашляховик СХ-50 з бензиновим двигуном на своєму заводі у штаті Алабама і планує випустити його гібридну модель.
Як повідомляв Укрінформ, японський автовиробник Toyota Motor Corp. планує випустити електромобіль, який працює від повністю твердотільного акумулятора, вже у 2027 році.
Фото: Getty Images