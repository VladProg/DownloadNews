Американська дослідниця Сангіті Абду Джіоті прогнозує проблеми з Інтернетом через сонячні спалахи, які супроводжуються корональними викидами.

Як передає Укрінформ, про це повідомляє портал Science Alert.
Сонце постійно “обсипає” Землю потоком намагнічених частинок. Це явище відоме як сонячний вітер. Здебільшого магнітний щит планети перешкоджає цьому “електричному” вітру завдати реальної шкоди Землі або її мешканцям. Але іноді, приблизно раз на століття, цей вітер переростає у повноцінну сонячну бурю, і, як попереджає нове дослідження, результати такої екстремальної космічної погоди можуть бути катастрофічними для сучасного способу життя людей.
Настільки потужна сонячна буря здатна спровокувати «інтернет-апокаліпсис», через який безліч людей втратять доступ до мережі на тижні або місяці, зазначила дослідниця.
«Що дійсно змусило мене задуматися про це, так це те, що з пандемією ми побачили, наскільки непідготовленим був світ. Не існувало протоколу для ефективного вирішення цієї проблеми, і те саме стосується стійкості Інтернет-мережі. Наша інфраструктура не підготовлена до масштабного сонячного явища», - сказала Абду Джіоті.
Водночас екстремальні сонячні бурі є відносно рідкісним явищем. За словами Абду Джіоті, вчені оцінюють вірогідність того, що екстремальна космічна погода безпосередньо вплине на Землю, в межах від 1,6 до 12 відсотків упродовж десятиліття.
У новітній історії було зареєстровано лише дві таких бурі - одна 1859 року, а інша 1921 року. Перший інцидент, відомий як подія Керрінгтона, викликав на Землі серйозне геомагнітне хвилювання, від якого телеграфні дроти загорялися, а полярні сяйва, які зазвичай видно лише біля полюсів планети, були помічені неподалік екваторіальної Колумбії.
Невеликі бурі також можуть завдати удару: одна з них у березні 1989 року на дев’ять годин відключила від електрики усю провінцію Квебек в Канаді.