Космічний телескоп Hubble сфотографував завдяки камері Advanced Camera for Surveys (ACS) космічний об’єкт Arp 107, що складається з двох галактик, які наближаються до зіткнення.

Про це повідомила обсерваторія ESA, передає Укрінформ.
Галактичний дует, що наближається до свого зіткнення, знаходиться на відстані приблизно 465 мільйонів світлових років від Землі.

Зазначається, що більша за розміром галактика (зліва на цьому зображенні) — це галактика надзвичайно енергійного типу, відома як галактика Сейферта, яка має активне ядро.
Менший за розміром галактичний компаньйон з’єднаний з іншою галактикою тонким «мостиком» з пилу й газу.
Arp 107 є частиною каталогу з 338 галактик, відомого як «Атлас дивних галактик», який у 1966 році склав американський астроном Хелтон Арп.
Як повідомляв Укрінформ, космічний телескоп Hubble сфотографував галактику NGC 3156, розташовану в сузір’ї Секстант.
Фото: ESA