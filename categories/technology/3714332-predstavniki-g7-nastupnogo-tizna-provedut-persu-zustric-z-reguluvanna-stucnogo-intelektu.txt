Представники країн "Групи семи" (G7) зустрінуться наступного тижня, щоб розглянути проблеми, пов'язані з генеративними інструментами штучного інтелекту (ШІ).

Як передає Укрінформ, про це повідомляє Reuters із посиланням на владу Японії.
Лідери G7, до якої входять США, Європейський Союз і Японія, минулого тижня домовилися про створення міжурядового форуму "Хіросімський процес ШІ" для обговорення питань, пов'язаних зі швидкозростаючими інструментами ШІ.
За словами міністра зв'язку Японії Такеакі Мацумото, урядовці G7 проведуть першу зустріч на робочому рівні 30 травня і розглянуть такі питання, як захист інтелектуальної власності, дезінформація і те, як слід управляти технологією.
Зазначається, що ЄС наближається до прийняття першого в світі великого закону про ШІ, що надихає інші уряди на роздуми про те, які правила слід застосовувати до інструментів новітньої технології.
Японія, яка цього року головує в G7, "очолить дискусію "Групи семи" щодо гнучкого використання технології генеративного ШІ", - сказав Мацумото, додавши, що на форум сподіваються виробити пропозиції для глав держав до кінця року.
На саміті G7 в Хіросімі минулого тижня лідери також закликали розробити і прийняти міжнародні технічні стандарти, щоб ШІ "заслуговував на довіру" і "відповідав нашим спільним демократичним цінностям".
"Робоча група G7 з питань ШІ звернеться за допомогою до Організації економічного співробітництва та розвитку", - повідомив Мацумото.
Як повідомляв Укрінформ, Ізраїль прагне використати свої технологічні досягнення, щоб стати «наддержавою» у застосуванні штучного інтелекту, у т.ч. і у військових цілях.