Генеральний директор стартапу OpenAI, яка розробила чат-бот зі штучним інтелектом (ШІ) ChatGPT, Сем Альтман вважає, що технологія ШІ змінить суспільство, яким ми його знаємо, але, водночас це принесе певні небезпеки.

Про це він заявив в інтерв`ю ABC News, передає Укрінформ.
Альтман вважає, що технологія ШІ може бути «найкращою технологією, яку розробило людство», щоб кардинально покращити життя.
«Тут ми повинні бути обережними. Я думаю, що люди повинні радіти, що ми трохи налякані щодо цього (потенціалом ШІ – ред.)», — сказав Альтман.
Хоча розробник відзначає успіх свого продукту, Альтман визнав можливі небезпечні реалізації ШІ, якщо він опиниться «не в тих руках».
«Я особливо стурбований тим, що ці моделі можуть бути використані для широкомасштабної дезінформації. Тепер, коли вони стають кращими в написанні комп’ютерного коду, їх можна використовувати для наступальних кібератак», — сказав Альтман.
За його словами, поки що програма реагує лише на накази людини і перебуває під її повним контролем. «Але знайдуться ті, хто зніме з неї обмеження, які ми наклали, і суспільству потрібно заздалегідь придумати, як воно реагуватиме на це», - заявив Альтман.
Серед інших побоювань щодо технології ШІ – здатність замінити багато робочих місць. Однак у той же час Альтман зазначив, що така ситуація здатна призвести до появи «покращених» професій.
Він закликав людей дивитися на ChatGPT більше як на інструмент, а не як на заміну чомусь. Він додав, що «людська креативність безмежна, і ми знаходимо нові робочі місця. Ми знаходимо нові справи». За словами Альтмана, способи використання ChatGPT як інструментів для людства переважають ризики.
У будь-якій сфері Альтман і його команда хочуть, щоб користувачі сприймали ChatGPT як «другого пілота», який може допомогти написати, наприклад, великий комп’ютерний код або розв'язувати проблему.
Також Альтман наголосив, що він постійно спілкується з урядовцями, адже регулятори та суспільство повинні бути залучені до розгортання ChatGPT. За його словами, зворотний зв’язок може допомогти запобігти будь-яким негативним наслідкам широкого використання ШІ.
ChatGPT — чат-бот зі штучним інтелектом, розроблений OpenAI. Він здатний відповідати на складні питання, писати по команді прозу або комп'ютерний код. ChatGPT вже оновлено до мовної моделі GPT-4.
Фото: ABC News