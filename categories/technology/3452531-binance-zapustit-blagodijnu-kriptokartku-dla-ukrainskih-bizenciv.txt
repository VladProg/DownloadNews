Криптовалютна платформа Binance у квітні запустить благодійну криптокартку для всіх українців, які були змушені залишити територію Україну та потребують допомоги.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров у Телеграмі.
"Упродовж цього місяця Binance також запустить благодійну криптокартку для всіх українців, які були вимушені покинути територію Україну та потребують допомоги. Це важлива підтримка для наших громадян під час війни", - написав віцепрем'єр.
Він зазначив, що команда Binance продовжує співпрацю з міністерством щодо впровадження криптозаконодавства та інтеграції застосунку Дія для ідентифікації українських користувачів криптобіржі.
Крім цього, Binance підтримає освітні проєкти Мінцифри, зокрема криптограмотності, щоб іще більше українців отримували цифрові навички та здобували нові цифрові професії.
Федоров розповів, що Binancе вже надала підтримку Україні в розмірі 10 млн доларів та планує збільшити цю суму до 20 млн доларів найближчим часом.
За його словами, засновник Binance Чанпен Чжао підтвердив, що платформа неухильно дотримується вимог санкційної політики щодо російських посадовців та банків із санкційного списку, причетних до військової агресії в Україні, а також у режимі 24/7 реагуватиме на конкретні випадки, коли санкційний режим може бути порушений.
Як повідомляв Укрінформ, Binance відключила від Р2Р санкційні російські банки у березні 2022 року.