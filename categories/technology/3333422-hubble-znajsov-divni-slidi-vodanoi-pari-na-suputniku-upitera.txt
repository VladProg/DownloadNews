Група вчених за допомогою телескопа Hubble від Національного управління з аеронавтики і дослідження космічного простору (NASA) знайшла сліди постійної водяної пари в атмосфері супутника Юпітера – Європи, проте лише в одній його півкулі.

Як передає Укрінформ, про це повідомляється на сайті американського відомства.
«Спостереження за водяною парою на Ганімеді та на зворотному боці Європи покращує наше розуміння атмосфери крижаних місяців. Водночас виявлення стабільної присутності водяної пари на Європі дещо дивніше, ніж на Ганімеді, тому що температура на поверхні Європи нижча, ніж температура на Ганімеді», - сказав вчений зі шведського Королівського технологічного інституту Лоренц Рот.
Зазначається, що попередні спостереження водяної пари на Європі були пов'язані з виверженням гейзерів крізь лід. Вони аналогічні гейзерам на Землі, але мають висоту понад 96 км.

Як повідомляв Укрінформ, космічна рентгенівська обсерваторія «Чандра» Національного управління з аеронавтики і дослідження космічного простору (NASA) сфотографувала спіральну галактику NGC 253 (Скульптор), яка знаходиться у сузір'ї Скульптор.
Фото: NASA