Японський автовиробник Mitsubishi Motors Corp. розглядає можливість припинення виробництва автомобілів у Китаї через падіння продажів компанії в країні на тлі швидкого переходу на електромобілі в КНР.

Як передає Укрінформ, про це повідомляє Kyodo News.
Представник компанії заявив, що Mitsubishi веде переговори зі своїм місцевим виробничим партнером, але офіційного рішення з цього приводу не прийнято.
За словами джерел, Mitsubishi Motors, яка призупинила виробництво в Китаї в березні через падіння продажів і зростання місцевих брендів, тепер планує зосередити свої ресурси на ринку Південно-Східної Азії.
Зазначається, що у Китаї японська компанія виготовляла в основному автомобілі з бензиновими двигунами на заводі в провінції Хунань у рамках спільного підприємства з Guangzhou Automobile Group.
Цей завод є єдиним заводом Mitsubishi Motors в країні.
У рамках зусиль, спрямованих на збільшення продажів, японський автовиробник у грудні випустив нову гібридну версію свого флагманського позашляховика Outlander для китайського ринку. Проте цього виявилося недостатньо на тлі більш швидкого, ніж очікувалося, переходу на повністю електричні автомобілі та розширення частки ринку місцевих брендів у Китаї, який зараз є найбільшим ринком електромобілів у світі.
Як повідомляв Укрінформ, японський автовиробник Nissan Motor Co заявив у понеділок, що всі моделі автомобілів, які продаватимуться у Європі, будуть повністю електрифіковані до 2030 року.
Фото: Shutterstock