На Прикарпатті школяр з села Корнич, дев’ятикласник Роман Тимофійчук, розробив модель дрона для військових.

Про це повідомляє місцева телекомпанія НТК, передає Укрінформ.

«9-класник з Коломийщини розробив модель дрона для військових. 15-річний Роман Тимофійчук із Корнича створює різноманітні авіаційні моделі», - йдеться в повідомленні.
Зазначається, що батько Романа Тимофійчука захищає Україну на передовій. Школяр мріяв зробити дрон для українських бійців від початку війни. У його доробку – близько 15 авіамоделей з радіоуправлінням.
«Це буде дрон-розвідник і вантажний дрон, він буде нести на собі усілякі прилади. Моя мета – зробити дрон для наших військових, щоб вони швидше перемогли та щоб Україна була щасливою», - сказав школяр.
Для реалізації ідеї Романа і створення авторського безпілотника необхідно близько 30 тисяч гривень. Ініціативу 15-річного хлопця вже підтримують небайдужі. Серед них – директор Коломийського ліцею імені Стефаника Мирослав Граб.
Як повідомлялося, у Харкові створили безпілотник-розвідник Sirko, який має нерозбірний корпус і виготовлений із радіопрозорого полімеру.