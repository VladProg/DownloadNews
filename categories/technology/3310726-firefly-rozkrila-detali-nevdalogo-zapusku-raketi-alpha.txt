Американська компанія Firefly Aerospace, яка належить українцю Максиму Полякову, розповіла деталі невдалого польоту легкої ракети-носія Alpha, який відбувся 3 вересня.

Як передає Укрінформ, про це повідомила компанія у Твіттері.
За інформацією Firefly Aerospace, ракета успішно стартувала з космодрому, але приблизно вже через 15 секунд з моменту старту у неї позапланово відключився другий двигун. Ракета продовжувала набирати висоту й залишалася контрольованою протягом приблизно 145 секунд.
При цьому, сама швидкість набору висоти була недостатньо високою через нестачу тяги одного з чотирьох двигунів, а саме того, що відключився. Ракета почала втрачати контроль.
«Політ ракети був припинений за допомогою вибухової системи припинення польоту (FTS). Ракета не вибухала сама по собі», - наголосили у компанії.

Зазначається, що нині Firefly Aerospace продовжує розслідування, аби встановити точну причину позапланового відключення двигуна.
Як повідомляв Укрінформ, минулого тижня американська компанія Firefly Aerospace, яка належить українцю Максиму Полякову, провела свій перший запуск легкої ракети-носія Alpha, проте вже після старту сталася нештатна ситуація, яка призвела до втрати ракети і вантажу.
Firefly Aerospace (раніше - Firefly Space Systems) - приватна аерокосмічне підприємство, зі штаб-квартирою в Остіні (Техас, США), яке розробляє легені ракети-носії для запуску вантажів у космос. У 2017 році компанію купив український підприємець Максим Поляков, він перезапустив її під новою назвою Firefly Aerospace.