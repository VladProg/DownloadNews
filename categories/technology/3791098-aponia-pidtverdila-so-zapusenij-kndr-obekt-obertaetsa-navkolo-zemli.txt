Уряд Японії підтвердив, що запущений Північною Кореєю на початку цього тижня «об’єкт», який Пхеньян називає розвідувальним супутником, обертається навколо Землі.

Про це заявив міністр оборони Японії Мінору Кіхара, повідомляє Kyodo, передає Укрінформ.
За словами Кіхари, такий висновок зроблений на основі аналізу і оцінок у співпраці зі Сполученими Штатами та Південною Кореєю.
Він додав, що Японія разом із союзниками продовжить аналізувати, чи функціонує об’єкт із моменту його запуску.
Як зазначається, у травні, напередодні першої спроби КНДР запустити супутник, сили оборони Японії отримали наказ збивати будь-який снаряд, який потенційно може впасти на територію країни, використовуючи наземні ракети-перехоплювачі Patriot РАС-3 й есмінці, оснащені системами протиракетної оборони «Іджис» (Aegis).
З огляду на високу ймовірність нових запусків Північною Кореєю ракет, Кіхара зазначив, що Міноборони прийме рішення про продовження чи скасування дії цього наказу пізніше після аналізу та оцінки всіх даних.
На сайті Космічних сил США північнокорейському супутнику надано окремий номер - це означає, що Вашингтон визнав, що цей апарат вийшов на навколоземну орбіту.
Міноборони США, однак, заявило, що інформація про те, чи вдалося Північній Кореї запустити супутник, ще аналізується.
Сполучені Штати, Японія і Південна Корея вважають, що під приводом виведення космічного супутника КНДР насправді тестує нову міжконтинентальну балістичну ракету великої дальності, технології запуску якої ідентичні тим, що використовуються у ракетах-носіях.
Як повідомляв Укрінформ, Північна Корея заявила, що успішно вивела на навколоземну орбіту супутник-шпигун та планує найближчим часом запустити ще декілька таких космічних апаратів, аби забезпечити свої розвідувальні можливості.
Україна, Японія, Південна Корея та Сполучені Штати й решта західних держав рішуче засудили такий запуск із використанням балістичних технологій та закликали припинити будь-які дії, що становлять загрозу миру і стабільності на Корейському півострові та у світі.