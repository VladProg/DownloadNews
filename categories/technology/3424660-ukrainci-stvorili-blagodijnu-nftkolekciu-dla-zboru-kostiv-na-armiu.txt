Ініціативна група з України, яка включає IT-підприємців, мистецтвознавців, художників та медіаменеджерів, створила NFT-колекцію artWARks для збору коштів на благодійну допомогу для української армії.

Як передає Укрінформ, про це повідомив у Фейсбуці один із засновників колекції Руслан Нонка.
За його словами, колекція artWARks включає збірку робіт за останні вісім років, присвячених війні. Цей проєкт благодійний: всі зароблені від продажу кошти підуть на благодійну допомогу фонду "Повернись живим" та іншим фондам.
Щодня колекція буде доповнюватися новими авторами та їхніми роботами.
Нонка також оприлюднив звернення художників. "Ми, незалежні українські художники, вже восьмий рік спостерігаємо за війною Росії проти України. В наших роботах відбражено людський бік цієї безглуздої трагедії, бо ми її очевидці, це відбувається з нами і нашими найближчими людьми. Повномасштабне вторгнення Росії в Україну зробило цю війну новиною №1 у світі лише 8 днів тому. Ми живемо з нею щодня. Вже вісім років", – зазначають автори звернення.
Вони повідомили, що об’єдналися, аби донести свій погляд на війну до якомога ширшої аудиторії у світі та зібрати кошти для героїчної української армії та цивільного населення, яке постраждало від злочинів РФ.
Як повідомлялося, президент рф путін 24 лютого 2022 року оголосив війну Україні й розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.
Європейський Союз застосував потужний пакет санкцій проти росії як країни-агресора, міжнародна ізоляція якої посилюється із кожним днем. Міжнародний кримінальний суд розпочав документування та розслідування воєнних злочинів росії в Україні.