Станція “Академік Вернадський” та криголам “Ноосфера” увійдуть до міжнародної мережі інфраструктур для полярних досліджень, завдяки виграному проєкту в програмі Європейського Союзу “Горизонт Європа”.

Як передає Укрінформ, про це повідомляє Національний антарктичний науковий центр.
Зазначається, НАНЦ і ще 49 полярних організацій виграли проєкт “POLARIN: POLAr Research Infrastructure Network” у програмі ЄС “Горизонт Європа”.

Як поінформували у НАНЦ, завдяки участі у проєкті станція “Академік Вернадський” та криголам “Ноосфера” увійдуть до міжнародної мережі інфраструктур для полярних досліджень, що дозволить Україні залучити додаткові кошти в антарктичну програму, а українським вченим – використовувати полярні станції, судна, бази даних інших країн та брати участь у важливих наукових ініціативах. Це передбачено проєктом “POLARIN: POLAr Research Infrastructure Network”, який виграв конкурс у програмі ЄС “Горизонт Європа”.
У проєкті беруть участь Національний антарктичний науковий центр, усі оператори полярних досліджень ЄС, а також відповідні оператори Чилі, Канади, США, Великої Британії та інших країн. Загалом це 50 організацій та 79 об’єктів інфраструктури в обох полярних регіонах – Арктиці та Антарктиці. Зокрема 38 дослідницьких станцій, 12 суден, 18 обсерваторій, 4 репозитарії, 7 баз даних.

За словами директора НАНЦ Євгена Дикого, “ми бачимо, як стрімко Арктика та Антарктика втрачають льодовий покрив через глобальне потепління та господарське втручання людини".
"Щоб вчені могли всебічно вивчати та прогнозувати такі процеси, їм треба ширший доступ до полярних інфраструктур. Тобто, дослідник не має бути обмежений даними лише тієї локації, де знаходиться станція його країни, а повинен мати доступ до різних точок спостережень для отримання більшої кількості інформації та її порівняння", - зауважив очільник НАНЦ.

Він пояснив, що "саме це й передбачає проєкт “POLARIN”: щоб кожен учасник консорціуму міг використати для своїх досліджень інфраструктуру інших учасників. Також це можуть бути колаборації кількох організацій для спільних досліджень складних проблем”.
“POLARIN” розрахований на 2 роки (2024-2025) і має загальний бюджет майже 14,6 млн євро. З них понад півмільйона євро передбачені для України: щоб забезпечити доступ вчених до іноземних інфраструктур, а також покрити витрати з доступу закордонних дослідників до українських об’єктів.
“Це дозволить нам залучити додаткові кошти на розвиток міжнародного співробітництва, адже, як відомо, в умовах війни науковий бюджет нашої країни дуже обмежений, і кошти витрачаються лише на нагальні базові потреби. Тож ми активно шукаємо додаткові можливості для підтримки української антарктичної програми”, – відзначив очільник НАНЦ.
Окрім спільного використання інфраструктур, в проєкті передбачено обмін даними та тренінги для молодих науковців.
Офіційне підписання договору з ЄС щодо реалізації “POLARIN” заплановано на листопад.
Як нагадали в центрі, раніше проєкт за участі НАНЦ “Полярні регіони в системі планети Земля: роль місцевих та регіональних полярних процесів у зміні полярного клімату та глобальної кліматичної системи” (PolarRES) переміг у конкурсі програми ЄС “Горизонт 2020”.

Як повідомляв Укрінформ, у червні Міністерство освіти та науки розпочало фінансування наукових робіт та проєктів для активізації участі українських науковців у програмі ЄС "Горизонт Європа".