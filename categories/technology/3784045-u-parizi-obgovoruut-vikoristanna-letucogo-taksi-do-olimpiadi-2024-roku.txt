У Парижі розпочались громадські обговорення щодо повітряного виду транспорту, який збираються використовувати під час Олімпійських та Паралімпійських Ігор.

Вони триватимуть місяць і мають на меті зібрати думки столичних громадян для остаточного висновку Міністерства транспорту. Як передає Укрінформ, про це повідомляє Le Parisien.
"Цей експеримент суперечить цілям скорочення кінцевого споживання енергії у транспортному секторі на 16% до 2028 року ", - таку стриману думку щодо проєкту висловило природоохоронне відомство Франції. Там вказують, що ці літаки вертикального зльоту і посадки споживають приблизно в 30 разів більше енергії, ніж метро.
"Їх (літальні апарати) не можна вважати безшумними, всупереч тому, що заявлено у досьє, якщо тільки ви не вважаєте безшумним середній автомобіль з двигуном внутрішнього згоряння",- зазначив один із жителів 15-го округу Парижа, де побоюються високого шумового забруднення.

Експериментальний проєкт, який обговорюють зараз, передбачає встановлення на Сені баржі "Вертипорт". Вона має стати майбутнім майданчиком для посадки і зльоту цих нових типів апаратів.
Літальні апарати, що виглядають як великі короновані комахи, отримали назву Volocity від німецького стартапу Volocopter. Для цілей експерименту вони будуть використовувати наявні повітряні коридори вздовж паризької кільцевої дороги і над Сеною, загалом продумані п'ять таких маршрутів.
Однак, щоб запустити свій транспорт, виробник Volocopter все ще має отримати сертифікат Європейського агентства з авіаційної безпеки (EASA), попередньо це має відбутися лише навесні 2024 року. Хоча це буде нелегко, на думку генерального директора компанії Дірка Хока (Dirk Hoke), якщо не вдасться запустити маршрути до Олімпіади, то компанія проситиме запровадити бодай демонстраційні польоти без пасажирів.
Як повідомлялось раніше, з листопада минулого року Volocity вже здійснює польоти навколо аеропорту Понтуаз неподалік Парижа. Двадцять машин пролетіли близько 200 км. Водночас німецька фірма готується прийняти на роботу пілотів і почати їх навчання до кінця року. У найближчому майбутньому планують будувати близько п'ятдесяти таких апаратів на рік. Фахівці обіцяють, що до 2030 року ці прилади зможуть літати автономно, тобто без пілота. Париж може стати першим містом у світі, яке запропонує такий вид транспорту.
Фото: Le Parisien