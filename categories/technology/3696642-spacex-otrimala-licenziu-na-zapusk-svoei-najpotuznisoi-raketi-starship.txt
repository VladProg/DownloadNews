Компанія Ілона Маска SpaceX отримала схвалення уряду США на запуск ракети наступного покоління Starship, що стало ключовим етапом у прагненні компанії відправляти людей на Місяць та Марс.

Як передає Укрінформ, про це повідомляє Bloomberg.
Зазначається, що Федеральне авіаційне управління (FAA) США в п’ятницю надало ліцензію SpaceX, що дозволило компанії здійснити запуск ракети зі свого об’єкта Starbase у селищі Бока-Чіка, штат Техас. Ліцензія буде дійсна протягом п’яти років.
У SpaceX заявили, що планують запустити ракету Starship вже у понеділок о 7 ранку за місцевим часом у Техасі. Вона матиме 150-хвилинне вікно запуску, повідомили у компанії.
У FAA заявили, що процедура, заснована на часі, потрібна для звільнення повітряного простору навколо Бока-Чіка, щоб ідентифікувати та змінити маршрути літаків, які безпосередньо зазнали впливу через запланований запуск.
Starship – це велика нова ракета, створена для того, щоб доставляти людей, у тому числі астронавтів NASA, у глибокий космос. Вона також має служити відносно недорогою платформою для запуску супутників та інших вантажів на орбіту.
Уся система Starship має висоту у 120 метрів, що робить її потужнішою за будь-який попередній космічний корабель з екіпажем. Ракета призначена для багаторазового використання, що, за прогнозами SpaceX, зменшить витрати.
Видана ліцензія означає, що FAA визначило, що запуски та повторне використання Starship не завдадуть шкоди людям або майну на землі.
Як повідомляв Укрінформ, компанія SpaceX у суботу запустила на орбіту партію з 51 мінісупутника в рамках місії Transporter 7.