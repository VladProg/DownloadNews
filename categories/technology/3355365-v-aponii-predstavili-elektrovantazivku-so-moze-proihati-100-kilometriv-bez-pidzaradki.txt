Японська компанія Hino 22 листопада представила вантажівку на електричному ходу вантажопідйомністю 1 тонна.

Як передає Укрінформ, про це повідомляє NHK.
Компанія планує випустити електровантажівку в продаж уже влітку наступного року.
За словами представників Hino, електричній версії потрібно менше деталей у нижній частині, що дозволяє зробити нижче рівень підлоги в кузові. Це полегшує навантаження й розвантаження.
Одна зарядка дає транспортному засобу запас ходу близько 100 кілометрів, що достатньо для виконання доставки протягом дня.
Наголошується, що велика японська компанія у сфері логістики Японії Yamato Transport вже заявила про намір придбати цей новий транспортний засіб. Її водії тестуватимуть його протягом наступних шести місяців. Дві компанії планують спільно працювати над вирішенням завдань, виявлених під час цього процесу.
Ще одна велика компанія з доставки – Sagawa Express – вирішила використовувати електричні вантажівки іншого виробника.
Фірма Isuzu теж готується випустити в продаж модель-конкурента наступного року.
Як повідомляв Укрінформ, китайська компанія Geely представила нову електричну напіввантажівку Homtruck, яка конкуруватиме з Tesla Semi Ілона Маска.