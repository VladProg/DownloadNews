В Японії на Токійському автосалоні представили концепти електрокарів нового покоління, летючі автомобілі та футуристичних роботів, здатних перевозити людей верхи на собі.

Про це повідомляє Kyodo, передає Укрінформ.
З огляду на прискорення переходу на акумуляторні транспортні засоби в усьому світі, нинішня виставка має велике значення для японських автовиробників, які прагнуть наздогнати закордонних конкурентів, таких як Tesla, у розробці електромобілів.

Цьогорічний автосалон у Токіо проходить вперше після пандемії COVID-19 і зібрав рекордні 475 компаній-учасниць, серед яких уперше представлений китайський гігант-виробник електромобілів BYD.

Toyota Motor, найбільший у світі автовиробник за обсягами, представила LF-ZC, концептуальну модель електромобіля наступного покоління під брендом Lexus, який планується випустити у 2026 році. Автомобіль виготовлено з використанням архітектури автомобіля наступного покоління і з найсучаснішим обладнанням та програмним забезпеченням.
Раніше вважалося, що Toyota, піонер у виробництві гібридних автомобілів із бензиновим і електричним приводом, відмовлялась виробляти повністю електричні транспортні засоби, але тепер компанія спрямовує більше ресурсів на електрокари, аби збільшити лінійку екологічних авто. Продавши лише 24 тисячі електромобілів у 2022 році, Toyota пообіцяла збільшити цю кількість до 1,5 мільйона у 2026 році.
Honda Motor продемонструвала Cruise Origin, безпілотний електромобіль, розроблений спільно з General Motors та її дочірньою компанією Cruise LLC. Цей автомобіль, без водійського сидіння і керма, буде використовуватись для служби таксі без водіїв, яку три компанії планують запустити в Токіо у 2026 році.

Компанія Nissan Motor представила концепт розкішного мінівена з повністю електричним приводом Nissan Hyper Tourer, розроблений для роботи від повністю твердотільних акумуляторів і оснащений технологією повністю автономного водіння.
Система штучного інтелекту автомобіля від Nissan може стежити за біометричними даними водія і автоматично змінювати роботу кондиціонера чи освітлення відповідно до його настрою. У режимі автономного водіння передні сидіння цього електрокара можуть повертатись на 360°, щоб пасажири на передніх і задніх сидіннях могли спілкуватися віч-на-віч.
На відміну від своїх японських конкурентів, які зосередились на концептах, BYD продемонструвала існуючі моделі електромобілів, які вже продає в Японії та за її межами, пропонуючи клієнтам більш реалістичний вибір із розкішним позашляховиком U8 включно. В китайській компанії запевнили, що мають різні транспортні засоби від сімейних автомобілів до автомобілів преміумклас і можуть запропонувати широкий спектр варіантів електромобілів.
Транспортні технології поза автомобілями також привернули увагу на цьогорічному шоу.
Так, корпорація Subaru представила концепт летючого автомобіля Subaru Air Mobility, який наразі розробляється. Передбачається що цей автомобіль 6 метрів у довжину та 4,5 метра в ширину можна буде використовувати для транспортування у віддалених районах.

Suzuki Motor, яка співпрацює з місцевим підприємством SkyDrive у виробництві летючих автомобілів, показала модель авто, яку планує почати випускати наступної весни.
Виробник американських гірок Sansei Technologies показала SR-02, чотириногого робота, який може ходити, як слон, перевозячи на собі до чотирьох людей. Цього робота довжиною приблизно 3,6 метра й висотою близько 2,1 метра планується використовувати як атракціон у парку розваг.
Як повідомляв Укрінформ, японська компанія Mitsubishi Motors, один із найбільших світових автовиробників, що випускає понад 1,6 мільйона легкових, вантажних та комерційних авто на рік, заявила про вихід із китайського ринку і закриття свого єдиного заводу в КНР.
Фото: Kyodo