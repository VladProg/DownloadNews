Міністерство оборони України протестувало ще низку зразків безпілотних авіаційних комплексів вітчизняного виробництва.

Відео з випробуваннями дронів Міноборони оприлюднило у Фейсбуці, передає Укрінформ.
Як повідомляється, цього разу відомство перевірило безпілотники шістьох українських виробників. Більшість – FPV-дрони, спроєктовані й виготовлені приватними компаніями.
Метою випробувань була перевірка роботи безпілотників під впливом випромінювання комплексу радіолектронної боротьби (РЕБ), стійкості до придушення сигналу відеозв’язку та каналу керування.

Відео: Телеграм-канал Міністерства оборони України
«Для більшості виробників це випробування стало хорошою можливістю побачити вразливі місця своїх розробок і в подальшому зосередитись саме на вдосконаленні презентованих проєктів щодо протидії РЕБ», – зауважили в міністерстві.
Так, один із виробників продемонстрував свою серійну розробку дрона-камікадзе. Як відзначили в Міноборони, цей зразок показав стійкість каналів відеозвʼязку й управління дроном у протистоянні з комплексом РЕБ.
За словами представника компанії-виробника, цей зразок уже добре зарекомендував себе в бойових умовах та має «досить стабільні» показники в протистоянні з ворожими засобами радіоелектронної боротьби.
У разі успішних подальших випробувань і допуску до експлуатації цього безпілотного авіакомплексу підприємство готове до масштабування свого виробництва.
«Проєкт розпочався близько року тому, але зараз ми вийшли на рівень, який можна показувати. Цей дрон здатен виконувати бойові завдання на відстані до десяти кілометрів. Ті технології, які використовувались для розробки цієї моделі, – не якісь інноваційні чи унікальні, це збірна солянка наших знань, вдале поєднання досвіду попередніх виробів», – заявив представник компанії.
У Міноборони підкреслили, що подібні випробування нових моделей безпілотних авіакомплексів влаштовують регулярно.
За даними відомства, кількість підприємств, які з власної ініціативи працюють над створенням сучасних українських безпілотників, сягає вже кількох сотень. Саме цей тип озброєнь у війську на сьогодні має особливо великий попит.
Як повідомляв Укрінформ, станом на початок вересня до експлуатації були допущені 30 моделей різних типів дронів українського виробництва.
Фото: armyinform.com.ua