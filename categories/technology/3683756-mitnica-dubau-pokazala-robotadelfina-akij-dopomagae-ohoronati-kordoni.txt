Митна служба Дубаю (Об'єднані Арабські Емірати) показала робота-дельфіна, який допомагає відомству охороняти кордони країни.

Як передає Укрінформ, про це повідомляє Alarabiya News.
Dubai Customs Dolphin - морський робот, який за формою нагадує дельфіна, оснащений передовими технологіями, включаючи водонепроникну 12-мегапіксельну камеру 4k, прикріплену до «роботизованої руки», яка може рухатися під кутом 220 градусів.
Апарат може плисти зі швидкістю 16 км за годину, записувати відео в реальному часі та робити фотофіксацію у високій роздільній здатності.
Він також може сканувати певні місця під водою за допомогою GPS. Радіус його контролю та потокової передачі становить близько 1 000 метрів.
Інспектори можуть дистанційно контролювати митних «дельфінів» і відправляти їх стежити за морськими суднами та їхнім рухом перед тим, як вони зайдуть у порт.
Ця технологія дозволяє митникам виявляти будь-які спроби суден позбутися заборонених товарів до того, як вони зайдуть на інспекційний причал.
«Однією з найсильніших сторін у митниці Дубаю є культура, яку ми створили тут. Культура інновацій і культура мотивації, де ми завжди заохочуємо наших співробітників усіх рівнів, усіх національностей подавати свої ідеї вдосконалення, ідеї розвитку, інноваційні ідеї», - заявив Халід аз-Заруні, керівник відділу інновацій Дубайської митниці.
Як повідомляв Укрінформ, авіакомпанія Emirates, що базується в Дубаї (Об'єднані Арабські Емірати), презентувала портативного робота для реєстрації пасажирів.


Фото: Dubai Customs