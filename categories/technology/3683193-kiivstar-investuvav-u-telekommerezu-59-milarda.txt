Капітальні витрати компанії «Київстар» на відбудову і розвиток телеком-мережі у 2022 році сягнули 5,9 млрд гривень, що на 7,4% більше, ніж за 2021 рік.

Про це Укрінформу повідомили в пресслужбі мобільного оператора.
Зазначається, що у 2022 році команда Київстару повернула зв`язок у 816 населених пунктів і відбудувала 600 базових станцій, які були зруйновані внаслідок військових дій.
Протягом року спеціалісти компанії здійснили 144 тис. ремонтно-відновлювальних робіт на об`єктах мережі. Завдяки їх щоденній роботі 90% базових станцій працюють і забезпечують абонентів життєво необхідними послугами зв`язку та інтернету.
Також компанія продовжила розвиток мережі 4G і встановила за минулий рік 700 нових базових станцій - стільки ж, як і в мирному 2021 році. Крім того, технологічно оновлено ще понад 7000 базових станцій.
"Це дозволило збільшити швидкість мобільного інтернету і покращити якість зв`язку в регіонах з високим навантаженням трафіку, як-от на заході України, куди в 2022 році переїхало понад 3 млн абонентів", - зауважили в пресслужбі.
Як повідомлялось, Київстар – найбільший український оператор електронних комунікацій, що станом на грудень 2022 року обслуговував 24,8 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектру мобільних і фіксованих технологій, у тому числі 4G, Big Data, Cloud solutions.
Київстар 25 років працює в Україні, його визнано найбільшим платником податків на телеком-ринку, кращим роботодавцем і соціально відповідальною компанією. Акціонер Київстару – міжнародна Група VEON.
Фото: Київстар