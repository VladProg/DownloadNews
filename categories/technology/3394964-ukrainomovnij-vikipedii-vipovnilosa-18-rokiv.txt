Україномовній версії Вікіпедії виповнилося 18 років.

Як передає Укрінформ, про це повідомляє Вікімедіа Україна.
«Рівно 18 років тому, 30 січня 2004 року, було створено першу статтю — Атом — в українськомовному розділі Вікіпедії. З того часу українська Вікіпедія стала найбільшою онлайн-енциклопедією українською мовою», - ідеться в повідомленні.
Українська Вікіпедія має понад 1 мільйон 134 тисячі статей, посідає 17-те місце у світі серед 325 мовних розділів. Минулого року Вікіпедія мала 891 мільйон відвідувань.
На честь 18-ї річниці з дня народження онлайн-енциклопедії громадська організація «Вікімедіа Україна» проводить марафон – кампанію з наповнення Вікіпедії якнайбільшою кількістю нових статей, акція триває по 31 січня. У 2021 році 270 учасників та учасниць аналогічного марафону створили понад 800 нових статей.
Як повідомляв Укрінформ, «Вікімедіа Україна» оприлюднила список найпопулярніших статей українськомовного розділу Вікіпедії у 2021 році. Список очолила стаття «Україна», яка вперше отримала понад мільйон переглядів за рік.