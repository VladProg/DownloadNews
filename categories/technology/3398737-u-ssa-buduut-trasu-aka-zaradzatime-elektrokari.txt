У американському місті Детройт будують ділянку автошляху, що зможе заряджати електромобілі під час руху. Для цього власники авто мають встановити спеціальний приймач.

Як передає Укрінформ, про це повідомляє Business Insider.
Компанія-стартап будує першу трасу в США, що дозволить модифікованим електромобілям заряджатися під час руху. Electreon Wireless, компанія з головним офісом у Тель-Авіві, Ізраїль, співпрацює з гігантами Ford та DTE, щоб відкрити власну технологію бездротової зарядки у Детройті наступного року.
У компанії заявили, що вже впровадили свою інфраструктуру на автошляхах у Швеції, Ізраїлі та Італії.
Електрифікована ділянка матиме довжину 1,6 км та буде розташована поблизу центрального термінала занедбаної залізничної станції Мічиган у Детройті. Влада штату Мічиган планує вкласти 1,9 мільйона доларів у цей проєкт, котрий за словами Electreon, буде повністю завершено до 2023 року.
Передбачається, що проїжджа частина заряджатиме електромобілі незалежно від того, чи знаходяться вони в русі чи стоять, за допомогою процесу, що називається індуктивною зарядкою, ця система використовує магнітну частоту для передачі енергії від металевих котушок, закопаних під дорожнім покриттям, до спеціального приймача на електромобілі.
Згідно з оцінками аналітиків, встановлення спеціального приймача коштуватиме водіям від 3000 до 4000 доларів за один автомобіль. Проте у компанії сподіваються наблизити ціну до 1000–1500 доларів. Загалом, новою трасою зможе користуватися увесь транспорт.
Фото: Electreon