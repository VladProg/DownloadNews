Кількість українців, які використовують чатбот єВорог, вже перевищила 323 тисячі.

Про це віцепрем'єр-міністр – міністр цифрової трансформації Михайло Федоров повідомив у Телеграмі, передає Укрінформ.
"З перших днів війни сміливі українці знімають чи пишуть про окупантів та колаборантів в єВорог. Щодня нашій команді надходять нові заявки, а кількість українців, які використовують чатбот, уже перевищила 323 тисячі", - ідеться у повідомленні.
Федоров наголосив, що зараз дуже важливо залишатися активними і ділитися з українськими захисниками інформацією, яка може їм знадобитися.
"Тож якщо ви перебуваєте на тимчасово захоплених територіях, бачите ворожу техніку, повідомляйте в чатбот від Мінцифри — єВорог", - закликав віцепрем'єр-міністр.
За можливості слід ділитися фото чи відео або ж надсилати заяву текстом про скупчення і переміщення колон ворожої техніки, бензовози, транспортування техніки залізницею, склади з боєприпасами, радіолокаційні станції, позиції артилерії, польові аеродроми для гвинтокрилів.
"Під час зйомки впевніться, що залишаєтесь непоміченими для ворога, а вашому життю нічого не загрожує. Будьте обережні і діліться нашим чатботом з друзями", - зауважив Федоров.

Як повідомляв Укрінформ, українські фахівці розробили інструмент для перевірки чат-ботів.