Запроваджені проти РФ міжнародні санкції впливають на діяльність російських технологічних компаній, зокрема Яндекса.

Такого висновку дійшли аналітики Інституту вивчення війни (ISW), передає Укрінформ.
За даними ISW, 18 червня Московський суд наклав на Яндекс штраф у розмірі 23 795 доларів за те, що компанія не надала ФСБ дані користувачів відповідно до закону про нацбезпеку РФ. У цьому зв'язку в компанії заявили, що зробити це їй завадили санкції, запроваджені проти Росії.
За словами представника компанії, санкції перешкоджають Яндексу "купувати, встановлювати та налаштовувати іноземне апаратне та програмне забезпечення", що необхідно для дотримання законів РФ.
«Хоча незрозуміло, як іноземні технологічні продукти допоможуть Яндексу дотримуватися російського законодавства, ситуація засвідчує, що міжнародні санкції вплинули на деякі аспекти російського технологічного сектору й апарат національної безпеки», – зауважили в ISW.
Як повідомляв Укрінформ, у березні прем'єр-міністр Італії Джорджа Мелоні наклала вето на угоду з поглинання постачальника хмарних послуг компанією, що має зв'язки з російським Яндексм.