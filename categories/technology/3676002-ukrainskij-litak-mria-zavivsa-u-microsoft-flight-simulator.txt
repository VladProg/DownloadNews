У понеділок, 27 лютого, Microsoft Flight Simulator офіційно презентував нове DLC для Microsoft Flight Simulator ― Ан-225 «Мрія».

Про це повідомляється у Фейсбуці ДП "Антонов", передає Укрінформ.
Зазначається, що проєкт став можливим завдяки злагодженій та інтенсивній роботі команди Microsoft Flight Simulator спільно з проєктною командою «Антонова», сприяння Міністерства цифрової трансформації України і підтримки та експертизи наших пілотів і інженерів, які допомогли зробити поведінку літака реалістичнішою.
Командир екіпажу Ан-225, шеф-пілот Дмитро Антонов та пілоти Кирило Волегов, Євген Башинський, штурман Сергій Нечаєв мали змогу протестувати цифрову «Мрію» на реалістичність польоту.
"Відновлення авіалегенди було непростим та тривалим процесом, над яким працювали кілька кваліфікованих команд з усього світу. Багато годин роботи розробки моделі, запис звуку, детальний дизайн – усе для того, щоб кожен зміг максимально реалістично відчути себе у ролі пілота найбільшого у світі літака, почути звук його двигунів, оглянути кабіну і вантажну рампу", - розповіли в пресслужбі держпідприємства.
В "Антонові" також поінформували, що компанія Microsoft вирішила направити усі кошти від продажу доповнення “Mryia add-on” в Microsoft Flight Simulator на спеціальний рахунок для відбудови Ан-225.
"Встановлюйте Microsoft Flight Simulator та на власному досвіді відчуйте захват від польоту на легенді ― Ан-225 «Мрія». Підійміть свою «Мрію» у небо", - закликали в компанії.
Як повідомляв Укрінформ, один із найбільших і найпотужніших літаків у світі українського виробництва Ан-225 «Мрія» згорів наприкінці лютого минулого року внаслідок повітряної атаки російських військ на аеропорт Гостомель під Києвом.
Командир «Мрії» Дмитро Антонов заявив, що літак можна було врятувати. Так, на момент вторгнення росії ДП «Антонов» мало резервний аеродром, орендований у німецькому Лейпцигу. Екіпаж був готовий вилетіти з Гостомеля до Німеччини вранці 24 лютого та навіть заводив двигуни, але команди на зліт так і не отримав.
Наприкінці березня 2022 року державний концерн «Укроборонпром» відсторонив від роботи генерального директора ДП «Антонов» Сергія Бичкова. Згодом Бичков був остаточно звільнений з посади.
У жовтні минулого року стало відомо, що в межах кримінального провадження СБУ розпочала перевірку службовців ДП «Антонов» щодо ймовірної співпраці з російськими загарбниками, наслідком якої могло бути знищення «Мрії».