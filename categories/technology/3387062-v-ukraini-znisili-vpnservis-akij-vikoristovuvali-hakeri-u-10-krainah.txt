Кіберполіція спільно з іноземними колегами знешкодили мережу VPN-сервісу, який використовували кіберзлочинці для атак вірусами-шифрувальниками.

Як передає Укрінформ про це повідомляє Національна поліція України.
Поліцейська спецоперація проводилась українськими правоохоронцями разом із колегами з Німеччини, Нідерландів, Канади, Чеської Республіки, Франції, Угорщини, Латвії, Великої Британії та США, під керівництвом Європолу та Євроюсту.

“Правоохоронці зацікавилися провайдером після того, як численні розслідування підтвердили використання злочинцями вказаного VPN-сервісу для контролю бот-мереж і розповсюдження шкідливих програм. VPN-сервіс пропонував послуги на основі технології OpenVPN і 2048-бітного шифрування для маскування ip-адрес та забезпечення анонімності в Інтернеті”, - ідеться у повідомленні.
Сервіс користувався популярністю серед кіберзлочинців. Зокрема на території Німеччини встановлено понад 150 фактів зараження вірусом типу ransomware, який розповсюджувався з використанням вказаного VPN-сервісу. Потерпілі сплатили хакерам близько 60 мільйонів євро викупу.
За результатами міжнародної операції було заблоковано інфраструктуру мережі, котра розміщувалася на 15 серверах у 10 країнах, зокрема і в Україні.
Правоохоронці встановлюють причетних до атак вірусами-шифрувальниками з використанням заблокованого VPN-сервісу.
Як повідомляв Укрінформ, у ніч із 13 на 14 січня хакери масово атакували українські урядові сайти. Зокрема йдеться про вебресурси Міносвіти, МЗС, Мінмолодьспорту, Міненерго, Мінагрополітики, Мінветеранів, Мінекології, ДСНС, Держказначейства тощо.
Фото: Нацполіція