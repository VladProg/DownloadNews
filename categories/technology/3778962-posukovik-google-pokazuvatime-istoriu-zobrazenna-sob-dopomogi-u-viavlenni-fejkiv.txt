Компанія Google запровадила нову функцію для свого пошуковика – «‎Про це зображення», яка дозволить користувачам визначати походження зображень.

Про це повідомляється у блозі компанії, передає Укрінформ.
«Раніше цього року ми анонсували нову функцію «‎Про це зображення», і сьогодні вона доступна англомовним користувачам у всьому світі у пошуку Google. За допомогою цієї функції люди зможуть легко перевірити достовірність і контекст зображень, які вони бачать в Інтернеті», - йдеться у повідомленні.
Для того, щоб переглянути історію зображення, необхідно натиснути три крапки на ньому та обрати відповідний розділ у меню. Після цього користувач зможе побачити інформацію про те, коли зображення було проіндексовано Google та на якому вебсайті з’явилося вперше. Також можна переглянути, як інші сайти використовують та описують зображення, та метадані - якщо такі є, які розкажуть, чи використовувався штучний інтелект для його створення.
У компанії додали, що це може бути корисно, якщо зображення виривається з контексту та публікується у зв’язку з поточною подією, хоча насправді воно стосувалося іншої події і було опубліковано набагато раніше.
Як повідомляв Укрінформ, Єврокомісія направила запити до інтернет-платформ Meta та TikTok щодо відповідності їх діяльності законодавству ЄС у сфері медіа, так званого Акту про цифрові послуги (DSA), який зобов’язує «дуже великі» мультимедійні платформи вживати заходи проти поширення дезінформації, шкідливого або агресивного контенту.