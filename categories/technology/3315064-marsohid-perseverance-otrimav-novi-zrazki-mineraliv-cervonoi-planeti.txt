Марсохід Perseverance у рамках дослідницької місії Національного управління з аеронавтики та дослідження космічного простору США здобув нові зразки марсіанських мінералів.

Як передає Укрінформ, про це повідомляє портал Naked Science.
Минулого тижня вчені розповіли, що апарат успішно отримав перший зразок породи Марсу; він був названий Монтданье (Montdenier). А в п'ятницю пресслужба NASA повідомила, що вже через пару днів був витягнутий та успішно підготовлений другий зразок - Монтаньяк (Montagnac).
Науковий керівник місії Perseverance Кеті Морган зазначила, що через відсутність на Марсі тектоніки плит його поверхневі породи відрізняються великою старовиною та зберігають сліди мільярдів років геологічної історії Червоної планети.
У знайдених зразках виявили сполучення солей, що свідчить про тривалу взаємодію вулканічної породи з водою. Вважається, що в далекому минулому кратер Езеро був озером, а вода разом з розчиненими в ній речовинами могла проникати в пори мінералів.
Через багато років, після пересихання озера, вода потроху випарувалася з каменів, залишивши в собі солі. Років за десять, коли зразки доставлять на Землю, їх можна буде дослідити більш детально та всебічно, простеживши всю історію зниклого марсіанського озера.
Як повідомляв Укрінформ, марсохід Perseverance був доправлений на Червону планету разом з гелікоптером Ingenuity у рамках дослідницької місії Національного управління з аеронавтики та дослідження космічного простору США (NASA) 18 лютого цього року, після майже 7 місяців польоту.
Perseverance має зібрати на Марсі зразки породи, які на Землю вивезе спеціальна спільна місія Європейської космічної агенції (ЄКА) та NASA. Її планують відправити до Марса не раніше 2026 року.