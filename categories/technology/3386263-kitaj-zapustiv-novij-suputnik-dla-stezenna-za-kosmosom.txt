Китай у понеділок запустив новий супутник із космодрому Тайюань, розташованого в північній провінції Шаньсі.

Як передає Укрінформ, про це повідомляє Сіньхуа.
Запуск супутника "Шиянь-13" було здійснено о 10:35 за пекінським часом за допомогою ракети-носія "Чанчжен-2D". Супутник успішно виведено на задану орбіту.
Він призначений для стеження за космічним простором та проведення випробувань відповідних технологій.
Це 406-й політ ракет-носіїв серії "Чанчжен".
Як повідомляв Укрінформ, наприкінці грудня супутники "Шиянь-12 01" та "Шиянь-12 02" успішно вийшли на задану орбіту.
За місяць раніше Китай запустив супутник "Шиянь-11". Він переважно використовуватиметься для повсюдного обстеження земельних і природних ресурсів країни, міського планування, оцінки урожайності сільгоспкультур, а також запобігання та пом'якшення стихійних лих.


Фото: Wang_jiang_bo