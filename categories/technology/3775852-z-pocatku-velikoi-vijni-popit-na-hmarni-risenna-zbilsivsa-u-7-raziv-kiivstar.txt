Від початку повномасштабної війни і по серпень 2023 року споживання хмарних сервісів Microsoft Azure в Україні зросло майже у 7 разів.

Про це Укрінформу повідомили у прес-службі національного телеком-оператора “Київстар”, який є офіційним партнером Microsoft в Україні.

За статистикою, компанії Київстар, основні піки зростання припадали на березень-квітень 2022-го, коли розпочались активні бойові дії. А також - на жовтень-березень 2023-го, коли українці та український бізнес потерпали від блекаутів через ворожі обстріли.

У компанії підкреслили, що хмарні сервіси стали одним із найбільш ефективних інструментів для бізнесу, які допомогли українським компаніям успішно подолати початок повномасштабної війни й особливо період жовтня 2022 – березня 2023. Йдеться про рішення, які дозволяють організувати віддалену роботу працівників, а також убезпечують бізнес шляхом перенесення даних і критичної IT-інфраструктури у віртуальне середовище.

“Протягом року, а саме з серпня 2022 по серпень 2023 кількість запитів до Київстар на підключення хмарного продукту Microsoft Office 365 зросла майже втричі”, - повідомили в компанії.

Це повний пакет інструментів для офісної роботи, який дозволяє у найкоротші строки розгорнути віддалене робоче місце для співробітників із забезпеченням доступу до робочих програм і документів з будь-якого гаджета лише за наявності доступу до інтернету. Зокрема, Microsoft Office 365 доступний українським корпоративним клієнтам Київстар не лише окремою послугою, а й як додатковий бонус для деяких корпоративних тарифів мобільного зв’язку.
«Український бізнес показав неабияку витримку від самого початку повномасштабної війни, особливо під час блекаутів. Цьому сприяла зокрема і доступність інноваційних технологічних рішень, провайдером яких виступає Київстар, - коментує такі дані директор з розвитку бізнесу на корпоративному ринку Київстар Костянтин Вечір. - Вважаємо, що використання хмарних технологій стало одним із найважливіших рішень, яке допомогло бізнесу вдало підготуватися до зими і забезпечити роботу в непередбачуваних умовах».

Крім того, хмарні продукти не лише дозволили убезпечити роботу українського бізнесу, а й створюють нові можливості для розвитку, навіть у такій непростій ситуації. Адже архітектура таких рішень дозволяє їх легко масштабувати, добудовувати новими технологічними рішеннями, наприклад, аналітикою великих даних, додає представник Київстар.

Київстар – провідний український оператор електронних комунікацій, що станом на червень 2023 року обслуговував 24,1 млн абонентів мобільного зв’язку та понад 1,1 млн абонентів «Домашнього інтернету». Від початку повномасштабної війни компанія виділила понад 1,4 млрд грн допомоги державі, військовим, суспільству, абонентам. Єдиний акціонер Київстару – міжнародна Група VEON. Акції Групи знаходяться у вільному обігу на фондових біржах NASDAQ (Нью-Йорк) та Euronext (Амстердам). Київстар більше 25 років працює в Україні та визнаний найбільшим платником податків на телеком-ринку, кращим роботодавцем і соціально відповідальною компанією.