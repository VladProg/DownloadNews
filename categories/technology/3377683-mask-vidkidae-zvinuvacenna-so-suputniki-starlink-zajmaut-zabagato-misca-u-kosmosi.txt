Бізнесмен і винахідник Ілон Маск відкинув звинувачення в тому, що супутники, запущені в рамках його програми Starlink, займають надто багато місця у космосі та можуть становити небезпеку для китайської космічної станції.

Як передає Укрінформ, про це повідомляє BBC із посиланням на інтерв'ю Маска FT.
«Космос є безмежно великим, а супутники – дуже маленькі. Ми жодним чином не могли б нікого заблокувати і не збиралися цього робити (…) Пара тисяч супутників – це нічого. Це те саме, що, скажімо, кілька тисяч автомобілів на Землі, це дурниця», - заявив Маск. Він також додав, що на орбітах поблизу Землі можуть поміститися «десятки мільярдів супутників».
Зазначається, що таким чином Маск відповів на закиди Китаю, який цього тижня звинуватив його в тому, що запуск супутників загрожував китайській космічній станції Тяньгун, яка ледь уникнула зіткнення. За словами китайських чиновників, інциденти мали місце 1 липня та 21 жовтня. Речник зовнішньополітичного відомства Китаю навіть закликав США виконувати норми угоди щодо безпеки в космосі.
ЗМІ додає, що, окрім Китаю, є і інші критики проєкту Ілона Маска. Зокрема, його критикували у Європейській космічній агенції (ESA). Цього місяця колишній гендиректор ESA Джозеф Ашбахер попередив, що тисячі інтернет-супутників, запущених Starlink, можуть призвести до того, що на орбіті буде набагато менше місця для конкурентів. Інші експерти заявляли, що між супутниками Маска має бути більший простір, аби уникати зіткнень із іншими супутниками. Зазначається, що компанія Маска SpaceX вже запустила майже 1 900 супутників у рамках проєкту Starlink та планує запустити ще тисячі.
Як повідомляв Укрінформ, Китай закликав Сполучені Штати захистити китайську космічну станцію Тяньгун, на якій перебувають три члени екіпажу, після скарг на супутник компанії Ілона Маска SpaceX.