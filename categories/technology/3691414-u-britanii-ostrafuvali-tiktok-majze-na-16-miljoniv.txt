Регуляторний орган Великої Британії оштрафував соцмережу TikTok на майже 16 мільйонів доларів за неправомірне використання персональних даних дітей.

Про це повідомляє The Independent, передає Укрінформ.
Як зазначається, Офіс комісара з питань інформації (ICO) застосував санкцію через низку порушень закону про захист персональних даних, зокрема неправомірне використання даних дітей.
В офісі стверджують, що соцмережа не отримала згоди від батьків приблизно 1,4 мільйона британських дітей віком до 13 років, які використовують цю платформу.
"Існують закони, які гарантують, що наші діти будуть у такій же безпеці в цифровому світі, як і у фізичному. TikTok не дотримувався цих законів", - заявив комісар з питань інформації Великої Британії Джон Едвардс.
Таким чином, приблизно один мільйон дітей віком до 13 років отримали доступ до платформи, а TikTok незаконно збирав та використовував їхні особисті дані.
Як повідомлялося, уряд Австралії запровадив заборону на використання китайського додатку TikTok на всіх пристроях, які належать державним чиновникам.
У грудні 2022 року верхня палата Конгресу США одностайно проголосувала за проєкт закону, що забороняє використання застосунку TikTok на державних телефонах та пристроях з огляду на безпеку та приналежність соцмережі китайським виробникам.
TikTok також заборонили на офіційних пристроях у Канаді, Бельгії, Індії, Данії, Чехії, Великій Британії та Новій Зеландії. Запровадження аналогічної заборони заплановане у Нідерландах.
Водночас у TikTok рішуче заперечували звинувачення щодо передачі даних користувачів китайському уряду.