Російська хакерська група NoName 057 (16) у середу атакувала сайти фінської транспортної інфраструктури та банків.

Про це повідомляє Yle, передає Укрінформ.
Спочатку хакери заявили, що атакували сайти агентства транспорту та зв'язку Traficom, транспортної компанії столичного регіону HSL та центру економічного розвитку, транспорту та довкілля Ely-keskus.
Пізніще вони взяли відповідальність за атаки типу "відмова в обслуговуванні" на Банк Фінляндії та банк OP. У цих установах раніше підтвердили Dos-атаки.
Станом на зараз сайти працювали без проблем або були частково доступні.
Експерт з інформаційної безпеки фінського агентства транспорту та зв'язку Traficom Самулі Кьоненен підтвердив Yle, що деякі сайти певний час були недоступні.
За його словами, Dos-атаки зараз поширені. Експерт упевнений, що Фінляндія до них готова. Водночас він вважає, що хакери можуть перебільшувати масштабність своїх дій.
Як повідомляв Укрінформ, наприкінці вересня Агентство транспорту та зв'язку Фінляндії Traficom втретє зазнало DoS-атаки, за якою стоїть російське хакерське угруповання NoName 057(16).