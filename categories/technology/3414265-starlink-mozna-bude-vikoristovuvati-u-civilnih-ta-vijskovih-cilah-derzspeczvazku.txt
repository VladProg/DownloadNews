У Державній службі спеціального зв'язку та захисту інформації заявили, що супутниковий інтернет Starlink можна буде використовувати у цивільних та військових цілях.

Як передає Укрінформ, про це повідомили в пресслужбі Держспецзв’язку.
Зазначається, що Starlink - це проєкт компанії Ілона Маска SpaceX, який за допомогою мережі супутників надає доступ до широкосмугового інтернету. Запустили його у 2020 році в США та Канаді.
Ці супутники на орбіті взаємодіють між собою на частоті понад 10 тисяч ГГц завдяки лазерному променю. З наземними станціями та терміналами користувачів зв'язок забезпечується Ка-антенами через радіодіапазони із частотою 12 ГГц.
Швидкість такого інтернету - до 1 Гбіт/с для кожного абонента, а користуватися ним можна у будь-якій точці землі. «Працює майже як наш спецзв'язок. Starlink можна буде використовувати у цивільних та військових цілях», - наголосили в Держспецзв’язку.
Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету.