Компанія Hisense Communications представила новий смартфон Hisense F60 5G, орієнтований на літніх людей.

Як передає Укрінформ, гаджет презентували на дев’ятій міжнародній конференції China Mobile, повідомляє Gizmochina.
Смартфон оснащений функціями захисту сім'ї, включаючи віддалену допомогу голосового зв'язку, екстрений виклик за допомогою однієї клавіші у разі надзвичайної ситуації та виявлення падіння користувача за допомогою датчиків.

Що стосується функції Health Guard, телефон оснащений датчиками для визначення температури тіла, пульсу та рівня кисню в крові, що дозволяє людям літнього віку та іншим користувачам стежити за своїм здоров'ям. На додаток до цього алгоритм аналізу здоров'я Hisense надає результати оцінки його стану, відстежуючи серцево-судинні захворювання.

Смартфон оснащений 6,81-дюймовим дисплеєм Full HD+ та восьмиядерною однокристальною системою Qualcomm Snapdragon з 8 ГБ оперативної пам'яті та 256 ГБ вбудованої флешпам'яті. Пристрій працює на Android 11 від акумулятора ємністю 5000 мАгод, який підтримує технологію швидкої зарядки 30 Вт.
Гаджет має основну потрійну камеру з датчиками зображення роздільною здатністю 48, 2 і 2 Мп, та фронтальну 16-мегапіксельну камеру.
Пристрій також має мінімалістичний інтерактивний інтерфейс, який пропонує більш інтуїтивно зрозумілі значки та великі шрифти.
Коли саме вийде і скільки коштуватиме Hisense F60 5G, поки невідомо.
Як повідомляв Укрінформ, американська компанія Google презентувала два нові смартфони Pixel 6 та Pixel 6 Pro, уперше з власним процесором.