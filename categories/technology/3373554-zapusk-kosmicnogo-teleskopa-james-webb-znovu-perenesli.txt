Телескоп James Webb, який є спільним проєктом Європейського космічного агентства (ESA), Національного управління з аеронавтики та дослідження космічного простору (NASA) та Канадського космічного агентства (CSA), планують запустити 25 грудня.

Як передає Укрінформ, про це повідомляє сайт NASA.
Як зазначається, через несприятливі погодні умови на європейському космодромі у Французькій Гвіані політ місії VA256 для запуску James Webb, спочатку запланованого на 24 грудня, відкладається.
Нова запланована дата запуску - 25 грудня з пусковим вікном — між 14:20 та 14:52 за київським часом.
Вперше запуск James Webb був запланований на 2007 рік. Лише цього року його відкладали щонайменше тричі.
Спочатку старт місії James Webb планувався на 18 грудня. Спеціалісти готувалися пристикувати James Webb до адаптера ракети-носія Ariane 5, який використовується для інтеграції апарата з верхнім ступенем ракети. Проте в результаті раптового й незапланованого відстібання одного із стяжних затискачів, який утримує телескоп прикованим до адаптера, по всьому телескопу пройшла вібраційна хвиля. Через це запуск було перенесено на 22 грудня, а потім на 24 грудня.
Як повідомлялося, космічний телескоп James Webb — американський орбітальний інфрачервоний космічний телескоп, призначений на зміну космічному телескопу «Hubble». Телескоп дозволить здійснювати широкий спектр досліджень в астрономії та космології, спостерігати деякі з найвіддаленіших подій і об'єктів у Всесвіті, таких як утворення галактик.
Фото: NASA