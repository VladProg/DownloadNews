Міністерство юстиції Франції 28 січня зазнало кібератаки, поки що її масштаби невідомі.

Як передає Укрінформ, про це повідомляє AFP.
Хакери стверджують, що зламали комп’ютерні системи Міністерства юстиції. Група, відома як LockBit 2.0, опублікувала повідомлення, в якому йшлося, що вони заблокували файли міністерства та опублікують їх 10 лютого, якщо уряд не заплатить викуп.
Втім, масштаб нападу лишається незрозумілим, жодної інформації від Мін'юсту про вимогу викупу не оприлюднювалося.
«Щось було, але незначною мірою, жодні кримінальні справи не постраждали», — заявило джерело, близьке до слідства.
Групу LockBit 2.0 та її попередника LockBit в минулому звинувачували в атаках на компанії, включаючи гучну спробу вимагати викуп у консалтингової компанії Accenture минулого року.
Як повідомляв Укрінформ, цього тижня масштабна кібератака на тривалий час вивела з ладу окремі електронні системи канадського МЗС.