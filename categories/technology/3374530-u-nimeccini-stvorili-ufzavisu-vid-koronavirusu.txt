Німецькі вчені створили «ультрафіолетову завісу», яку можна використовувати для лікарень та інших медзакладів для захисту персоналу та пацієнтів від коронавірусної інфекції.

Як передає Укрінформ, інформація про розбробку науковців з Мюнхенського університету Людвіга Максиміліана розміщена на сайті medRxiv.

Як йдеться в описі пристрою, система може значно зменшити концентрацію у повітрі як вірусів, так і бактерій. Вона включає в себе вентиляцію, спеціальну оптику і систему для безпечного відключення джерела ультрафіолету. Світло ж генерується світлодіодами та проєктується увігнутим дзеркалом.
Ультрафіолетовий промінь падає на відбивач, який спрямовує його вертикально, щоб збільшити щільність випромінювання. Повітря з приміщення всмоктується та нагнітається між відбивачами.
Хоча УФ-С випромінювання може бути небезпечним, завіса включає вбудований захисний пристрій, який мінімізує будь-яке розсіяне світло.
Науковці заявляють, що згодом цю технологію на основі світлодіодів (LED) можна буде адаптувати до інших приміщень з високою прохідністю.