Група вчених із Массачусетського технологічного інституту (MIT) та дослідників з данської фармацевтичної компанії Novo Nordisk розробила спосіб доставки ліків, на основі нуклеїнових кислот, таких, як мРНК-вакцини, в організм тварин у капсулах, які можна ковтати.

Як передає Укрінформ, про це повідомляє Genetic Engineering & Biotechnology News.
Спочатку дослідники ввели ін’єкцію наночастинок мРНК у шлунок мишей, продемонструвавши, що доставлена ​​РНК, яка кодувала ген-репортер, була успішно засвоєна клітинами.
Дослідники спостерігали експресію гена-репортера в шлунку і печінки мишей. Це свідчить про те, що РНК сприймається внутрішніми органами, і транспортується до печінки - центру метаболічної детоксикації організму.
Потім вчені упакували ліофілізовані комплекси РНК-наночастинок у капсули для доставки у клітини шлунку свиней.
Свиням вони змогли доставити до тканин шлунку близько 50 мікрограмів мРНК в одній капсулі, і три капсули всього. У результаті загальна доставка становила 150 мікрограмів мРНК.
Проте на відміну від мишей, у свиней не помітили проникнення мРНК в клітини печінки або інших органів.
Слід зазначити, що у COVID-вакцині на основі мРНК від компанії Moderna використовується всього близько 100 мікрограмів РНК, а у вакцині Pfizer лише 30 мікрограмів РНК.
У майбутніх дослідженнях вчені вивчатимуть можливість генерування системної імунної відповіді шляхом доставки мРНК-вакцин за допомогою їх капсули.
Як повідомляв Укрінформ, американська компанія Moderna оголосила про початок клінічних випробувань другої вакцини проти ВІЛ на основі мРНК.