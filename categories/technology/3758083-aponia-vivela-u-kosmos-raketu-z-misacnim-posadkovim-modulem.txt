Японія в четвер успішно запустила ракету-носій H2A компанії Mitsubishi Heavy Industries, яка вивела в космос рентгенівську обсерваторію XRISM та місячний посадковий модуль SLIM.

Про це з посиланням на Агентства аерокосмічних досліджень Японії (JAXA) повідомляє Kyodo, передає Укрінформ.

Ракета стартувала з японського космічного центру Танегасіма в південно-західній префектурі Кагосіма о 08:42 за місцевим часом (02:42 за Києвом) і успішно вивела обсерваторію та посадковий модуль на заплановані орбіти.
Попередньо цей запуск планувалося здійснити наприкінці серпня, проте через негоду його тричі відкладали.
Орбітальний рентгенівський телескоп XRISM (X-ray Imaging and Spectroscopy Mission) створений у кооперації NASA та JAXA за участю Європейського космічного агентства (ESA) й Канадського космічного агентства (CSA). Він призначений для вивчення космосу за допомогою рентгенівської візуалізації та спектроскопії і має надати нові дані про розвиток найбільших структур у Всесвіті, розподіл матерії в космосі та формування галактик.
Телескоп, зокрема, має вивчати околиці чорних дір та гігантські галактичні скупчення.
Японський місячний посадковий модуль SLIM (Smart Lander for Investigating Moon), розроблений Mitsubishi Heavy Industries спільно з JAXA, повинен за допомогою зображень зі своєї камери відпрацювати технологію високоточної посадки у межах 100 метрів від запланованої точки поблизу кратера Шиолі на місячному екваторі. Точність нинішніх посадкових апаратів коливається від кількох до десятків кілометрів.
Очікується, що посадковий модуль вийде на орбіту Місяця приблизно через три-чотири місяці та ще через один-два місяці здійснить спробу досягнути його поверхні.
Дані, зібрані Японією під час цією місії, будуть використані в очолюваному Сполученими Штатами проєкті «Артеміда» (Artemis), метою якого є повернення людей на Місяць до 2025 року та розвиток його дослідження. Отриманий на супутнику Землі досвід також має допомогти людству в дослідженні Марса.
В разі успіху Японія стане п’ятою країною, що здійснила висадку місяцехода на Земний супутник, після Сполучених Штатів, Китаю, Індії та колишнього Радянського союзу.
Як повідомляв Укрінформ, Індія перевела в режим сну свій місяцехід «Прагьян» (Pragyan), перший апарат, який досяг південного полюса Місяця, після завершення двотижневого періоду проведення експериментів на супутнику Землі.
Його корисне навантаження вимкнено, а сонячна панель зорієнтована на отримання світла на наступному сході Сонця, який очікується 22 вересня, коли місяцехід має активуватись і повернутись до досліджень Місяця.