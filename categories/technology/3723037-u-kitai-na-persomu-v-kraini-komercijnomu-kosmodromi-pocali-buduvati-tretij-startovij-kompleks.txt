У місті Веньчан провінції Хайнань на півдні Китаю, де будується перший у країні космодром для здійснення комерційних космічних стартів, розпочали зведення нового, третього стартового комплексу.

Про це з посиланням на офіційний акаунт у соцмережі Wechat Агентства новин космічної галузі Китаю (China Space News, CSN) повідомляє CGTN, передає Укрінформ.
У травні на цьому масштабному стартовому полігоні зведено головну вежу першого пускового комплексу й активно будуються об’єкти другого.
Третій комплекс, із майданчика якого запускатимуться твердопаливні ракети-носії, планується звести за 180 днів. Він, зокрема, включатиме енергетичний центр та кілька будівель, які використовуються для передстартових тестувань ракет-носіїв і космічних апаратів, очищення стічних вод та зберігання обладнання, необхідного для проведення космічних стартів ракет.
Новий стартовий комплекс має розширити можливості космодрому у Веньчані з запуску приватних ракет-носіїв на тлі очікуваного великого попиту на комерційні польоти у космос у Китаї та світі загалом.
Будівництво масштабного стартового полігону в провінції Хайнань розпочалось у липні 2022 року, а вже в другому кварталі 2024-го очікується, що він запустить свою першу ракету. Після введення в експлуатацію космодром надаватиме послуги з виведення в космос комерційних космічних кораблів не лише китайським клієнтам, а й прийматиме замовлення з-за кордону.
Як повідомляв Укрінформ, Китайське космічне агентство розробляє космічний корабель наступного покоління, який зможе перевозити до семи астронавтів на борту.
Фото: CGTN