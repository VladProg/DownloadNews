Кількість абонентів, що користуються платформою онлайн-телебачення Київстар ТБ, за 2021 рік зросла удвічі порівняно з минулим роком.

Як повідомили Укрінформу пресслужбі Київстар, за два роки свого існування послуга стала доступна абонентам усіх мобільних операторів України.
«11 грудня платформа онлайн-телебачення Київстар ТБ святкує два роки з моменту запуску. У 2021 році кількість абонентів, що користуються послугою, збільшилась майже удвічі, в порівнянні з 2020 роком, абоненти почали більше переглядати фільми зі смартфонів, послуга стала доступна абонентам усіх мобільних операторів України», - йдеться у повідомленні.
Зазначається, що цьому сприяло збільшення обсягів відеобібліотеки, ексклюзивні та допрем’єрні покази, збільшення дитячого контенту, а також збільшення території доступу до 4G.

«Одним з головних досягнень платформи цього року стало те, що Київстар ТБ тепер доступний абонентам будь-якого оператора чи інтернет-провайдера. Завдяки розширенню бази відеоконтенту на платформі, зручності користування та доступності послуги, кількість абонентів збільшилась удвічі» – прокоментувала директорка з розвитку бізнесу на масовому ринку компанії Київстар Тетяна Лукинюк.

За даними компанії, цього року загальна кількість контенту на платформі збільшилася з 10 до 20 тисяч одиниць. Найпопулярнішими жанрами є екшн, комедія та драма. Користувачі Київстар ТБ знайдуть на платформі відомі зарубіжні серіали від світових студій FOX та Showtime, вітчизняні і зарубіжні фільми, кінопрем’єри та кінокласику.

У пресслужбі розповіли, що з понад 300 телеканалів, які пропонує Київстар ТБ, основну перевагу глядачі платформи надають національним, а серед тематичних каналів найкраще дивляться кіно, дитячий та пізнавальний контент. Більшість ТБ-каналів на платформі за замовчуванням транслюються у HD-якості.
Додатково глядачі платформи мають можливість дивитися власні канали Київстар ТБ, які транслюють контент із відеобібліотеки без перерви на рекламу. Серед 50 різножанрових каналів можна знайти кіно, серіали, мультфільми, а також релакс-канали та спеціальний канал до свят «КС ТБ / Новорічний 2022».
Крім цього, за даними компанії, завдяки урізноманітненню відеоконтенту абоненти стали проводити більше часу на платформі Київстар ТБ. Зокрема, тривалість перегляду фільмів та серіалів у 2021 році збільшилась на 36%. А загалом користувач телевізійної платформи в середньому витрачає на перегляд відеоконтенту близько 80 годин на місяць.

Керівник Київстар ТБ Павло Рибак розповів, що компанія постійно поповнює бібліотеку різножанровим контентом, як зарубіжним, так і вітчизняного виробництва, і запрошує глядачів приєднатися до запропонованого Київстар марафону ексклюзивних прем’єр. «Раді, що глядачі мають змогу обрати для себе інформаційні, розважальні, пізнавальні або спортивні продукти. Прагнемо й надалі підтримувати українських виробників та транслювати локальний контент, а також пропонувати підписникам ще більше ексклюзивів і допрем’єрних показів, цінуючи їхній вибір на користь Київстар ТБ», - підкреслив він.

За інформацією оператора, цьогоріч на платформі Київстар ТБ вийшло сім ексклюзивів від українських продакшенів, серед яких - «Кріпосна», «Скажене весілля-3», «Слов’яни», «Голос країни.Перезавантаження», «Ліпсінк батл», «Світ навиворіт» й «Одруження наосліп». Крім цього, глядачі мали змогу першими переглянути серіали «Джек & Лондон», «Ангели-2», «Моя улюблена Страшко», «Ментівські війни. Харків-3» та «Опер за викликом-5» до їхньої телевізійної прем'єри.

Зазначається, що у жовтні цього року на Київстар ТБ також з'явився окремий розділ з аудіоказками українською мовою, який налічує понад 350 народних й авторських творів, а також понад 1500 мультфільмів і мультсеріалів, найпопулярнішими з яких є «Смурфики», «Губка Боб Квадратні Штани», «Шрек», «Мадагаскар» та «Щенячий патруль».

Однією з переваг платформи, за інформацією пресслужби, є також можливість переглядати контент з п’яти різних девайсів. Що цікаво, 50% абонентів користуються послугою Київстар ТБ з мобільних телефонів. На думку спеціалістів компанії, цьому сприяє збільшення території доступу до швидкісного мобільного інтернету. Це дало абонентам можливість дивитись улюблені фільми та серіали у будь-якому місці, де є покриття 4G-мережі. Ще 30% абонентів переглядають відеоконтент з домашнього телевізора. Решта – користуються ТВ-приставками і ноутбуками.

Як повідомляв Укрінформ, в мережі Київстар доступом до 4G можуть скористатись уже 90% населення України.
Фото з відкритих джерел
Інфографіка - Київстар