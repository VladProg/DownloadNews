Національне управління з аеронавтики і дослідження космічного простору (NASA) та Агентство аерокосмічних досліджень Японії (JAXA) планують наступного року запустити у космос перший у світі дерев’яний супутник.

Про це повідомляє Space.com, передає Укрінформ.
Супутник LignoSat завбільшки з кавову чашку, зроблений з деревини магнолії, має бути запущений на орбіту Землі до літа 2024 року. Таким чином вчені намагаються зробити космічне сміття біорозкладаним.
Зазначається, що дерево не горить і не розкладається в космічному вакуумі, але воно згорить після повернення в атмосферу Землі.
Після успішного тестування зразків деревини на борту Міжнародної космічної станції (МКС) на початку цього року вчені вважають, що тестовий супутник придатний для запуску.
Науковці випробовували три зразки деревини — магнолію, вишню і березу. В результаті експериментів з'ясувалося, що вони не деформуються в космосі, незважаючи на перепади температур та активне космічне випромінювання. Після тестів також не було виявлено тріщин, викривлень, пошкодження поверхні тощо.
В результаті магнолію вибрали за її стійкість до обробки, оскільки ймовірність того, що при виготовленні супутника вона розколеться, невелика.
Зазначається, що сьогодні на навколоземній орбіті присутні об'єкти сукупною масою близько 8440 метричних тонн, включаючи мертві супутники та залишки використаних ракетних ступенів. Вчені заявляють, що уламки металів на кшталт титану та алюмінію генерують додаткове світлове забруднення, яке заважає спостереженням астрономів.
Крім того, апарати з металу становлять загрозу для МКС та пілотованих кораблів, також вони можуть загрожувати і людям на Землі. Очікується, що дерев'яні супутники створюватимуть менше сміття, а в атмосфері перегорятимуть повністю.
Як повідомляв Укрінформ, у вересні Японія успішно запустила ракету-носій H2A компанії Mitsubishi Heavy Industries, яка вивела в космос рентгенівську обсерваторію XRISM та місячний посадковий модуль SLIM.
Фото: Kyoto University