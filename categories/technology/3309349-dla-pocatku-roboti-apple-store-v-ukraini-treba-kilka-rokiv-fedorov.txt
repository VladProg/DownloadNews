Для початку повноцінної роботи фірмового магазину корпорації Apple - Apple Store в Україні знадобиться кілька років.

Як передає Укрінформ, про це у коментарі Голосу Америки сказав віцепрем'єр-міністр - міністр цифрової трансформації України Михайло Федоров.
«Ми хочемо, щоб цей офіс (Apple – ред.) якомога швидше розвивався. Щоб в Україні з’явився Apple Store. Ми дуже хочемо цього. Я думаю, що для цього потрібно мінімум там кілька років, аби повноцінно міг запрацювати Apple Store (в Україні – ред.). Але потрібно з чогось починати», - сказав він.
За словами Федорова, українська сторона на зустрічі з інвесторами та представниками усіх великих інвестфондів світу буде презентувати всі здобутки України, які є сьогодні - стартапи, продукти Дії, цифрову державу та фонд фондів.
«Фонд фондів – це такий спільний фонд українського уряду і компаній для того, щоб інвестувати в українські стартапи», - додав віцепрем'єр-міністр.
Зазначається, що цього літа Apple вже відкрив свій офіс в Україні.
Як повідомлялося, Президент Володимир Зеленський та члени української делегації перебувають у США з візитом.