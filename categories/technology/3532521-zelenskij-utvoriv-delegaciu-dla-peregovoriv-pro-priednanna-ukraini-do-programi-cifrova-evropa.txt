Президент Володимир Зеленський утворив делегацію на чолі з віцепрем’єр-міністром Михайлом Федоровим для участі у переговорах з Європейською комісією щодо укладення угоди про участь у програмі «Цифрова Європа».

Відповідне розпорядження №133/2022-рп опубліковане на сайті глави держави, повідомляє Укрінформ.
«Утворити делегацію України для участі у переговорах з Європейською комісією щодо укладення Угоди між Україною та Європейським Союзом про участь України в програмі Європейського Союзу «Цифрова Європа» (2021 — 2027)», - зазначається в документі.
Главою делегації призначено віцепрем’єр-міністра — міністра цифрової трансформації Михайла Федорова.
До складу делегації увійшли також заступники міністрів: цифрової трансформації - Георгій Дубинський, внутрішніх справ - Ігор Бондаренко, фінансів - Юрій Драганчук, охорони здоров’я - Марія Карчевич, інфраструктури - Анатолій Комірний, з питань стратегічних галузей промисловості - Олександр Коптій, а також директор Департаменту міжнародного права Міністерства юстиції Тамара Андрієва.
Програма «Цифрова Європа» надає стратегічне фінансування для цифровізації Європи та рівномірного розвитку регіонів й має на меті пришвидшити відновлення економіки та цифрову трансформацію Європи.
Фото: ОП