Компанія Google випустила першу попередню версію ОС Android 13 для розробників.

Як передає Укрінформ, про це повідомляє The Verge.
Нові функції включають оновлені параметри тем і функції конфіденційності, нові елементи керування мовами та безліч внутрішніх оновлень.
Як зазначається, у Android 13 розширюється динамічний колір Material You за межі програм Google на всі значки програм. Це означає, що будь-які програми можуть використовувати власні значки відповідно до теми, а не лише фірмові програми Google. Такі значки набувають колірного відтінку відповідно до встановлених шпалер. Спочатку ця функція з’явиться на пристроях Pixel, але Google обіцяє, що працює із виробниками смартфонів над ширшим запуском.

Нові функції безпеки дозволяють обмінюватися фотографіями та відео з окремою програмою, якій, при цьому, не потрібен дозвіл на перегляд всіх фотографій на пристрої. Google планує додати цю функцію на всі телефони під керуванням Android 11 і новішими версіями.
Крім цього, як пише видання, на пристроях з Android 13 програмам дозволять виявляти точки Wi-Fi і підключатися до них без необхідності у дозволі на місцезнаходження.
Ще однією опцією на новій ОС стане налаштування мови для кожної програми, що буде зручно для користувачів, які використовують різні мови.