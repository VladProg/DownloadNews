Південнокорейська компанія Kia Corp. показала новий флагманський електричний позашляховик EV9.

Як передає Укрінформ, про це повідомляє Yonhap.
У компанії заявили, що трирядний електричний позашляховик оснащений акумулятором ємністю 99,8 кВт за годину.
Очікується, що він зможе проїхати понад 500 кілометрів на одній зарядці.
Зазначається, що EV9 було розроблено відповідно до нової філософії дизайну Kia «Протилежності об’єднують», яка втілює в собі зміщення уваги до електрифікації авто.
Kia планує поступово вивести EV9 на ринки Сполучених Штатів, Європи, Латинської Америки, Близького Сходу та Азійсько-Тихоокеанського регіону в другій половині цього року.
За даними компанії, для глобальних продажів вироблятимуться близько 100 000 одиниць нової моделі на рік на заводі Kia Autoland Gwangmyeong неподалік Сеула.
Вартість однієї моделі EV9 поки що невідома.
Як повідомляв Укрінформ, німецька автомобільна компанія Porsche AG оприлюднила плани щодо випуску нового електричного позашляховика класу люкс.
Фото: Yonhap