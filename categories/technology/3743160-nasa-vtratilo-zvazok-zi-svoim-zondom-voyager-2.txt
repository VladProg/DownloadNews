Національне управління США з аеронавтики та дослідження космосу (NASA) заявило про втрату зв’язку зі своїм космічним зондом Voyager 2, який перебуває на відстані у декілька мільярдів кілометрів від Землі.

Як передає Укрінформ, про це повідомляє BBC.
У NASA заявили, що минулого місяця космічний зонд, який досліджує космос з 1977 року, отримав неправильну команду, нахиливши свою антену на два градуси від Землі. В результаті зонд перестав отримувати інші команди або надсилати дані на Землю.
У NASA сподіваються, що зв’язок відновиться, коли зонд буде перезавантажений у жовтні.
Voyager 2 перебуває на відстані понад 19,9 мільярдів км від Землі, рухаючись з приблизною швидкістю 55 346 км за годину крізь міжзоряний простір. Щоб сигнал досяг Землі з такої відстані, потрібно більше 18 годин.
Зазначається, що величезна антена американського відомства в столиці Австралії Канберрі нині намагається виявити будь-які випадкові сигнали від Voyager.
Як повідомляв Укрінформ, компанія SpaceX у суботу, 1 липня, запустила у космос космічний зонд Euclid від Європейського космічного агентства (ESA), який досліджуватиме гіпотетичну темну матерію і темну енергію та їхній впив на формування Всесвіту.