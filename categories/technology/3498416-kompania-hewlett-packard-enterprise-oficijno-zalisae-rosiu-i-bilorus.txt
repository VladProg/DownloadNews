Технологічна компанія Hewlett Packard Enterprise офіційно залишає російську федерацію та білорусь.

Про це віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
«Понад 2 місяці тому HPE призупинила роботу в цих країнах, але зараз для керівництва компанії стало очевидним, що бізнес і високі технології не можуть мати нічого спільного з війною та середньовіччям», - зазначив Федоров.
Він також зауважив, що поки до України приїжджають CEO головних світових технологічних компаній і навіть попри війну планують відкривати офіси, рф «стрімко деградує, перетворюючись на безперспективну пустелю, ще й прихопивши з собою білорусь».
«Минуле ніколи не зможе перемогти майбутнє, а рф - Україну», - наголосив урядовець.
Як повідомлялося, 24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну міжнародні союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із спільних проєктів.