Одна з топових технологічних компаній Nokia приєдналася до спеціального правового режиму Дія.City.

Про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров повідомив у Телеграмі, передає Укрінформ.
Як зауважив Федоров, резидентство надасть компанії найкращі правові й податкові умови, інструменти для залучення венчурних інвестицій і захист прав на інтелектуальну власність, а також можливість активніше розвиватися в Україні та сприяти розвитку цифрової економіки.
Він нагадав, що команда Мінцифри співпрацює з Nokia у сфері розвитку інтернету та зв’язку. Раніше компанія передала для українських шкіл п'ять тисяч роутерів, завдяки яким діти можуть продовжувати навчання в укриттях під час повітряних тривог.
"Радий, що технологічні гіганти обирають наш простір. Чекаємо на нових резидентів", – додав віцепрем'єр.
Як повідомляв Укрінформ, спеціальний правовий режим Дія.City працює в Україні з лютого 2022 року. За більш ніж рік роботи до нього долучилися понад 450 компаній, сплативши податки на загальну суму близько 100 мільйонів доларів.