Американська технокомпанія Maya AI розробила робота зі штучним інтелектом, здатного спілкуватися.

Про це повідомляє FOX 13, передає Укрінформ.
За словами розробників, по суті, Maya — це роботизований мозок, який проводить «глибокі дослідження в галузі генеративного штучного інтелекту, допомагаючи відповідати на запитання, що відбувається та змінюється в реальному світі у режимі реального часу».
З роботом також можна зв’язатися через телефонний додаток.
«Ми створили цього робота таким, що він має очі, вуха та рот. Тож Maya може бачити особу, яка з нею розмовляє. Вона здатна зчитувати частоти і тони в голосі, а потім на основі цього може визначати конкретні способи взаємодії з користувачем, на більш особистому рівні, тому що на основі частот голосу розуміє, чи радісна людина, чи сумна, чи сердиться», - сказав один із засновників компанії Сет Рамфал.
Він додав, що розробники робота позбавили Maya можливість обмінюватися даними та дозволяти іншим людям їх переглядати.
Як повідомляв Укрінформ, ізраїльський стартап MetoMotion створив робота зі штучним інтелектом, який призначений для збирання помідорів у теплицях.