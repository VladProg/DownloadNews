Український космодром можна створити на узбережжі Чорного моря: відповідну територію уже знайшли на адміністративній межі Одеської та Миколаївської областей.

Як повідомляє кореспондент Укрінформу, про це розповіли журналістам учасники установчої конференції Всеукраїнського об’єднання інноваційно-космічних кластерів - голова Одеської облдержадміністрації Сергій Гриневецький та керівник Національного центру управління та випробувань космічних засобів Володимир Присяжний.
Йшлося про те, що український космодром можна створити на узбережжі Чорного моря: відповідну територію уже знайшли на адміністративній межі Одеської та Миколаївської областей. Однак будівництво стратегічного об’єкта потребує узгодження в сусідньою Туреччиною – через ризик падіння другого ступеня ракети-носія на її територію.
«Поки що космодром в Україні не будують, бо наша територія густо заселена. А при спорудженні такого об’єкта повинні бути дотримані певні вимоги. Зокрема, необхідна безлюдна територія - не менше 500 км під трасою польотів ракет-носіїв і важливих народногосподарських об'єктів по 200 км в обидва боки від цієї траси», - зазначив Гриневецький.
Зі свого боку, голова управління Дніпропетровського космічного кластеру Євген Рокитський уточнив, що вже існують технології, які дозволяють запускати ракети-носії без потреби у зоні відчуження завдяки керованому поверненню.
«Фахівці ракетних технологій, в тому числі в Україні, уже створюють ракети-носії з поворотними ступенями, що знімає питання про зони відчуження. Тобто йдеться про кероване повернення першого-другого ступеня ракет. Наприклад, у Великобританії недавно анонсували створення семи космопортів на своїй території, неподалік міста Едінбурга, уже інвестували кошти в реалізацію цих проєктів», - сказав Рокитський.
За його словами, цей та інші факти свідчать, що при застосуванні сучасних технологій можна запускати ракети-носії з невеликих територій, не завдаючи шкоди довкіллю.
Також учасники конференції зазначали, що наразі є змога домовлятися про пуски українських ракет-носіїв з територій Канади чи Австралії, а також можливі морські чи повітряні старти.
Як повідомлялося, 20 січня в Одесі відбулась установча конференція представників регіональних інноваційно-космічних кластерів «Причорноморський», «Полісся», «Слобожанщина» та Дніпровського космічного кластеру, на якій створене Всеукраїнське об’єднання інноваційно-космічних кластерів.
Учасники конференції обрали президентом Всеукраїнського об’єднання інноваційно-космічних кластерів народного депутата України Сергія Таруту, віцепрезидентом – Сергія Гриневецького, головою об’єднання – Євгена Рокитського. Наглядову раду об’єднання очолив заступник міського голови Одеси Павло Вугельман.