Японська NEC Corp. розробила технологію на основі штучного інтелекту, яка здатна з точністю в близько 90% передбачати, де найімовірніше закопані міни.

Як передає Укрінформ, про це повідомляє Kyodo News.
Технологія може сприяти ефективнішому виявленню протипіхотних мін і зменшенню кількості щорічних смертей від їх вибуху.
Японська компанія заявила, що прагне надавати урядам різних країн і міжнародним організаціям послуги з прогнозування місця розташування наземних мін до березня 2024 року.
Зазначається, що в ході випробовування технології, проведеного з квітня по жовтень минулого року в зонах конфлікту в Азії, NEC використовував відкриті дані про ландшафти та військові об’єкти, надані Міжнародним комітетом Червоного Хреста, а також звіти місцевих жителів, щоб успішно передбачити, де закопані міни в певних зонах.
Завдяки новій технології, час, необхідний для сканування 800 ділянок до ймовірних місць, де заховані наземні міни, можна скоротити до кількох годин з кількох років.
У NEC також заявили, що прагнуть ще більше збільшити швидкість і точність своїх прогнозів шляхом включення різних джерел інформації, зокрема, даних, зібраних із дронів та супутників.
За даними NEC, у 2021 році від пережитків війни - наземних мін та касетних бомб - загинули щонайменше 5 554 людини по всьому світу, більшість з яких були цивільними.
Фото: Kyodo