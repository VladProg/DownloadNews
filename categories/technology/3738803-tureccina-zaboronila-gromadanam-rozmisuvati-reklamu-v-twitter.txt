Управління інформаційно-комунікаційних технологій Туреччини (BTK) у п'ятницю, 21 липня, заборонило турецьким громадянам і компаніям розміщувати рекламу в Twitter, тому що компанія не призначила офіційного місцевого представника, як того потребує законодавство.

Як передає Укрінформ, про це повідомляє Balkan Insight.
«Вирішено заборонити розміщення фізичними та юридичними особами нових рекламних оголошень у Twitter, який не виконав свого зобов'язання призначити представників», - йдеться в рішенні Управління.
Відповідно до турецького законодавства, будь-які особи або компанії, які розміщують рекламу в Twitter, тепер будуть оштрафовані.
Зазначається, що Туреччина може зменшити вдвічі швидкість передачі даних для Twitter, якщо компанія й надалі не призначить місцевого представника.
Чинний цифровий закон від 2022 року вимагає від соціальних мереж призначити офіційних представників у Туреччині, які відповідатимуть за виконання урядових запитів, наприклад, щодо видалення контенту.
Цей закон засуджують правозахисні групи, експерти та турецька опозиція через можливість посилення державного контролю й цензури в соціальних мережах.
Як повідомляв Укрінформ, Ілон Маск заявив, що доходи від реклами у Twitter впали на 50%, а компанія залишається збитковою.