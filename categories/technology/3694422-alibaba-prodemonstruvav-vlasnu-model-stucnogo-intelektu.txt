Китайський технологічний гігант Alibaba Group Holding Ltd у вівторок продемонстрував свою генеративну модель штучного інтелекту (ШІ) і заявив, що найближчим часом вона буде інтегрована в усі додатки компанії.

Як передає Укрінформ, про це повідомляє Reuters.
Під час відзнятої демонстрації велика мовна модель ШІ під назвою «Tongyi Quianwen», що у перекладі означає «правда з тисячі запитань», складала листи-запрошення, планувала маршрути поїздок і консультувала покупців щодо вибору косметичних товарів.
Спочатку «Tongyi Quianwen» буде інтегровано в Ding Talk – додаток Alibaba для обміну повідомленнями на робочому місці. Його можна буде використовувати, щоб підсумувати нотатки зустрічі, писати електронні листі і проєкти ділових пропозицій.
Мовна модель також буде додана до Tmall Genie, голосового помічника Alibaba.
Хмарний підрозділ китайського інтернет-гіганта планує відкрити «Tongyi Quianwen» і для клієнтів, щоб вони могли створювати власні індивідуальні великі мовні моделі. Реєстрація охочих розпочалась у п’ятницю.
Як повідомляв Укрінформ, Американська компанія OpenAI, яка створила чат-бот ChatGPT, оголосила про посилення заходів безпеки інтерактивного продукту на основі штучного інтелекту, щоб захистити конфіденційність користувачів та дітей.