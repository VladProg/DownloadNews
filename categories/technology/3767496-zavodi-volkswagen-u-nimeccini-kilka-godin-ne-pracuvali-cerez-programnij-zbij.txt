На семи заводах Volkswagen у ФРН від обіду середи до ранку четверга зупинялося виробництво через збій програмного забезпечення.

Про це повідомляє Welt, передає Укрінформ.
У компанії Volkswagen заявили, що усунули несправність програмного забезпечення, яка паралізувала виробництво на заводах у Вольфсбурзі, Цвікау, Емдені, Оснабрюку, Брауншвейгу, Зальцгіттері та Касселі.
Для цього у Вольфсбурзі була створена кризова команда, яка всю ніч працювала над розв'язанням проблеми.
Крім того, постраждали автосалони та завод Volkswagen в американському місті Чаттануга. За словами постачальника ІТ-послуг, відповідального за мережі компанії, це був глобальний збій.
Як зазначається, ознак того, що збій був спричинений зовнішнім впливом, наразі немає.
Нагадаємо, 13 вересня в роботі супутникового інтернет-сервісу Starlink стався кількагодинний глобальний збій.