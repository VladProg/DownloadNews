Порти канадських міст Монреаль, Галіфакс та Квебек-сіті зазнали у середу кібернападів, що вивели з ладу їх вебсторінки.

Як повідомляє кореспондент Укрінформу, про це пише CBC News.



Зазначається, що сайти монреальського та галіфакського портів стали жертвами DDOS-атаки, а причина виходу з ладу сайту квебекського порту ще встановлюється.

Адміністрація усіх трьох портів заявила, що кіберзлочинці не пошкодили внутрішні системи й не завадили нормальній роботі портів, однак дещо ускладнили комунікацію, позбавивши громадськість можливості доступу до вебсайту.
Зауважимо, що порти Монреаля та Галіфаксу - відповідно другий та четвертий за обсягом вантажів у Канаді.

Додамо також, що відповідальність за кібернапад на порти поки ніхто на себе не взяв, але у вівторок жертвою російських хакерів став офіційний сайт прем’єр-міністра Канади, а у понеділок - сайт Сенату. Прикметно, що у ці дні в Канаді з офіційним візитом перебував прем’єр-міністр України Денис Шмигаль.