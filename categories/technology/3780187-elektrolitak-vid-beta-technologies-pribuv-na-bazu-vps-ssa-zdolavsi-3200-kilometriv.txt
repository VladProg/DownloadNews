Вантажний електричний літак Alia компанії Beta Technologies пролетів із зупинками 2 тис. миль (понад 3200 км) з півночі на південь Сполучених Штатів.

Про це повідомляє Укрінформ із посиланням на спеціалізований авіаційний сайт FutureFlight.aero.
"Прототип Alia компанії Beta Technologies завершив 2000-мильну подорож з Вермонту до бази ВПС США Еглін у Флориді, де 413-та ескадрилья використовуватиме цей електричний літак для практичних експериментів та тренувань", - йдеться у повідомленні.

Літак Alia приземлився на авіабазі Еглін, де протягом кількох місяців триватиме його контрактне застосування. Льотно-випробувальна група Beta спільно з ВПС США експериментуватиме з можливими варіантами використання шестимісного електричного повітряного таксі для перевезення вантажів та особового складу.
Як зазначається, під час 16-денної подорожі до Егліна літак компанії Beta пролетів над 12 штатами, зробивши близько 20 зупинок для підзарядки акумуляторів за допомогою декількох власних мультимодальних зарядних станцій. Компанія Beta має зарядні пристрої у 13 районах на сході США, і зараз ведеться робота над облаштуванням ще 55 таких локацій.
Як повідомляв Укрінформ, бразильський виробник літаків Embraer заявив, що поблизу Сан-Паулу буде побудовано новий завод для виробництва електричних аеротаксі.
Фото: Beta Technologies