Упродовж найближчих чотирьох років більшість нових моделей Ferrari будуть електричними чи гібридними.

Про це з посиланням на заяву компанії повідомляє Сіньхуа, передає Укрінформ.
“Італійський виробник люксових автомобілів Ferrari планує до 2026 року зробити 60% своїх моделей гібридними чи повністю електричними, а до 2030 року досягти вуглецевої нейтральності”, - йдеться у публікації.
Зазначається, що до 2026 року 40% моделей Ferrari матимуть двигуни внутрішнього згоряння. А до 2030-го Ferrari прагне досягти мети у 40% повністю електричних автомобілів, 40% - гібридних і 20% - з двигунами внутрішнього згоряння.
Планується, що перший повністю електричний автомобіль Ferrari буде представлено у 2025 р.
Електричні двигуни розроблятимуть у Маранелло - місті, де розташована штаб-квартира Ferrari. Автовиробник також має намір збудувати окрему “е-будівлю”, де створюватимуться електричні двигуни та батареї.