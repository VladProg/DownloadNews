Китайська нафтова компанія CNOOC, яка володіє ексклюзивним правом на розвідку і розробку нафтогазових родовищ на морському шельфі країни, розпочала експлуатацію високотехнологічного «плавучого нафтопереробного заводу» з функцією цифрового близнюка.

Про це повідомляє CGTN, передає Укрінформ.
Плавучий НПЗ Haiyang Shiyou 123 (Offshore Oil 123) являє собою судно, оснащене обладнанням для перероблення нафти й газу безпосередньо біля морської бурової установки, що позбавляє необхідності створювати інфраструктуру для доставки сирої нафти до НПЗ на суші. Його розрахункова потужність перероблювання – 1,5 мільйона тонн нафти на рік.
Особливістю цього корабля є висока автоматизація виробництва, завдяки чому чисельність обслуговуючого його персоналу незначна. Так, на судні встановлено понад 8 тисяч різноманітних датчиків, які контролюють всі виробничі процеси, зокрема, температуру, тиск і рівень рідини, а зібрані ними дані в режимі реального часу передаються на один пункт, звідки генеруються команди для управління виробництвом. Це дозволяє швидше й надійніше діагностувати проблеми та оперативно їх усувати.
На додаток до високотехнологічної бортової системи створено «цифровий двійник» судна – його віртуальну копію, яка знаходиться за 1000 кілометрів від справжнього корабля у центрі управління в місті Шеньчжень південної провінції Гуандун. Сюди, також у режимі реального часу, надходять дані про стан систем плавучого НПЗ і процесів перероблення нафти.
Цей «клон» дозволяє команді інженерів на суші значно надійніше реагувати на надзвичайні ситуації і ефективніше взаємодіяти з персоналом на борту для запобігання аваріям.
За словами заступника головного інженера проєкту Чжана Баолея, застосовані на судні передові технології допоможуть істотно підвищити ефективність і безпеку морського видобутку нафти.
Найближчим часом судно прибуде до нафтового родовища Lufeng 12-3 у Південно-Китайському морі, де розпочнеться його промислова експлуатація.
Як повідомляв Укрінформ, новий супутник від компанії Varda Space Industries 13 червня почав свою роботу в космосі. Це перший у світі космічний фармацевтичний завод, який також можна використовувати для проведення досліджень у галузі гіперзвуку.