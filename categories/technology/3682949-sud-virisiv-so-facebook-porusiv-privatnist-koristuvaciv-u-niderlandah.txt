Суд у Нідерландах дійшов висновку, що Facebook порушив конфіденційність нідерландських користувачів платформи.

Про це повідомляє NOS, передає Укрінформ.
Як зазначається, рішення прийнято у справі, порушеній Асоціацією споживачів і Data Privacy Foundation (DPS).
“Суд ухвалив, що Facebook недостатньо інформував нідерландських користувачів про те, що платформа робить з їхніми даними. Цим Facebook порушує закон про конфіденційність, який передбачає, що завжди має бути зрозуміло, з якої причини та з якоюю метою обробляються певні конфіденційні дані”, - йдеться у повідомленні.
Зокрема, як зазначається, Facebook використовує дані нідерландських користувачів, щоб пропонувати рекламу без юридичного дозволу. Також ідеться про доступ до такої інформації, як стать, вік, місце проживання користувача, а також додатки, якими він користується, інформація про його друзів у Facebook.
Рішення суду охоплює період з 2010 по 2020 рр.
Асоціація споживачів торік закликала нідерландських користувачів Facebook приєднатися до неї у справі проти соціальної мережі. Зараз їх близько 190 тис.
В організації вже заявили, що це рішення суду "відкриває шлях для вимагання компенсації”. Зокрема, Асоціація споживачів може знову звернутися до суду або розпочати переговори з Facebook, щоб досягти мирової угоди. Утім, рішення ще не прийнято.
Meta, материнська компанія Facebook, подасть апеляцію на рішення нідерландського суду.
Як повідомлялося, компанія Meta Platforms оголосила про плани скоротити цього року 10 тисяч робочих місць.