Компанія Google відключила в своїх додатках Maps і Waze інформацію про дорожній рух в Ізраїлі та секторі Газа на вимогу ізраїльських військових напередодні можливого наземного вторгнення в сектор Гази.

Про це повідомляє Bloomberg, передає Укрінформ.
Google видаляє дані про завантаженість доріг в реальному часі в Ізраїлі і Газі на вимогу Армії оборони Ізраїлю, як повідомило анонімне джерело, для обговорення внутрішніх питань. Адже інформація про дорожній рух у реальному часі може розкрити пересування ізраїльських військ.
"Як ми робили раніше в конфліктних ситуаціях і зважаючи на ситуацію в регіоні, ми тимчасово відключили можливість бачити в реальному часі умови дорожнього руху та інформацію про завантаженість доріг з міркувань безпеки місцевих громад", - йдеться в заяві представника Google.
Хоча Maps і Waze не показуватимуть трафік у реальному часі, водії, які користуються навігаційними системами, продовжуватимуть отримувати приблизний час прибуття, який базуватиметься на реальних даних, заявили в Google.
Ізраїльський технологічний сайт GeekTime, який першим повідомив про цю новину, заявив, що додаток Maps від Apple Inc. також отримав подібний запит ізраїльської армії.
Подібні дії компанія зробила в Україні минулого року після вторгнення Росії, відключивши дані про транспортний і пішохідний рух в режимі реального часу.
Як повідомляв Укрінформ, міжнародний речник Армії оборони Ізраїлю, підполковник Джонатан Конрікус заявив, що сухопутні війська Ізраїлю "ймовірно" вторгнуться в Газу, якщо ХАМАС "не здасться беззастережно".
Очільник міноборони Ізраїлю Йоав Галант вважає, що майбутня наземна операція Ізраїлю в секторі Гази може тривати три місяці.
Фото: Witthaya Prasongsin/Moment RF/Getty Images