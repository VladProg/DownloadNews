Національне управління з аеронавтики та дослідження космічного простору США (NASA) уклало угоди з трьома приватними компаніями - Nanoracks, Blue Origin та Northrop Grumman - для розробки проєктів космічних станцій замість Міжнародної космічної станції (МКС).

Як передає Укрінформ, про це повідомляє CNBC.
За даними американського відомства, загальна вартість угод становить 415,6 мільйона доларів США.
Компанія Nanoracks отримала найбільше – 160 млн доларів. Інші компанії Blue Origin Джеффа Безоса та Northrop Grumman отримали по 130 млн і 125,6 млн доларів відповідно.
Зазначається, що замість того, щоб самостійно розробляти космічні апарати, такі як космічна станція, NASA все частіше обирає державно-приватне партнерства для досягнення своїх цілей у космосі.
За останнє десятиліття американське відомство досягло великого успіху завдяки цієї моделі, оскільки послуги з доставки вантажів і екіпажу надавалися транспортними засобами, виготовленими приватними компаніями SpaceX і Northrop Grumman.
Експлуатація МКС завершується в 2028-му році.
Як повідомляв Укрінформ, Національне управління з аеронавтики та дослідження космічного простору США (NASA) відклало вихід двох американських астронавтів у відкритий космос, який був запланований на сьогодні ввечері.
Фото: Blue Origin