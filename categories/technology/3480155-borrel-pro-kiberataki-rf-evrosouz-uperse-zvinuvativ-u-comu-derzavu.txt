Декларація високого представника ЄС від імені всіх 27 країн-членів із засудженням кібератаки на Україну, вчиненої вранці 24 лютого, вперше звинувачує не осіб чи організації, а державу - росію.

Як повідомляє Укрінформ, про це під час спілкування з пресою за підсумками VI міжнародної Конференції з підтримки майбутнього Сирії у Брюсселі заявив високий представник ЄС Жозеп Боррель, повний текст заяви якого оприлюднено на сайті Європейської служби зовнішніх дій.
«Сьогодні, окрім (шостого пакета – ред.) санкцій проти росії, було інше питання. Країни-члени погодили та видали спільну заяву, яка засуджує кібернетичну атаку, що мала місце на початку цього року проти уряду України. Важливо, що вперше на європейському рівні ми звинуватили у цій атаці державного актора, російську федерацію. У минулому ми говорили про атаки, що походили з росії. Але одна річ, коли атаки здійснюються з російської території, а інша - коли вони чітко пов’язуються із урядом російської федерації», - зазначив Боррель.
Він нагадав, що 24 лютого, за годину перед вторгненням в Україну російська федерація провела кібератаку проти супутникової системи KA-SAT. Це спричинило суттєві ускладнення та переривання комунікацій відразу кількох державних інституцій, підприємств і користувачів в Україні. Ця атака також поширилася на кілька країн та міжнародних партнерів ЄС.
«Ця кібернетична атака підтверджує численні прояви агресії та гібридної війни, яку росія веде проти України. Ще одним таким проявом є дезінформація. І зараз, оскільки ми адресували це уряду російської федерації, я хочу це підкреслити, ми маємо працювати разом з Україною та нашими міжнародними партнерами, щоб запобігти, позбавити стимулів, стримати та відповісти на такі кібернетичні атаки, що пов’язані із російською федерацією», - сказав високий представник ЄС.
Як повідомлялося, сьогодні на сайті Європейської ради була оприлюднена Декларація високого представника ЄС від імені всіх 27 країн-членів Євросоюзу, яка засуджує кібернетичний напад росії на Україну та об’єкти її критичної інфраструктури 24 лютого. Ця кібератака, вчинена безпосередньо перед початком російського військового вторгнення в Україну, була спрямована проти супутникової мережі KA-SAT, що оперується Viasat та обслуговує у тому числі деякі державні установи України. ЄС вважає такі дії неприпустимими та вимагає негайно зупинити військову агресію кремля проти України
24 лютого росія розпочала повномасштабне вторгнення в Україну та продовжила військову агресію, що почалася з 2014 року. Російські війська проводять масовані бомбардування та обстріли мирних українських міст та селищ, розв’язали масовий терор проти цивільного населення на тимчасово окупованих територіях.
Фото: European Union/EP