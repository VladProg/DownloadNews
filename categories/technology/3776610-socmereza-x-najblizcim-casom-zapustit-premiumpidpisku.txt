Соціальна медіаплатформа X, раніше відома як Twitter, незабаром запустить два нові рівні преміум-підписки.

Про це власник соцмережі Х Ілон Маск повідомив на своїй сторінці на платформі, передає Укрінформ.
"Незабаром з'являться два нові рівні підписок X Premium. Один з них – дешевший, з усіма функціями, але без зменшення кількості реклами, а інший – дорожчий, але без реклами", – написав Маск.
Проте поки більш детальної інформації про плани щодо підписки він не надав.
Як повідомляв Укрінформ, соцмережа Х почала стягувати плату за використання основних функцій платформи із нових користувачів у Новій Зеландії та на Філіппінах і планує застосувати нововведення для користувачів у всьому світі.
Відтепер нові користувачі, які відмовилися від підписки, зможуть лише читати пости, переглядати відео та стежити за іншими користувачами.
Цей метод має на меті зменшити кількість спаму та активність ботів.
Крім того платформа Х тепер вимагатиме від власників акаунтів із синіми галочками надсилати селфі разом із фотографією офіційного документа, що посвідчує особу.