У Дональда Трампа повідомили, що в рамках підготовки до розміщення акцій на фондовому ринку США його нова соціальна мережа уклала угоди про залучення близько $1 млрд інвестицій.

Про це повідомляє Reuters, передає Укрінформ.
У заяві, поширеній корпораціями Trump Media і Digital World йдеться про те, що $1 млрд буде залучено за рахунок приватних інвестицій у публічний акціонерний капітал (PIPE) від неназваної «групи інституційних інвесторів».
Як зазначає Reuters, це може свідчити про здатність експрезидента США залучати значні фінанси під особистий і політичний бренд. Зараз він працює над додатком для соціальних мереж під назвою TRUTH Social, запуск якого очікується за кілька тижнів.
Корпорація Digital World Acquisition, яка виведе Trump Media & Technology Group Corp на біржу Нью-Йорка, заявила, що виділить до $293 млн на співпрацю з медіапідприємством Трампа, в результаті загальна сума надходжень сягне близько $1,25 млрд.
Trump Media уклала угоду з Digital World про вихід на біржу в жовтні з обсягом у $875 млн доларів, враховуючи борг. Зараз вартість підприємства в галузі соціальних мереж оцінюється майже в $4 млрд, судячи з ціни акцій Digital World станом на п'ятницю.
Водночас деякі інвестори з Волл-стріт не хочуть зв'язуватися з Трампом, якому після атаки його прихильників на Капітолій було заборонено користуватися провідними соціальними мережами.
Повне розгортання TRUTH Social заплановано на I квартал 2022 року, ідеться в пресрелізі компанії. Це перший з кількох етапів плану Trump Media. Надалі очікується запуск передплатного сервісу відео за запитом під назвою TMTG+, у якому будуть представлені розважальні програми, новини та подкасти.
Фото: The White House