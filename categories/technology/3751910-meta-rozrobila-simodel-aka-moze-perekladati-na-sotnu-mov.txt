Американська компанія Meta презентувала SeamlessM4T, модель на основі штучного інтелекту, що може перекладати та транскрибувати на близько 100 мов світу.

Як передає Укрінформ, про це йдеться у пресрелізі компанії.
«Ми представляємо SeamlessM4T, першу універсальну мультимодальну та багатомовну модель перекладу на основі штучного інтелекту, яка дозволяє людям легко спілкуватися за допомогою голосового мовлення й тексту, написаного різними мовами», - заявили в Meta.
Зазначається, що SeamlessM4T підтримує розпізнавання голосового мовлення, переклад голосового мовлення в текст, cинхронний переклад, переклад тексту в текст, а також переклад тексту в голосове мовлення з підтримкою майже 100 мов.
«Єдиний системний підхід SeamlessM4T зменшує кількість помилок і затримок, підвищуючи ефективність і якість процесу перекладу. Це дозволяє людям, які розмовляють різними мовами, ефективніше спілкуватися один з одним» - додали у компанії.
Як повідомляв Укрінформ, японський підрозділ Microsoft Corp. запустить окрему ізольовану версію чат-бота зі штучним інтелектом ChatGPT, який зможе обробляти секретну інформацію державних міністерств і відомств та конфіденційні корпоративні дані японських компаній.