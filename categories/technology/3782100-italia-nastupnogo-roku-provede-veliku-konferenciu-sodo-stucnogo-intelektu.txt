Італія під час головування у G7 наступного року проведе велику конференцію щодо штучного інтелекту.

Про це заявила прем'єр-міністр Джорджа Мелоні, передає Укрінформ із посиланням на ANSA.
«Ми хотіли б, щоб науковці, менеджери та експерти з усього світу взяли участь (у цій конференції – ред.), щоб обговорити методи, ініціативи та рекомендації для того, щоб штучний інтелект допомагав, а не замінював тих, хто працює», - сказала Мелоні.
За її словами, з розвитком штучного інтелекту «без правил» існує ризик того, що дедалі більше людей стануть непотрібними на ринку праці, що матиме дуже серйозні наслідки.
«Застосування штучного інтелекту може принести великі можливості в багатьох сферах, але також має величезні ризики», - зауважила прем'єр-міністр Італії.
На її думку, розвиток штучного інтелекту є «найбільшим інтелектуальним, практичним і антропологічним викликом нашого часу».
Як повідомляв Укрінформ, Ілон Маск застерігає, що штучний інтелект (ШІ), якщо його запрограмують екологічні активісти, може призвести до вимирання людства.