Американська корпорація, розробник, видавець і дистриб'ютор відеоігор Electronic Arts (ЕА) заборонила росіянам та білорусам брати участь у своїх кіберспортивних програмах Apex Legends та FIFA 22.

Про це повідомляє Укрінформ із посиланням на заяву ЕА у Твітері.
«Ми солідарні з народом України. Ми ухвалили рішення виключити росію та білорусь із числа країн, що беруть участь у наших кіберспортивних програмах. Відтепер гравці й команди з росії та білорусі не мають права брати участь в Apex Legends Global Series та EA Sports FIFA 22 Global Series», - ідеться у повідомленні.
Раніше ЕА оголосила про зупинення продажу ігор і контенту в росії та білорусі.
Як повідомляв Укрінформ, Прем'єр-міністр Денис Шмигаль поговорив з головним виконавчим директором Nestle Марком Шнайдером про неетичність роботи компанії в росії.
24 лютого президент російської федерації путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.