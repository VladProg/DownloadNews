Єврокомісар з питань внутрішньої торгівлі та послуг Тьєррі Брентон зустрінеться з гендиректором OpenAI Семом Альтманом в Сан-Франциско наступного місяця, щоб обговорити, як компанія впроваджуватиме провідні світові правила блоку в галузі штучного інтелекту (ШІ).

Про це повідомляє Reuters із посиланням на офіційних представників ЄС, передає Укрінформ.
"Бретон також обговорить з Альтманом пакт про ШІ з метою залучення OpenAI до групи європейських і неєвропейських компаній, які застосовуватимуть правила ШІ до того, як вони вступлять в силу в 2026 році", - повідомили неназвані чиновники ЄС.
"Бретон обговорить практичні аспекти імплементації закону про ШІ. Це буде робоча сесія з поглибленим обговоренням наборів даних", - сказав один з чиновників ЄС.
Минулого тижня, після зустрічі з генеральним директором Alphabet Сундаром Пічаї, Бретон заявив, що американський технологічний гігант і Європейська комісія обговорять добровільний пакт про ШІ, який допоможе компаніям передбачити впровадження законодавства щодо цієї новітньої технології.
Як повідомляв Укрінформ, стартап OpenAI, розробник чат-бота зі штучним інтелектом ChatGPT, заявив, що виділить 10 грантів по 100 тис. доларів у загальному розмірі 1 млн доларів на проведення експериментів з регулювання технологій штучного інтелекту.
Фото: twitter