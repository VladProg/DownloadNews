Космічна компанія Celestis готується цього тижня вивести на орбіту кремовані останки 47 осіб із п’яти країн.

Про це повідомляє Укрінформ із посиланням на The Byte.
Виконуючи замовлення родичів померлих, компанія прикріплює останки до телекомунікаційного супутника, який буде запущено з узбережжя Флориди, і вони обертатимуться разом із ним на земній орбіті протягом десятиліття. Celestis надаватиме близьким померлих GPS-дані про рух супутника у будь-який момент часу, аби можна було відстежувати їх місцезнаходження.
Після виведення супутника з експлуатації останки згорять разом із ним при входженні в атмосферу.
Перед стартом Celestis організує досить незвичайну похоронну церемонію, у якій візьмуть участь 160 гостей з усього світу.
Зазначається, що серед кремованих - останки Марджорі Дуфтон, яка пройшла підготовку в NASA для участі у програмі «Меркурій» з польоту в космос жіночого екіпажу в кінці 1950-х - початку 1960-х років. Програма "Меркурій" була скасована в 1962 році, і Дюфтон так і не довелося побувати в космосі, хоча вона про це дуже мріяла. Жінка трагічно загинула у 2020 році.