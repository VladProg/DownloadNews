Прем'єр-міністр Денис Шмигаль заявив, що уряд планує виділяти гранти на навчання українців на ІТ-курсах.

Про це сказав Прем’єр-міністр на засіданні уряду у п'ятницю, 10 червня, передає кореспондент Укрінформу.
Зокрема Шмигаль зауважив, що у 2021 році кількість ІТ-фахівців в Україні зросла на рекордні 50 тисяч людей, але багато компаній все одно мали дефіцит кадрів. ІТ-спеціалісти, за його словами, в останні роки стали справжнім середнім класом в Україні, а тому держава хоче збільшити увагу до сектору і допомогти тим, хто хоче піти в ІТ.

«Українці, які бажають отримати кваліфікацію junior developer, графічний дизайнер або іншої технічної спеціальності, матимуть змогу отримати грант, який можна буде витратити лише на навчання на ІТ-курсах. Держава виділить фінансування для 60 тисяч українців, які зможуть після цього знайти роботу в цій сфері», - наголосив очільник уряду.
Як повідомлялося, Кабмін запускає нову економічну стратегію, яка діятиме в умовах війни, допоможе вітчизняній економіці вистояти та стане фундаментом для повоєнного відновлення. Зокрема йдеться про 6 програм безповоротної грантової підтримки малого й середнього бізнесу.
Фото: КМУ