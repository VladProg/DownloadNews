Компанія Google презентувала нову модель штучного інтелекту Robotics Transformer 2 (RT-2), що може допомогти навчити роботів виконувати такі завдання, як викидання сміття.

Як передає Укрінформ, про це повідомляє CNBC.
У компанії заявили, що Robotics Transformer 2 (RT-2) є моделлю бачення, мови і дій, на основі інформації та зображень взятих із Інтернету, які можна перевести в дії для робота.
Зазначається, що хоча таке завдання, як прибирання сміття, здається людям простим, для навчання цьому роботів потрібне розуміння серії завдань.
Наприклад, робот повинен спочатку вміти розпізнавати, які предмети саме є сміттям, а потім знати, як зібрати та викинути його.
Замість того, щоб програмувати робота для виконання цих конкретних завдань, RT-2 дозволяє роботу використовувати знання з Інтернету, щоб допомогти йому зрозуміти, як виконати такі завдання, навіть якщо він не був чітко навчений точним крокам виконання завдання.
У Google підкреслюють, що нова модель майже вдвічі збільшила продуктивність роботів у виконанні завдань у сценаріях, які вони раніше не бачили, порівняно з попередньою версією моделі.
Як повідомляв Укрінформ, ізраїльський стартап Curiosity Robotics створив доброзичливого балакучого маленького робота для навчання англійської мови як іноземної для дітей дошкільного віку.
Фото ілюстративне