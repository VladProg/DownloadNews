Хакери зламали сьогодні російську радіостанцію «Коммерсантъ ФМ» і транслювали патріотичні пісні українською мовою.

Як передає Укрінформ, про це повідомляє Telegram-канал "Підйом".
Після українських патріотичних пісень на продовження ефіру на сайті радіостанції пролунала композиція гурту «Ногу свело», через яку на соліста групи Максима Покровського завели адміністративну справу за статтею про «дискредитацію вс рф».

Російські ЗМІ уточнюють, що це – антивоєнна пісня «Покоління Z». Окрім того, в ефірі зламаної радіостанції пролунав гімн України.
При цьому злом був помітний лише у мобільній версії сайту.
24 лютого росія розпочала новий етап восьмирічної війни проти України – повномасштабний наступ. Ворог робить масовані обстріли та бомбардування мирних українських міст та сіл. ЗСУ, Національна гвардія, сили Територіальної оборони та весь український народ чинять опір російським військам і завдають їм великих втрат.
Після початку війни росію було піддано масштабним санкціям з боку світової спільноти.