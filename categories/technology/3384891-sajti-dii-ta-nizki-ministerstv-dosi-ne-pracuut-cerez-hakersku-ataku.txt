Сайти семи міністерств та низки інших органів влади станом на 10 годину 14 січня не працюють через хакерську атаку.

Про це повідомляє Укрінформ.
Зокрема, не працюють сайти міністерств: розвитку громад та територій, освіти і науки, аграрної політики та продовольства, енергетики, захисту довкілля та природних ресурсів, закордонних справ, у справах ветеранів.
Також не працюють портали "Дія", "Судова влада", сайти Державної служби з надзвичайних ситуацій, Вищої ради правосуддя, Верховного Суду.
При цьому, як повідомляє пресслужба Міністерства цифрової трансформації України у Телеграмі, роботу більшої частини державних ресурсів, на які була здійснена хакерська атака у ніч з 13 на 14 січня, вже відновлено.
"У ніч з 13 на 14 січня було здійснено хакерську атаку на низку урядових сайтів, зокрема МЗС, МОН та інші. Зловмисники на головних сторінках цих сайтів розмістили повідомлення провокаційного характеру. Роботу більшої частини атакованих державних ресурсів вже відновлено. Контент сайтів при цьому залишився без змін, і витоку персональних даних не відбулося. Інші сайти відновлять роботу найближчим часом", - ідеться у повідомленні.
Зазначається, що мобільний застосунок "Дія" працює в штатному режимі. У Мінцифри підкреслюють, що "Дія" — безпечний продукт, що не зберігає персональні дані, а лише відображає їх із реєстрів.
Портал "Дія" відключено, як і низку інших урядових сайтів. Це необхідно для локалізації проблеми та запобігання поширення атаки на інші ресурси.
Наразі Держспецзв'язку спільно зі Службою безпеки України та Кіберполіцією збирає цифрові докази та проводить розслідування інциденту.
Як повідомляв Укрінформ, у ніч з 13 на 14 січня хакери масово атакували українські урядові сайти. Зокрема, йдеться про сайти Міносвіти, МЗС, Мінспорту, Міненерго, Мінагрополітики, Мінветеранів, Міндовкілля, ДСНС та Держказначейства, передає Укрінформ.
У Службі безпеки України заявили, що витоку персональних даних унаслідок хакерської атаки на урядові сайти, за наявною інформацією, не відбулося.