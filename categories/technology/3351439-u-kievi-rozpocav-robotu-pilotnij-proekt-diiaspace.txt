Мінцифри відкрило своє представництво в столичному інноваційному парку UNIT.City; представництво працюватиме офлайн і надаватиме консультаційні послуги для просування продуктів екосистеми Дія.

Як передає Укрінформ, про це повідомив Урядовий портал.
"15 листопада 2021 року відкрився пілотний проєкт Diia.Space в інноваційному парку UNIT.City за підтримки Програми USAID «Конкурентоспроможна економіка України». Це перша офлайн-точка для спілкування між Міністерством цифрової трансформації та громадянами, зокрема представниками IT-кластерів та стартап-екосистеми", - йдеться у повідомленні.
Зазначається, що Мінцифри має фірмовий куточок у коворкінг-просторі UNIT.City, де працюватиме "добре навчена команда підтримки із чотирьох осіб". Графік роботи - в будні з 09:00 до 18:00.
"У локації Diia.Space на вас чекає команда амбасадорів екосистеми Дія, яка детально розповість вам про всі ці проєкти (розбудови цифрової держави - ред.). Ви зможете подивитися рекламні матеріали та відео під брендом Дія, щоб краще зрозуміти, як використовувати державні цифрові інструменти для своїх щоденних справ і втілення глобальних бізнес-проєктів», - прокоментувала Валерія Іонан, заступник міністра цифрової трансформації з питань євроінтеграції.
Пілотний проєкт Diia.Space в UNIT.City - це спільна інформаційна кампанія Міністерства цифрової трансформації України та Програми USAID «Конкурентоспроможна економіка України» для просування продуктів екосистеми Дія серед резидентів UNIT.City, інвесторів та іноземних відвідувачів.

Зокрема, Програма USAID підтримує такі ініціативи, як безоплатні консультації підприємців від міжнародних експертів через маркетплейс OnFrontiers, освітній серіал «Стартуй стартап» на порталі "Дія.Цифрова" освіта, дашборди малого та середнього бізнесу, E-Export School.
На думку Крістофера Ебрамса, виконувача обов’язків заступника місії USAID, «Diia.Space - це місце зустрічі, де уряд, інвестори, стартапи, малі та середні підприємства можуть творити спільну екосистему, де вони можуть трансформувати свій бізнес і повсякденне життя в зростаючій економіці України за допомогою сервісів Дії".
Костянтин Євтушенко, керівний партнер UNIT.City, заявив про важливість імплементації Diia.Space в UNIT.City.
"Наш симбіоз — це вихід на новий рівень. Завдяки підтримці в рамках консультаційних послуг наші проєкти будуть значно потужнішими та кращими. У нас в UNIT.City понад 150 резидентів-технологічних компаній, які працюють у сфері високих технологій та креативної економіки", - зауважив Євтушенко.
Усім відвідувачам амбасадори Дії будуть розповідати non-stop про проєкти та сервіси від екосистеми Дія.
Мобільний застосунок Дія — це цифрові документи у смартфоні. Зокрема, це доступ до 12 цифрових документів і 12 послуг. Серед документів - ID-картка та закордонний паспорт, студентський квиток, посвідчення водія, свідоцтво про реєстрацію транспортного засобу, а також міжнародний, жовтий та зелений внутрішні COVID-сертифікати. Кількість користувачів застосунку Дія — близько 10 млн.
Портал Дія — це єдиний сайт державних послуг. На порталі вже можна отримати онлайн близько 70 державних послуг. Кількість користувачів порталу Дія - близько 10 млн.
Дія.Бізнес - вебпортал, який допомагає підприємцям у режимі онлайн створювати, розвивати та масштабувати бізнес, а також офлайн-центри, де можна отримати безоплатну консультацію, знайти бізнес-партнерів чи пройти навчання. Центри Дія.Бізнес вже працюють у семи містах: Харкові, Миколаєві, Черкасах, Одесі, Полтаві, Ужгороді, на базі КНУ ім. Т. Шевченка.
Дія City - це віртуальна економічна зона для IT-компаній зі спеціальним податковим, фінансовим та правовим режимом. Вже ухвалено базовий закон про Дія City «Про стимулювання розвитку цифрової економіки в Україні» №1667-IX. Очікуваний результат від запровадження Дія City - збільшення частки IT-галузі у ВВП країни до 10%.
Фото: Facebook/Valeriya Ionan