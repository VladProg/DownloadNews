Колишній генеральний директор Twitter Параг Агравал, ексголовний юрисконсульт Віджая Гадде та колишній фінансовий директор Нед Сігал подали до суду на компанію, стверджуючи, що вона винна їм понад 1 мільйон доларів за судові витрати.

Про це повідомляє Business Insider із посиланням на судові документи, передає Укрінформ.
У позові, поданому в понеділок до Канцелярського суду Делаверу, троє колишніх топменеджерів стверджують, що мали угоди з Twitter про те, що компанія покриє їм «значні» судові витрати.
У позові стверджується, що Twitter спочатку погодилася покрити витрати, але пізніше «відмовилася визнати свої зобов’язання та оплачувати будь-які рахунки».
Зазвичай компанії мають покривати судові витрати керівників у зв'язку з їхнім службовим становищем.
Крім того, Агравал і Сігал також мали судові витрати у зв'язку із запитами Комісії з цінних паперів і бірж США у 2022 році. Комісія розслідує, чи порушив Ілон Маск законодавство про цінні папери, не надавши своєчасної інформації, коли він придбав 9,2% акцій компанії на початку минулого року.
Як повідомлялося, торік Ілон Маск придбав Twitter за 44 млрд дол. та звільнив вище керівництво компанії.