Упродовж наступних п’яти років Канада планує виділити 875,2 млн канадських доларів (близько 730 млн дол. США) на посилення кіберзахисту державних систем.

Про це йдеться у проєкті державного бюджету, внесеному на розгляд парламенту, повідомляє кореспондент Укрінформу.
“У бюджеті-2022 пропонується виділити $875,2 млн протягом п’яти років, починаючи з цього, і $238,2 млн надалі на додаткові заходи з метою реагування на мінливий ландшафт кіберзагроз”, - йдеться у проєкті документа.
Зазначається, що з цієї суми $263,9 млн будуть спрямовані на підвищення спроможності Центру безпеки комунікацій Канади проводити кібероперації з метою запобігання та захисту від кібератак.
Ще $180,3 млн Центр безпеки комунікацій отримає для “запобігання й реагування на кібернапади на критичну інфраструктуру”.
Останній транш у $252,3 млн дасть змогу Центру безпеки комунікацій “зробити важливі державні системи більш стійкими до кіберінцидентів”.
Окремо в проєкті згадується про $178,7 млн на зміцнення кіберзахисту малих міністерств, агентств та державних компаній.
Центр з безпеки комунікацій - канадська спецслужба, відповідальна за зовнішню радіоелектронну розвідку. Кілька років тому при ній було створено спеціальний департамент, який опікується кіберзахистом. Спецслужба має мандат на здійснення кібероперацій, покликаних запобігти виведенню з ладу систем.