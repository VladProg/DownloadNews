Україна зацікавлена у приєднанні до роумінгового простору Європейського Союзу.

На цьому наголосив віцепрем'єр-міністр — міністр цифрової трансформації Михайло Федоров на зустрічі з виконавчим віцепрезидентом Європейської комісії Маргрет Вестагер, передає Укрінформ із посиланням на Урядовий портал.
«Ми постійно працюємо над запуском нових послуг та сервісів навіть в умовах війни. І готові ділитися набутим досвідом із європейськими колегами, щоб зробити внесок у розбудову цифрового майбутнього ЄС. Україна зацікавлена у взаємосумісності наших цифрових документів із європейськими. Наша команда уже активно працює з європейськими партнерами для розробки Європейського гаманця цифрової ідентифікації (European Digital Identity Wallet)», — зазначив урядовець.
Він також наголосив, що Україна зацікавлена у приєднанні до роумінгового простору ЄС, і запропонував розпочати переговори щодо цього питання на двосторонньому рівні.
«Вважаємо це логічним продовженням нашої спільної роботи щодо інтеграції України до Єдиного цифрового ринку ЄС», — наголосив Федоров.
Він нагадав, що 5,7 мільйона мирних українців залишили свої домівки в пошуках захисту та притулку в сусідніх країнах ЄС.
"Тому надзвичайно важливо, щоб розлучені сім’ї продовжували підтримувати доступний зв’язок зі своїми рідними та друзями. Для цього важливо забезпечувати можливість безоплатного або зниженого роумінгу для українців у ЄС, принаймні до закінчення війни", — зауважив він.
Оскільки значна частина телекомунікаційної інфраструктури була зруйнована загарбниками та потребує відновлення, Мінцифри спільно з партнерами з DG CONNECT опрацьовує можливість приєднання до Програми Connecting Europe Facility. Міністерство сформувало попередній перелік технічних потреб, які планує спільно з DG CONNECT комунікувати серед європейських партнерів.
Як повідомляв Укрінформ, Мінцифри формує стратегічний план з розвитку ІТ-сектору після війни.