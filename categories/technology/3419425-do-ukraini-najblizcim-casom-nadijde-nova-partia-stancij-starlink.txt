До України невдовзі надійде нова партія станцій супутникового Інтернету Starlink, яку надав засновник компанії SpaceX Ілон Маск.

Як передає Укрінформ, про це міністр цифрової трансформації Михайло Федоров повідомив у Телеграмі.
“Очікуємо найближчим часом нову партію Starlink, а поки Ілон Маск відреагував на наше прохання. Команда SpaceX оновила програмне забезпечення для зниження споживання енергії, щоб Starlink можна було живити від автомобільного прикурювача”, - ідеться у повідомленні.
Федоров зазначив що також увімкнули мобільний роумінг, щоб фазована антенна решітка могла підтримувати сигнал під час руху транспортного засобу. “Все це допоможе нашим героям бути на зв’язку!” - додав Федоров.
Як повідомляв Укрінформ, засновник компанії SpaceX Ілон Маск відповів згодою на прохання міністра цифрової трансформації Михайла Федорова забезпечити Україну станціями Starlink та доступом до супутникового Інтернету.
28 лютого перша партія станцій супутникового Інтернету StarLink прибула до України.