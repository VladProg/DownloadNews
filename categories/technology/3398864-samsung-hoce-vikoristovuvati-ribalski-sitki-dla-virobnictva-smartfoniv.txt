Південнокорейська компанія Samsung має намір використовувати непотрібні рибальські сітки для виробництва своїх смартфонів серії Galaxy.

Як передає Укрінформ, про це повідомляє Yonhap.
У компанії заявили, що використання нового матеріалу, зокрема, означатиме ще один крок на шляху, який спрямований на мінімізацію впливу Samsung на навколишнє середовище.
У смартфонах серії Galaxy S22 вперше буде використаний подібний матеріал.
За даними Samsung, 640 000 тонн рибальських сіток викидають щороку, що своєю чергою ставить під загрозу морське життя й потрапляє в їжу та воду, яку вживають люди.
Зазначається, що у серпні минулого року компанія вже оголосила своє бачення проєкту сталого бізнесу під назвою «Galaxy for the Planet» і зобов’язалася вжити відчутних кліматичних заходів у своєму бізнесі.
Цілі проєкту включають використання перероблених матеріалів у всіх нових мобільних продуктах, вилучення будь-якого пластику з мобільної упаковки та мінімізацію відходів, що утворюються на робочих місцях до 2025 року.
Як повідомляв Укрінформ, південнокорейська компанія Samsung 4 січня представила новий смартфон Samsung Galaxy S21 FE 5G.