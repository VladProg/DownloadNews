За тиждень ІТ-армія атакувала понад 400 російських онлайн-ресурсів, серед яких: регіональні суди, сайти терористичних утворень в Україні та російські ЗМІ.

Як передає Укрінформ, про це Міністерство цифрової трансформації повідомляє у Телеграмі.

"Доки ворог продовжує обстрілювати територію України, понад 250 тисяч хакерів-добровольців з усього світу щодня завдають ворогу кіберударів. З 13 до 19 червня ІТ-армією було атаковано більше як 400 російських онлайн-ресурсів", - йдеться в повідомленні.
Серед цих ресурсів були економічний форум із виступом путіна. Атаки на базу акредитації економічного форуму, який відбувався в Петербурзі, змусили перенести виступ путіна на годину. Це зіпсувало його зустріч із військовими кореспондентами та зменшило кількість огидної пропаганди від головного терориста світу.
Також під атаку потрапили регіональні суди рф. Інформація, яка зберігається на ресурсах російських регіональних судів, кілька тижнів залишається недоступною через постійні кібератаки.
Українська ІТ-армія атакувала сайти терористичних утворень в Україні. Зокрема IT-армія вивела з ладу онлайн-ресурси терористичних утворень на тимчасово окупованих територіях України. російським терористичним утворенням не місце в Україні, а їхнім сайтам — в інтернеті.
Також були атаковані російські ЗМІ. IT-армія продовжує стримувати пропаганду та не зупиняє «профілактичні» роботи з російськими ЗМІ.
Як повідомлялося, з 6 по 12 червня було атаковано більш як 450 російських онлайн-ресурсів.