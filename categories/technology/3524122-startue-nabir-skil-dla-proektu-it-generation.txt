Міністерство цифрової трансформації розпочало набір шкіл для проєкту IT Generation.

Як передає Укрінформ, про це Міністерство цифрової трансформації повідомляє у Телеграмі.
«Минулого тижня ми спільно з Вinance Сharity та Львівським IT кластером запустили проєкт IT Generation. Він дозволить талановитим українцям здобути безоплатну освіту в сфері ІT. Зараз ми розпочинаємо набір шкіл, що хочуть стати частиною проєкту. Цей етап триватиме до 21 липня», - йдеться в повідомленні.
Зазначається, що для того, щоб школі доєднатися до IT Generation потрібно заповнити аплікаційну форму на сайті; на прохання менеджера проєкту надати додаткову інформацію та підтверджувальні документи: детальний опис програм, опис проведення відбору студентів, заяву про участь у конкурсі у довільній формі, копію ліцензії за наявності та інші документи, що підтверджують відповідність критеріям; очікувати на прийняття рішення.
Розглядатимуться лише заявки від шкіл, що відповідають усім вимогам. А вже в серпні розпочнеться набір студентів на навчання.
Як повідомляв Укрінформ, Мінцифри запускає освітній проєкт IT Generation, у межах якого проводитиметься навчання за IT-спеціальностями.