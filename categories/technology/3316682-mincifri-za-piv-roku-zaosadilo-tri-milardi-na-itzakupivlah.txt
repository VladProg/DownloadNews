Міністерство цифрової трансформації впродовж першої половини поточного року заощадило на IT-закупівлях 3 млрд гривень державних коштів.

Як передає Укрінформ, про це повідомляє Мінцифри.
“З 2019 року Мінцифра займається затвердженням усіх державних IT-закупівель через Національну програму інформатизації. Погоджується все - від створення складних ІТ-систем, реєстрів і серверів до простих закупівель техніки та навіть її ремонту. За перше півріччя 2021 року на погодження до Мінцифри були надані 1080 проєктів інформатизації. З них 50 не були затверджені через невідповідність. Так, нам вдалося зекономити понад 3 млрд державних коштів на IT-закупівлях”, - ідеться у повідомленні.
Як нагадали у міністерстві, щороку держоргани подають тисячі проєктів, які значно допомагають прискорити цифровізацію України. Проте буває так, що деякі з цих проєктів мають великі корупційні ризики. Наприклад, у 2019 році були подані 2755 проєктів, з яких не пройшли 166 на суму в 1,8 млрд гривень. У 2020 році з 1578 проєктів інформатизації були відхилені 154 на суму в 1,3 млрд гривень.
“Мінцифра з початку створення активно бореться з корупцією. Цифровізація стала нашим основним інструментом зупинення багатьох схем на мільйони гривень, які осідали в кишенях корупціонерів. Завдяки затвердженню проєктів ми вже зекономили державі понад 6 млрд грн на IT-закупівлях. Неодноразово були ситуації, коли команда Мінцифри аналізувала тендери та зупиняла пропозиції із завищеними цінами, невідповідному та непотрібному ПЗ”, — заявив віцепрем’єр-міністр - міністр цифрової трансформації Михайло Федоров.
Частіше за все проєкти не погоджувалися з таких причин: очевидне завищення вартості проєктів; закупівля забороненого програмного забезпечення; нехтування стандартами у сфері технологій та захисту інформації. Наприклад, встановлення програмного забезпечення (ПЗ) без перевірки або відсутність інформації про передання майнових прав на створені продукти; відсутність у проєкту комплексної системи захисту інформації.
“Завдяки цифровізації ми зможемо оптимізувати витрати платників податків, зробити тендери прозорими та ефективними, а також створити прозору IT-екосистему на рівні держави”, - зазначили у Мінцифри.
Як передає Укрінформ, через підозру в корупційній змові тендери щодо закупівлі ноутбуків для вчителів направлені на повторну експертизу.