Міністерство оборони Литви рекомендувало уникати купівлі китайських мобільних смартфонів та позбавитися тих, що були придбані раніше, через вбудовану можливість цензури та вразливість безпеки.

Про це повідомляє Укрінформ з посиланням на Reuters.
У литовському відомстві перевірили смартфони трьох китайських виробників - Huawei P40, Xiaomi Mi 10T і OnePlus 8T. В результаті дослідження у перших двох були виявлені вбудовані елементи цензури та вразливості безпеки.
"Наша рекомендація - не купувати нові китайські телефони і якнайшвидше позбутися тих, що вже куплені", - сказав заступник міністра оборони Маргіріс Абукявічюс, представляючи звіт Національного центру кібербезпеки.
Як з’ясувалося, флагманські смартфони, що продаються в Європі китайським технологічним гігантом Xiaomi, мають вбудовану здатність виявляти та цензурувати такі терміни, як "вільний Тибет", "хай живе незалежність Тайваню" або "рух за демократію".
У звіті наголошується, що дані можливості програмного забезпечення телефону Xiaomi Mi 10T 5G були вимкнені для регіону ЄС, але їх можна ввімкнути віддалено в будь-який час.
У звіті вказується, що список термінів, які можуть бути цензуровані системними програмами телефону Xiaomi, включає 449 термінів китайською мовою і постійно оновлюється.
У звіті Національного кіберцентру також наголошується, що телефон Xiaomi надсилає зашифровані дані про використання телефону на сервер у Сінгапурі.
Також було виявлено вразливість безпеки у смартфоні P40 5G китайської компанії Huawei.
Крім того, як пише Delfi, Національний центр кібербезпеки оголосив, що в разі, якщо офіційний магазин мобільних додатків Huawei не знаходить додаток, який шукає користувач, то він автоматично перенаправить його в сторонні інтернет-магазини. Частина додатків, пропонованих в таких інтернет-магазинах, розпізнаються антивірусами як шкідливі або заражені.
Компанія Xiaomi не відповіла на запит журналістів прокоментувати цю інформацію.
Представник китайського телекомунікаційного гіганта Huawei в Литві у вівторок спростував претензії відомств країни з приводу прогалин в кібернетичній безпеки, заявивши, що дані споживачів не обробляються поза смартфоном.
Як повідомляв Укрінформ, відносини між Литвою і Китаєм загострилися після того, як у липні влада Литви офіційно дозволила Тайваню відкрити своє представництво в країні. Через це МЗС Китаю відкликало свого посла з Вільнюса, пізніше аналогічний крок зробило МЗС Литви.
Китай наполягає, щоб усі країни, з якими він має дипломатичні відносини, дотримувалися принципу "одного Китаю". Це, з-поміж іншого, означає, що вони не повинні встановлювати міждержавні відносини з Тайванем, який Пекін вважає своєю відособленою провінцією.