Ракета-носій Falcon 9 у п'ятницю стартувала на орбіту з черговою партією з 55 мінісупутників для поповнення орбітального угруповання глобальної мережі інтернет-покриття системи Starlink.

Як передає Укрінформ, про це повідомляє портал TC Palm.
Ракета стартувала з пускового комплексу 40 та пролетіла вздовж південно-східної траєкторії, перш ніж доставити на орбіту 55 інтернет-супутників Starlink. Перший ступінь успішно приземлився на безпілотний корабель Shortfall of Gravitas в Атлантиці, завершивши свою восьму на сьогодні місію.

Після завершення запуску в п'ятницю SpaceX швидко наближається до позначки 5 000 супутників для інтернет-мережі.
Компанія сподівається запустити десятки тисяч космічних апаратів, щоб забезпечити рівномірне покриття по всьому світу, і на сьогодні залучила понад 1,5 мільйона клієнтів – від урядових до комерційних та побутових.
Сьогоднішній запуск Starlink завершує місяць. Очікується, що наступною місією, яка також виконуватиметься на ракеті SpaceX Falcon 9, стане гучний запуск космічного телескопа Euclid Європейського космічного агентства.
Старт місії призначено не раніше суботи, 1 липня, хоча точне вікно ще не підтверджено.
Як повідомляв Укрінформ, компанія SpaceX у четвер, 22 червня, запустила на орбіту нову партію із 47 інтернет-супутників Starlink.
У понеділок, 12 червня, SpaceX запустила на орбіту партію з 53 інтернет-супутників Starlink.