До «Дія.City» доєднуються українські та міжнародні компанії, додаток вже нараховує 250 резидентів.

Як передає Укрінформ, про це віцепрем'єр-міністр – міністр цифрової трансформації Михайло Федоров повідомив у Фейсбуці.
«Унікальний правовий і податковий простір Diia City продовжує приймати нових резидентів. До нас доєднуються круті українські та міжнародні компанії», - заявив Федоров.
Зокрема, серед нових резидентів:
Banza - українська IT-компанія, що допомагає бізнесу впроваджувати інновації та цифровізуватися;
Jooble - продуктова IT-компанія, що працює в 69 країнах світу. Ключовим продуктом є платформа з пошуку роботи, якою щомісяця користуються 90 млн людей;
FlexReality - українська IT-компанія, яка займається розробкою інноваційних продуктів у сфері віртуальної та доповненої реальності, а також розробляє IT-рішення для різних сфер бізнесу;
Ajax Systems Manufacturing - українська технологічна компанія, що створює бездротові системи безпеки. Нещодавно компанія вийшла зі своїм продуктом на ринок США - найбільший та найконкурентніший ринок охоронних систем;
Gigacloud - український хмарний оператор, що надає IaaS- та PaaS-послуги понад 1500 клієнтам у шести країнах світу;
Lyft - публічна компанія, що створила найпопулярніший у світі райдшеринговий сервіс.
Як повідомляв Укрінформ, з 8 лютого в Україні працює спеціальний правовий режим «Дія.City», розроблений для розвитку IT-галузі.