Космічний телескоп Hubble сфотографував масштабне галактичне скупчення 2MASX J05101744-4519179, розташоване у сузір’ї Живописець.

Про це повідомила обсерваторія ESA, передає Укрінформ.
Космічний об’єкт 2MASX J05101744-4519179 розташований приблизно за 2,6 мільярда світлових років від Землі.
Ці спостереження сприяють кращому розумінню еволюції та взаємодії темної та світлої матерії у скупченнях галактик, а також допомагають виявити потужні гравітаційні «телескопи», які збільшують віддалені об’єкти за допомогою гравітаційного лінзування.

Фото: ESA/Hubble & NASA, H. Ebeling

Дві камери, за допомогою яких було зроблене фото, є інструментами третього покоління, які мають високу якість зображення та високу чутливість, що важливо для астрономів.
Вони забезпечують зображення широких областей нічного неба, але бачать різні частини електромагнітного спектру. Зокрема, камера WFC3 охоплює спектр від ультрафіолетового до видимого світла й ближнього інфрачервоного світла, натомість ACS оптимізовано для спостережень у видимому світлі.
Як повідомляв Укрінформ, телескоп Hubble сфотографував лінзоподібну галактику NGC 6684 у сузір’ї Павича.
Фото: seti.org