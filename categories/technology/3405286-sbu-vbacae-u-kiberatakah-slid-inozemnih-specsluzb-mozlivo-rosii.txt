У здійснених 15-16 лютого кібератаках відстежується діяльність іноземних спецслужб і є схожість з атаками у січні.

Про це заявив керівник Департаменту кібербезпеки СБУ Ілля Вітюк на брифінгу, повідомляє кореспондент Укрінформу.
"Вартість такої атаки сягає мільйони доларів. Не може якийсь окремий хакер чи навіть група хакерів дозволити собі витратити такі кошти, щоб потім не отримати абсолютно ніякого матеріального зиску. Такі атаки завжди проводять держави через свої спецслужби або підконтрольні та створені ними хакерські злочинні об'єднання", - сказав він та додав, що в СБУ чітко бачать тут слід іноземних спецслужб.
Вітюк розповів, що зафіксовано окремі ознаки схожості нинішніх атак з атаками, які були минулого місяця. За його словами, методика, спосіб ведення атак різний, однак є "певна схожість" інфраструктури, яка використовувалась зловмисником.
Очільник департаменту СБУ підкреслив, що можна попередньо казати, що ці атаки пов'язані.
"Єдиною країною, яка зацікавлена в таких іміджевих ударах по нашій державі, особливо на фоні масових панічних настроїв стосовно можливого військового вторгнення, на жаль, це Російська Федерація. Але це буде встановлено в рамках відповідного розслідування", наголосив Вітюк.
У той же час він проінформував, що розслідування триває в рамках кримінального провадження.
"Стосовно того, що ми фіксуємо вчора і сьогодні. Іде робота в рамках кримінального провадження спільно з Офісом генерального прокурора України за фактом створення спеціальними та розвідувальними органами іноземних спецслужб злочинної організації для вчинення несанкціонованого втручання до комп'ютерних та інформаційно-телекомунікаційних системи органів державної влади, інших організацій та установ диверсій, збору розвідувальних даних та інших злочинів", - додав Вітюк.
Департамент кіберполіції Національної поліції України наразі відпрацьовує кілька векторів вчинення потужної DDOS-атаки на низку порталів державних установ України, яка сталася 15 лютого.
Про це на брифінгу повідомив начальник Департаменту кіберполіції НПУ Юрій Виходець.
“Кіберполіцією відпрацьовується кілька векторів вчинення цих кібератак (на сайти деяких держустанов — ред.). На даний час здійснюються заходи щодо встановлення додаткових фактів та причетних осіб. Слідчі дії тривають”, - сказав начальник кіберполіції.
Він уточнив, що правоохоронці комунікують з міжнародними партнерами та отримують від них допомогу щодо цих кібератак.
Як повідомляв Укрінформ, 15 лютого DDoS-атак зазнали сайти Міністерства оборони та Збройних сил України. Були також зафіксовані перебої в роботі вебсервісів державних Ощадбанку і ПриватБанку.
Робота банківських ресурсів станом на 19:30 була відновлена. Робоча група з фахівців основних суб'єктів національної системи кібербезпеки вживає заходів для протидії та локалізації кібератаки.
Віцепрем'єр - міністр цифрової трансформації Михайло Федоров повідомив, що близько 20:00 почалася потужна DDoS-атака на портал «Дія», її відбили кіберфахівці.
За фактом DDoS-атак на українські вебресурси Нацполіція відкрила кримінальне провадження за статтями 361 (несанкціоноване втручання в роботу автоматизованих систем) та 363-1 (умисне масове розповсюдження повідомлень електрозв'язку, що призвело до порушення роботи автоматизованих систем) Кримінального кодексу.