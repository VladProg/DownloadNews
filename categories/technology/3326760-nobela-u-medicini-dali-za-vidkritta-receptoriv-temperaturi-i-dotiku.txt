Лауреатами Нобелівської премії в галузі фізіології і медицини 2021 року стали американський фізіолог Девід Джуліус і вірменсько-американський молекулярний біолог і невролог Ардем Патапутян "за відкриття рецепторів температури і дотику".

Про це повідомляє Укрінформ з посиланням на сайт премії.

«Їхні відкриття розкрили один із секретів природи, пояснивши молекулярну основу для відчуття тепла, холоду та механічної сили, що є фундаментальним для нашої здатності відчувати, сприймати та взаємодіяти з внутрішнім та зовнішнім середовищем», - зазначається у повідомленні.
Девід Джуліус - професор Каліфорнійського університету в Сан-Франциско. Патапутян працює в Інституті Скріппса у Ла-Хойя, штат Каліфорнія.
Джуліус у своєму відкритті використав капсаїцин - активний компонент червоного перцю, що викликає печіння, щоб ідентифікувати датчик у нервових закінченнях шкіри, який реагує на тепло.
Патапутян же використував чутливі до тиску клітини, щоб відкрити новий клас датчиків, які реагують на механічні подразники в шкірі та внутрішніх органах.
«Ці проривні відкриття поклали початок інтенсивній дослідницькій діяльності, яка призвела до швидкого розширення нашого розуміння того, як наша нервова система сприймає тепло, холод та механічні подразники. Лауреати виявили важливі ланки, яких бракувало, у нашому розумінні складної взаємодії наших почуттів з навколишнім середовищем», - йдеться у пресрелізі Нобелівського комітету.
У 2020 році лауреатами Нобелівської премії з фізіології і медицини стали Харві Дж. Альтер, Майкл Хоутон та Чарльз М. Райс «за відкриття вірусу гепатиту С».
Як повідомляв Укрінформ, у вівторок стануть відомі лауреати з фізики, у середу - з хімії, у четвер - з літератури. Лауреат премії з економіки у пам'ять про Альфреда Нобеля буде оголошений у столиці Швеції 11 жовтня.
У п’ятницю у норвезькій столиці Осло назвуть лауреата премії за сприяння встановленню миру.
Нобелівська премія — одна з найпрестижніших міжнародних премій, яку щорічно присуджують за видатні наукові дослідження, революційні винаходи або значний внесок у культуру чи розвиток суспільства. Сума премії змінюється залежно від доходів Фонду Нобеля. Торік вона становила 10 млн шведських крон (близько $ 1,1 млн).
Фонд Нобеля оголосив, що у 2021 році нагороди будуть вручатися лауреатам в їхніх рідних країнах, а не у Стокгольмі та Осло.
Фото: Regis College Online