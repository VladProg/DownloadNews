В Україні видали першу книгу, написану та проілюстровану штучним інтелектом, для цього експерименту обрали космічну тематику.

Про це повідомив у Фейсбуці засновник і гендиректор харківського видавництва «Ранок» Віктор Круглов, передає Укрінформ.
«Перша в Україні книжка, яку написав та проілюстрував штучний інтелект (ШІ), видана видавництвом «Ранок». Для книги-експерименту ми обрали фантастичну тематику (ще не так давно сам ШІ був фантастикою) – колонізацію людьми Марсу. Ми уявили героя – дитину у віці 5-6 років. Попереду – велике майбутнє, та вже зараз глибини космосу надихають героя на пошуки нових місць для життя людей. Тож чом би не полетіти на Марс?» - написав Круглов.
За його словами, редактори формулювали запитання штучному інтелекту від імені дитини. Дизайнери навчали нейромережу тематичним малюнкам.
«Результат ви можете побачити самі. Книга «Хочу на Марс», автор якої ШІ, настільки різноманітна та цікава, що здивувала навіть команду Ранок. Вважаю, що це історичний момент для нашої галузі, і ми дуже зацікавлені у подальших дослідженнях та розвитку штучного інтелекту у застосунках для освіти та розвитку наших дітей», - зазначив засновник видавництва.
Він додав, що на черзі - інтерактивний підручник, з яким може спілкуватися дитина.
Як раніше повідомляв Укрінформ, на Зміївській паперовій фабриці, що на Харківщині, на замовлення видавництва «Ранок» вперше виготовили антибактеріальний папір, який можна використовувати для друку підручників і зберігання продуктів харчування.
Фото: Віктор Круглов / Фейсбук