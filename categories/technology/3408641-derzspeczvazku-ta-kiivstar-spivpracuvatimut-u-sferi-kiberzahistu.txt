Державна служба спеціального зв'язку та захисту інформації (Держспецзв'язку) уклала меморандум про співпрацю з оператором мобільного зв'язку "Київстар".

Як повідомили Укрінформу у пресслужбі компанії Київстар, мета взаємодії – підвищення рівня кіберзахисту, захисту об’єктів критичної інфраструктури та впровадження нових освітніх програм у цій сфері.
“Об’єднання зусиль бізнесу і держави – ключова складова у формуванні надійної системи кіберзахисту в Україні. Разом ми маємо напрацювати прозорі й зрозумілі правила з урахуванням найкращих європейських та світових практик, за якими працюватимуть і представники державних органів, і приватні компанії. Саме телекомунікаційні компанії серед перших готові змінюватися і будувати системи захисту. Держава має не лише здійснювати контролюючі функції, а й стати партнером та помічником. Лише так ми забезпечимо кіберзахист на рівні країни, бізнесу і кожного громадянина”, – зазначив голова Держспецзвʼязку Юрій Щиголь.
Одне із завдань Держспецзвʼязку – формування та реалізація державної політики у сфері кіберзахисту. Служба націлена на співпрацю не лише з державними органами, а й із представниками бізнесу.
Своєю чергою Київстар вважає за мету підвищувати рівень обізнаності користувачів у кіберпросторі, співпрацюючи з правоохоронними органами та долучаючись до ініціатив держави.
“­­­­­­Питання кібербезпеки є надзвичайно актуальним і потребує комплексного та виваженого підходу. Ми підтримуємо розвиток партнерства між державою та бізнесом, тому дієва співпраця з Держспецзвʼязку у сфері кіберзахисту та захисту об’єктів критичної інфраструктури надзвичайно важлива для Київстар. Переконаний, що лише через побудову такої взаємодії можливо ефективно протистояти сучасним викликам та загрозам у кіберпросторі”, – підкреслив президент Київстар Олександр Комаров.
Співпраця Держспецзвʼязку та Київстар передбачає, зокрема, проведення наукових досліджень з питань забезпечення кіберзахисту, розвитку та функціонування інформаційно-комунікаційних систем, захисту інформації та об’єктів критичної інфраструктури; сприяння у створенні системи незалежних аудиторів інформаційної безпеки; надання консультативно-методичної допомоги щодо оцінки стану захищеності, аудиту інформаційних ресурсів, оцінки компрометації та аналізу вразливостей ІТ-інфраструктури. Сторони також братимуть участь у створенні системи своєчасного виявлення, запобігання та нейтралізації кіберзагроз; створенні умов для розвитку сучасних технологій кіберзахисту та їх впровадження в Україні.
Держспецзвʼязку та Київстар сприятимуть впровадженню в Україні міжнародних програм з питань кіберзахисту. Окремо зусилля докладатимуться для покращення рівня цифрової обізнаності та культури безпечного поводження в кіберпросторі громадян України.
Як повідомляв Укрінформ, цього року Україна вже двічі зазнала безпрецедентних за потужністю DDoS-атак - 14-15 січня та 15 лютого. Під час останньої крім сайтів Міноборони, Збройних сил, низки інших держорганів нападу зазнали й ресурси НБУ, портал і застосунок «Дія» (якими користуються 14 мільйонів українців), державних Ощадбанку і Приватбанку, котрі надають мільйонам українців послуги онлайн-банкінгу, а також комерційні банки.
Фото з відкритих джерел