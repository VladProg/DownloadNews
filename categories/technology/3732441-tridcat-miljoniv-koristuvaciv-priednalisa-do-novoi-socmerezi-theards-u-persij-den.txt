Тридцять мільйонів користувачів зареєструвалися в нещодавно запущеному додатку Threads у перший день його появи, поінформував керівник компанії Meta Марк Цукерберг.

Як передає Укрінформ, про це повідомляє BBC.
Експерти вважають, що додаток Meta Threads може привабити користувачів Twitter, незадоволених останніми змінами в цій соціальній мережі.
Але генеральний директор Twitter Лінда Яккаріно сказала, що хоча Twitter "часто імітують", його спільноту "ніхто не зможе відтворити".
За словами представників Meta, користувачі можуть завантажувати та видаляти дані з Threads у налаштуваннях додатку Instagram.
Зазначається, що додаток Threads тепер доступний для завантаження у понад 100 країнах, включаючи Велику Британію, але ще не в ЄС через певні нормативні проблеми.
Як повідомлялося, сьогодні компанія Meta запустила текстовий сервіс Threads, створений для обміну текстовими повідомленнями, який, як очікується, має скласти конкуренцію Twitter. Threads має інформаційну панель, подібну до тієї, що є у Twitter.
Програма доступна для завантаження в магазинах App Store та Google Play.