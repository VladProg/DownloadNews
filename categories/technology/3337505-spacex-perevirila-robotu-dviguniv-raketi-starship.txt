Компанія SpaceX американського мільярдера Ілона Маска в рамках підготовки до виведення на орбіту космічного корабля Starship провела перевірку його двигунів.

Як передає Укрінформ, про це SpaceX повідомляє у Твіттері.
"Перший запуск вакуумного двигуна Raptor, яким обладнано Starship", - зазначається в дописі, який супроводжує відео випробувань.


First firing of a Raptor vacuum engine integrated onto a Starship pic.twitter.com/uCNAt8Kwzo
— SpaceX (@SpaceX) October 22, 2021

Starship згодом має замінити ракети Falcon, які компанія Маска наразі застосовує для запуску космічних кораблів та супутників.
Передбачається, що SpaceX використовуватиме ракети Starship для пілотованих місій на Місяць та Марс.
Як повідомлялося, SpaceX установила 29 двигунів на ракету-носій Super Heavy, яка буде задіяна в рамках першого орбітального космічного польоту корабля Starship.
SpaceX планує здійснити тестовий політ Starship без екіпажу на борту до кінця цього року. Компанія має намір запустити Starship із Super Heavy в Південному Техасі, після чого ракета-носій відокремиться та приводниться у Мексиканській затоці.