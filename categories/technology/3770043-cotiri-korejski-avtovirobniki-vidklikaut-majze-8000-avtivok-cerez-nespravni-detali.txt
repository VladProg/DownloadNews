Найбільші корейські автовиробники Kia Motors, Volkswagen Group Korea, Stellantis Korea та EVion відкличуть майже 8 тисяч автомобілів через несправні компоненти, які можуть призвести до аварій.

Про це з посиланням на Міністерство транспорту Південної Кореї повідомляє Korea Times, передає Укрінформ.
Чотири компанії добровільно відкликають загалом 7913 автівок п’яти різних моделей через ряд проблем, серед яких високий ризик загорання в акумуляторному блоці електрокара Kia Soul EV, несправність системи пасків безпеки в позашляховику Jeep Grand Cherokee Stellantis та негаразди в системі живлення електробуса EVion.
Stellantis, спільне підприємство американського автовиробника Fiat Chrysler Automobiles і французького PSA Group, продає у Південній Кореї моделі Jeep, Peugeot і DS. DS спочатку був представлений як преміум підбренд Citroen, а пізніше став самостійним брендом.
Як повідомляв Укрінформ, японський автовиробник Toyota заявив, що оббивка сидінь у деяких їхніх нових моделях автомобілів буде виготовлена з матеріалу, отриманого з переробки пластикових пляшок.
Фото: EPA-Yonhap