Е3, найбільша у світі виставка, присвячена відеоіграм, цього року вкотре буде скасована.

Як повідомляє Укрінформ, про це пише The Guardian із посиланням на заяву організаторів виставки.



“Це було складне рішення, з огляду на усі зусилля, яких ми та наші партнери доклали до проведення заходу, але ми мусили діяти так, як правильно для галузі та Е3”, - йдеться у заяві.

За словами організаторів, вони розуміють, “що зацікавлені компанії не матимуть готових демоверсій й що складнощі із ресурсами зробили участь у Е3 цього літа неможливою”.
Виставка мала пройти у Лос-Анджелесі в червні. З часу заснування у 1995-му році, вона була головною подією року у галузі відеоігор.

У 2019-му році Е3 відвідали 66 тис. учасників, однак наступні три планові виставки не відбулися через пандемію COVID-19.
“Скасування виставки позбавило галузь відеоігор основної події для маркетингу новинок, натомість з часів COVID-19 домінує тренд онлайн-трансляції шоу, під час яких видавці оголошують та демонструють нові назви”, - стверджує The Guardian.
Цього року від участі у ній відмовилися більшість великих компаній, що розробляють або видають відеоігри. Так раніше стало відомо, що від участі в E3 2023 відмовилися Sony, Microsoft, Nintendo, Ubisoft, SEGA та Tencent. Деякі з цих компаній оголосили, що у червні проведуть власні презентації.