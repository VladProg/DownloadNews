Космічний телескоп IXPE, який є спільною розробкою NASA й Італійського космічного агентства, надіслав свій перший знімок, зроблений у космосі.

Як передає Укрінформ, про це йдеться у пресрелізі NASA.
На знімку можна побачити Кассіопею А - залишок зірки, яка вибухнула у 17-му столітті у сузір'ї Кассіопеї.
Інші телескопи вже досліджували Кассіопею А, але IXPE дасть змогу дослідникам вивчити її по-новому.
«Зображення Кассіопеї A через IXPE дуже добре, і ми з нетерпінням чекаємо аналізу даних поляриметрії, щоб дізнатися ще більше про цей залишок наднової», - сказав астроном Паоло Соффітта з Національного інституту астрофізики у Римі.
Як повідомляв Укрнінформ, IXPE був запущений у космос 9 грудня 2021 року.


Фото: NASA/CXC/SAO/IXPE