Американська компанія SpaceX Ілона Маска почала тестувати супутниковий Інтернет системи Starlink у пасажирських літаках і хоче запропонувати авіалініям високошвидкісне зʼєднання «як можна швидше».

Про це заявив віцепрезидент компанії з продажів Джонатан Хофеллер, передає Укрінформ із посиланням на Bloomberg.
За його словами, SpaceX веде переговори з кількома авіакомпаніями щодо пропозиції широкосмугового підключення на борту літаків. Їх назви він не розкрив.
Ця домовленість дозволить компанії Маска конкурувати з Viasat, Intelsat, Telesat та іншими подібними сервісами, зазначає видання.
Хоффелер також розповів, що за тиждень компанія виробляє шість супутників Starlink. Також компанія переходить на складнішу версію моделі супутників.
Ілон Маск раніше звернувся до співробітників компанії, заявивши про перспективу подати заяву про банкрутство, якщо та не зможе усунути виробничі проблеми з двигунами Raptor, які стоять на ракеті Starship. Сама ракета потрібна для запуску наступного покоління супутників Starlink.
Корпорація SpaceX зараз працює над створенням групи з більш ніж 30 000 супутників для забезпечення високошвидкісного доступу до Інтернету по всьому світу.
Як повідомляв Укрінформ, 13 листопада компанія провела успішний запуск ракети-носія Falcon 9, яка доправила на орбіту 53 інтернет-мінісупутники в рамках проєкту Starlink.