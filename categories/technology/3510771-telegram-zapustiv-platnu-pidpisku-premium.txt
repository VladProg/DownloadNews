Популярний месенджер Telegram запустив платну підписку Telegram Premium.

Як передає Укрінформ, про це йдеться у блозі Telegram.
«Після оформлення підписки Telegram Premium практично всі ліміти у застосунку збільшуються вдвічі. Підписники матимуть змогу завантажувати файли об'ємом до 4 ГБ, завантажувати файли на максимальній швидкості, надсилати унікальні стікери і реакції, використовувати додаткові інструменти для керування чатами – і отримають чимало інших переваг. При цьому всі наявні функції, на які користувачі звикли покладатися за майже десять років, залишаються безкоштовними для всіх», - заявили в компанії.
Більше того, навіть ті, хто не має Telegram Premium, зможуть отримати деякі переваги, доступні власникам підписки.
Наприклад, всі користувачі можуть завантажувати великі файли і переглядати стікери, відправлені підписниками, а також приєднуватися до раніше доданих ексклюзивних реакцій на повідомлення, збільшуючи лічильник поруч із ними.
«У майбутньому власникам підписки Telegram Premium стануть доступні й інші ексклюзивні функції. Проте нові можливості, як і раніше, відкриватимуться для всіх користувачів — і з'являтимуться у Telegram раніше, ніж у будь-яких інших популярних месенджерах із великою аудиторією», - зазначили у компанії.
Як повідомляв Укрінформ, раніше у месенджері Telegram з'явилося декілька нових функцій, серед яких – автоматичний переклад повідомлень і QR-коди з унікальним оформленням.