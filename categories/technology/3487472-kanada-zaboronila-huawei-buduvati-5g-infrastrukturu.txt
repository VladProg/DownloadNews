Канада відмовилася допускати китайську корпорацію Huawei до розбудови мережі 5G в країні.

Як повідомляє кореспондент Укрінформу, про це в Оттаві оголосив міністр інновацій Канади Франсуа-Філіп Шампань.

“Уряд Канади забезпечує довготермінову безпеку нашої телекомунікаційної інфраструктури. У рамках цього, уряд має намір заборонити використання обладнання та послуг Huawei та ZTE у канадських телекомунікаційних системах”, - сказав Шампань.

Він наголосив, що це рішення було ухвалене “після детального аналізу нашими незалежними безпековими службами у погодженні із найближчими союзниками”. “Як результат, телекомунікаційним компаніям, які працюють у Канаді, більше не дозволятиметься використання спеціального обладнання чи послуг, які надають Huawei та ZTE. Також компанії, які вже використовують це обладнання, встановлене у власних мережах, муситимуть відключити та прибрати його”, - зазначив міністр.

За його словами, “уряд має намір вжити ці заходи у рамках ширшої політики зі зміцнення безпеки канадських телекомунікаційних мереж та у погодженні із приватним сектором”. “Наш уряд завжди підтримуватиме безпеку канадців та вживатиме усіх необхідних заходів, аби убезпечити нашу критичну телекомунікаційну інфраструктуру”, - підсумував Шампань.

Нагадаємо, що уповноважені органи Канади кілька років вивчали, чи варто допускати Huawei до конкурсу на створення інфраструктури 5G через побоювання, що Huawei може бути використаний Пекіном для здійснення шпигунської діяльності.

У самій компанії неодноразово наголошували, що китайська влада не має жодного впливу на прийняття рішень у Huawei.

Раніше компанія Huawei була витіснена з американського ринку, а уряди Австралії та Нової Зеландії заборонили їй будувати мережі 5G. Суттєві обмеження на роботу Huawei наклали і у Великобританії. Ці чотири держави є близькими партнерами Канади у розвідувальній спільноті “П’ять очей”.

Не дочекавшись рішення уряду три основні канадські мобільні оператори вже віддали перевагу у розбудові власних мереж 5G скандинавським Nokia та Ericsson, хоча раніше в окремих елементах системи використовувалося обладнання Huawei.
Фото: Handout