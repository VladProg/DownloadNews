Користувачі соціальної мережі Twitter із синіми галочками поширюють фейки про російсько-українську війну.

Як передає Укрінформ, про це повідомляє BBC.
Нещодавно у соцмережі було опубліковано багато оманливих повідомлень про заворушення у Франції, але один вірусний пост минулого тижня був присвячений військовій допомозі США Україні.
У ньому був скріншот того, що виглядало як заголовок із сайту новин, разом із зображенням двох гвинтівок.
«Французьку поліцію обстріляли з американських гвинтівок, які, можливо, надійшли з України», - йшлося у заголовку.
Кілька облікових записів Twitter із синіми галочками поділилися цією публікацією, яку переглянули понад мільйон разів.
BBC відстежила початок цього поширення у прокремлівських Телеграм-каналах.
Так, зображення, використане в пості, взято з російського військового блогу за 2012 рік про змагання зі стрільби на полігоні під Москвою.
BBC не вдалося знайти жодної онлайн-статті з вищевказаним заголовком і зображенням.
Крім цього, нині немає жодних доказів того, що будь-яка зброя, яка була надана Україні від США, використовувалася під час нещодавніх заворушень у Франції.
Зазначається, що декілька облікових записів із синьою галочкою нещодавно поширили низку інших фейків, зокрема про те, що Росія виявила в Україні «фабрики немовлят».
У Twitter відмовилися коментувати аналіз журналістів BBC.
Як повідомляв Укрінформ, Головне управління розвідки Міністерства оборони України фіксує випадки появи в інформаційному просторі осіб, які публічно репрезентують себе начебто співробітниками української воєнної розвідки, але насправді не мають до неї жодного відношення.