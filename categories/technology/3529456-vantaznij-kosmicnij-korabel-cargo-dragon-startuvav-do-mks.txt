Вантажний космічний корабель Cargo Dragon компанії SpaceX у п’ятницю, 15 липня, успішно стартував до Міжнародної космічної станції.

Про це йдеться у пресрелізі компанії, передає Укрінформ.
Як зазначається, запуск здійснений 15 липня о 03.44 за допомогою ракети-носія Falcon 9 з космодрому у Флориді у межах 25-ї місії Commercial Supply Services (CRS-25).

У компанії очікують, що пристикування відбудеться завтра, 16 липня, о 18.20 за київським часом.
За даними Space.com, на борту Dragon CRS-25 перебуває 2630 кг вантажу для проведення наукових досліджень.
Спочатку запуск місії був запланований на 10 червня, проте інженери зафіксували підвищений рівень парів гідразину. Тому NASA і SpaceX відклали запланований старт на 28 червня. Згодом дату запуску знову перенесли — спочатку на 11 липня, а потім на 15 липня — щоб дати час замінити частину апаратного забезпечення та провести подальші перевірки.
Як повідомляв Укрінформ, космічна компанія SpaceX 11 липня провела успішний запуск ракетоносія із 46 супутниками мобільного інтернету Starlink.