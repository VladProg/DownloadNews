Найбільша у світі монопрофільна незалежна компанія із виробництва напівпровідників TSMC, яка розташована на Тайвані, схвалила інвестування у 3,5 млрд євро в будівництво свого першого заводу в Європі.

Як передає Укрінформ, про це повідомляє Reuters.
У компанії заявили, що рада директорів схвалила інвестиції в розмірі 3,499 мільярда євро в дочірню компанію European Semiconductor Manufacturing Company (ESMC) GmbH, 70% якої належатиме їй.
Виробник автозапчастин Bosch, виробник напівпровідників Infineon і нідерландський NXP володітимуть по 10% заводу, який матиме потужність із виготовлення 40 тисяч 300-міліметрових чипів на місяць.
Завод планують відкрити у 2027 році.
Зазначається, що TSMC ще з 2021 року вів переговори з німецькою землею Саксонія про будівництво виробничого заводу у Дрездені.
Завод, який стане третім для TSMC за межами традиційних виробничих баз Тайваню та Китаю, займає центральне місце в прагненні уряду ФРН сприяти розвитку вітчизняної напівпровідникової промисловості, яка потрібна його автомобільній промисловості, щоб залишатися конкурентоспроможною у всьому світі.
Як повідомляв Укрінформ, у грудні минулого року газета Financial Times опублікувала новину, про те, що компанія із виробництва напівпровідників TSMC веде перемовини про будівництво свого першого європейського заводу в німецькому Дрездені.


Фото: Getty Images