Українська "кіберармія" вже нараховує 400 тисяч активістів.

Про це повідомляє Державна служба спеціального зв’язку та захисту інформації у Телеграмі, передає Укрінформ.
"Україна почала формування власної кіберармії, однак не встигла завершити цей процес. На допомогу державі прийшли наші кіберфахівці, які є найкращими у світі. Українська кіберармія – це самоорганізований волонтерський рух, який зараз ми оцінюємо в 400 тисяч активістів", - зазначив заступник голови Держспецзв’язку Віктор Жора.
За його словами, український бізнес і державні структури є стійкими до кіберагресії з боку росії. Те, що Україна забезпечує працездатність своєї інформаційної інфраструктури - як державної, так і приватної, - свідчить про те, що кіберфахівці працюють ефективно.
"Нині непереливки всім ворожим структурам, які безпосередньо відповідальні за здійснення агресії проти України. І це так само заслуга нашого кіберопору. Росіяни вважають, що атаки на їхню інформаційну інфраструктуру такого масштабу могла організувати тільки супердержава. Мабуть тому, що вони не знали про існування нашого супернароду", - підкреслив Жора.
Як повідомлялося, 24 лютого президент рф володимир путін оголосив про початок вторгнення в Україну. Російські війська обстрілюють та знищують об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію. Країна дає відсіч російським загарбникам.