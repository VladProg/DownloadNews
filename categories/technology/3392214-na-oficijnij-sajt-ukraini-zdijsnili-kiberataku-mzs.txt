На офіційний сайт України ukraine.ua вчинено кібератаку.

Про це повідомляє Міністерство закордонних справ, передає Укрінформ.
«В ніч проти 26 січня на офіційний сайт України Ukraine.ua здійснено кібератаку. Внаслідок атаки сайт протягом кількох годин був недоступний для користувачів», - зазначають у зовнішньополітичному відомстві.
За інформацією МЗС, станом на 13:00 доступ до сайту відновлено, але робота з протидії наслідкам кібернападу триває. У міністерстві запевнили, що його фахівці вживають усіх необхідних заходів для відновлення повноцінної і стабільної роботи сайту.
Найближчим часом все ще можливі тимчасові проблеми з доступом до ресурсу, попереджають у відомстві.
Як повідомляв Укрінформ, у ніч проти 14 січня хакери масово атакували українські урядові сайти, зокрема вебресурси МОН, МЗС, Мінмолодьспорту, Міненерго, Мінагрополітики, Мінветеранів, Мінекології, ДСНС та Держказначейства, а також портал "Дія".
За інформацією СБУ, загалом було атаковано понад 70 державних вебсайтів, 10 з яких зазнали несанкціонованого втручання. Контент сайтів при цьому змінено не було, а витоку персональних даних не відбулося.
Віцепрем'єр-міністр - міністр цифрової трансформації Михайло Федоров заявив, що серед причин кібернападу на Україну - отримання доступу до адмінправ компанії, яка адмініструє атаковані державні сайти.