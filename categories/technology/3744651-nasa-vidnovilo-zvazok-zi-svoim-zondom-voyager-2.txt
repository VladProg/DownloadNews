Національне управління США з аеронавтики та дослідження космосу заявило про відновлення зв’язку з космічним зондом Voyager 2, який перебуває на відстані у понад 19 мільярдів кілометрів від Землі.

Про це повідомляється на сайті NASA, передає Укрінформ.
Як зазначається, фахівці Мережі далекого космічного зв'язку (Deep Space Network) в австралійському місті Канберра відправили сигнал зонду, що знаходиться в 19,9 млрд км від Землі, з командою переорієнтуватися так, щоб його антена була спрямована у бік Землі.
Диспетчерам місії знадобилося 37 годин, щоб дізнатися, чи спрацювала команда.
«О 12:29 за східним часом 4 серпня космічний корабель почав передавати наукові дані та телеметрію, тим самим вказуючи на те, що він штатно функціонує і знаходиться на передбачуваній траєкторії», - йдеться у повідомленні.
Як повідомляв Укрінформ, у NASA заявили, що минулого місяця космічний зонд, який досліджує космос з 1977 року, отримав неправильну команду, нахиливши свою антену на два градуси від Землі. В результаті зонд перестав отримувати інші команди або надсилати дані на Землю.
Voyager 2 перебуває на відстані понад 19,9 мільярдів км від Землі, рухаючись з приблизною швидкістю 55 346 км за годину крізь міжзоряний простір. Щоб сигнал досяг Землі з такої відстані, потрібно більше 18 годин.
Фото: NASA/JPL-Caltech