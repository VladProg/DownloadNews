Компанія Ілона Маска Neuralink планує розпочати наступного року експерименти з імплантуванням нейрочипів у мозок людини.

Про це повідомляє Укрінформ з посиланням на Insider.
Компанія прагне розробити систему, яка могла б допомогти людям з обмеженими можливостями силою думки управляти інтерфейсом їх комп'ютерів і телефонів.
«Neuralink добре працює на мавпах і ми насправді проводимо багато тестів і просто підтверджуємо, що це дуже безпечно і надійно, а пристрій Neuralink можна безпечно видалити», — заявив Маск.
Він додав, що компанія розраховує отримати необхідні дозволи американських регуляторів на наступний рік.
«Ми сподіваємося, що зможемо випробувати це (технологію – ред.) з нашими першими людьми — людьми з важкими травмами спинного мозку, такими як тетраплегія, квадриплегія — наступного року, очікуючи на схвалення FDA», - зауважив Маск.
При цьому Маск додав, що стандарти Neuralink вищі за вимоги FDA.
Як повідомляв Укрінформ, на початку квітня Neuralink опублікувала відео, в якому мавпа пересуває екранний курсор і грає в відеогру силою думки.
Neuralink — американська компанія, яка займається розробкою мозкових імплантатів, які стануть інтерфейсом для взаємодії між мозком людини та електронним пристроєм. Створена за участі Ілона Маска, компанія розпочала свою діяльність у 2016 році, проте була представлена загалу у березні 2017 року.
Майбутніми продуктами Neuralink мають бути нейронні чипи, інтегровані в мозок людини з метою усунення наслідків певних хвороб мозку, розширення пам'яті, лікування паралічу, сліпоти, депресії, хвороби Паркінсона та оптимальнішого керування складними системами тощо. Припускається можливість подумки грати у відеоігри, викликати авто Tesla, або завантажувати і відтворювати спогади.
Фото: Getty Images