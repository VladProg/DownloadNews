До кластера Brave1 – платформи для об'єднання державних та приватних ініціатив з розробки інноваційних рішень в інтересах сил оборони і безпеки – вже надійшло понад 100 ідей, які можуть допомогти Україні здобути технологічну перевагу над ворогом.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Отримали вже понад 100 заявок від українських розробників до defense-tech кластера Brave1. Просто зараз в Україні народжується потужна сфера військових технологій. Команда кластера працює, щоб якнайшвидше інтегрувати розробки в закупівлі. Допомагає з експертизою від ЗСУ, Міноборони, Мінстратегпрому», - зазначив віцепрем'єр.
Він нагадав, що найкращі розробки отримають державний контракт чи грант для розвитку власного продукту.
Як повідомлялось, Brave1 – спільна ініціатива Міністерства оборони, Генерального штабу ЗСУ, Ради національної безпеки і оборони, Мінцифри, Міністерства стратегічних галузей та Міністерства економіки. Її мета – стимулювання та підтримка розвитку компаній, які працюють у напрямку оборонних технологій.
Для індустрії кластер пропонує організаційне та експертне супроводження розробок, а також доступ до акселераторів та інкубаторів. Йдеться про системну роботу над удосконаленням розробок, підвищення знань у питаннях масштабування бізнесу, формування цінності для інвесторів, менторство. Також розробники матимуть доступ до науково-дослідного (R&D resource) центру, який допомагатиме з необхідними компонентами, випробуваннями, устаткуванням.