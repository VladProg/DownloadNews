Команда Міністерства цифрової трансформації у штаб-квартирі ООН звернулася до світових лідерів із закликом підтримати телекомунікаційну сферу України.

Як передає Укрінформ, про це Міністерство цифрової трансформації повідомляє у Фейсбуці.
“Попри постійні обстріли росії команда телекому продовжує відбудовувати зруйноване, встановлювати Starlink та відновлювати зв’язок. Однак цього замало. Тож нам постійно необхідна допомога країн-союзниць. Сподіваємося на їхню підтримку телеком-сфери України та спільну боротьбу проти найбільшого у світі ворога”, - ідеться в повідомленні.
У Мінцифри зазначили, що до повномасштабного вторгнення російської федерації Україна встигла стати державою з найбільшим у Європі покриттям швидкісним інтернетом.
В Україні за минулий рік підключено до інтернету понад 1800 соціальних об’єктів. Понад мільйон українців у 700 селах вперше змогли скористатися високошвидкісним інтернетом.
Росія з 24 лютого щодня намагається відірвати українців від рідних та світу, позбавити зв’язку та цифрових можливостей. Близько 22% інтернет-мереж в Україні пошкоджено, а тисячі українців втратили зв'язок із близькими людьми, наголосили у Мінцифри.
“Сьогодні інтернет допомагає рятувати мільйони життів, бути на зв’язку з рідними, вчасно дізнаватися про ракетну небезпеку, знаходити й передавати гуманітарку, працювати дистанційно навіть із сіл і бомбосховищ та отримувати допомогу від держави онлайн. Головне, щоб доступ до інтернету був безбар’єрним”, - заявили в Мінцифри.
Як повідомляв Укрінформ, станом на 10 червня в Україні повністю або частково припинена робота понад 3 тисяч базових станцій мобільних операторів. Пошкоджено або зруйновано понад 20% телекомунікаційної інфраструктури внаслідок агресії росії.