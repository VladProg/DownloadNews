Дослідницька група Токійського університету опублікувала цифрові карти, на яких візуалізовано руйнування в Україні внаслідок російського вторгнення.

Про це повідомляє Укрінформ з посиланням на NHK.
Група під керівництвом професора аспірантури Токійського університету Ватанабе Хіденорі щодня оновлює цифрові карти в режимі онлайн. Група використовує супутникові знімки, опубліковані американськими та європейськими компаніями.
За словами Ватанабе, супутники, використовуючи інфрачервоне випромінювання, показали, що за останній місяць у кількох містах Луганської області одна за одною спалахували великі пожежі, що свідчить про жорстокі атаки з боку росії.

Карта Hidenori Watanave, Ph.D., Твіттер
Він також повідомив, що пожежі виникли в більшості невеликих житлових районів поблизу Харкова.
Ватанабе заявив в онлайн-інтерв’ю NHK, що росія, ймовірно, в межах стратегії знищення здійснює випадкові атаки на об’єкти, які не мають військового значення.
Він також вважає за необхідне, щоб за допомогою цифрових карт якомога більше людей зрозуміли, що не тільки великі міста, а й інші райони, які залишаються поза увагою ЗМІ, стають полями битв.


Карта Hidenori Watanave, Ph.D., Твіттер

Як повідомляв Укрінформ, 24 лютого президент рф володимир путін оголосив про повномасштабне вторгнення в Україну. війська рф знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
США, Європейський Союз та інші країни світу застосували санкції проти країни-агресора, міжнародна ізоляція якої посилюється з кожним днем.