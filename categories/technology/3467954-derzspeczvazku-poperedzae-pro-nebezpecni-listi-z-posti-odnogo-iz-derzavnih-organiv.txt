Державна служба спеціального зв’язку та захисту інформації попереджає про розсилання небезпечних листів із електронної пошти співробітника одного з державних органів України.

Як передає Укрінформ, про це Держспецзв’язку повідомляє в Телеграмі.
Урядова команда реагування на комп’ютерні надзвичайні події України CERT-UA, яка діє при Держспецзв’язку, попереджає про розсилання електронних листів із вкладенням, яке містить шкідливі програми. Цього разу кіберзловмисники "згадали" тему COVID-19.
Зазначені листи містять вкладення у вигляді XLS-документа "Aid request COVID-19-04_5_22.xls". В результаті його відкриття будуть завантажені шкідливі програми GraphSteel та GrimPlant, а кіберзловмисники дістануть доступ до базової інформації про комп’ютер атакованого.
Фахівці звертають увагу, що розсилання електронних листів здійснено зі скомпрометованого облікового запису співробітника державного органу України.
Активність асоційовано з діяльністю групи UAC-0056. Ця ж група була причетна до кількох кібератак у березні. Тоді зловмисники паразитували на темах підвищення рівня інформаційної безпеки серед українців та заборгованості із зарплат.
Як повідомляв Укрінформ, російські хакери здійснюють дедалі більше кібератак, спрямованих проти звичайних українців.