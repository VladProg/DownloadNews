Індійське космічне агентство ISRO поділилося першими зображеннями, надісланими космічним апаратом Aditya-L1, який прямує до Сонця в рамках місії спостереження за зорею.

Як передає Укрінформ, про це повідомляє ВВС.
ISRO поділилося двома фотографіями, зробленими 4 вересня камерою, встановленою на апараті Aditya-L1.

На першому зображені Земля і Місяць в одному кадрі, друга фотографія - це "селфі", на якому видно два з семи наукових інструментів, які знаходяться на борту апарату місії.

З моменту запуску в суботу Aditya-L1 вже здійснив два витки навколо Землі. Після того, як космічний апарат ще тричі обернеться навколо Землі, його запустять у напрямку до L1 – точки Лангранжа 1, місця між Сонцем і Землею, куди прямує індійський космічний апарат.
Після досягнення Aditya-L1 цієї позиції, він зможе обертатися навколо Сонця з тією ж швидкістю, що й Земля, спостерігати за зорею і проводити наукові дослідження, які допоможуть вченим вивчити сонячну активність, таку як сонячний вітер і сонячні спалахи, та їхній вплив на погоду на Землі і в ближньому космосі в режимі реального часу.
Зазначається, що Aditya-L1 знадобиться чотири місяці, щоб досягти місця призначення.
Як повідомляв Укрінформ, Японія в четвер успішно запустила ракету-носій H2A компанії Mitsubishi Heavy Industries, яка вивела в космос рентгенівську обсерваторію XRISM та місячний посадковий модуль SLIM.
Фото: ISRO