У Китаї ввели в експлуатацію першу в світі морську вітрову електростанцію (ВЕС), збудовану на шельфі Східнокитайського моря поблизу узбережжя східної провінції Фуцзянь, кожен вітрогенератор якої здатен виробляти рекордні 16 мегаватів електроенергії.

Про це повідомляє Xinhua, передає Укрінформ.
За даними компанії China Three Gorges Corporation, яка управляє цим об’єктом, встановлені на ВЕС у Фуцзяні вітряки потужністю 16 МВт є найпотужнішими серед усіх діючих у світі вітрогенераторів.

Довжина однієї лопаті кожної турбіни такого вітряка становить 123 метри, а площа, яку можуть охопити всі три лопаті однієї турбіни становить близько 50 тисяч квадратних метрів, що співмірно розміру семи стандартних футбольних полів.

За проєктом, вітроелектростанція зможе генерувати понад 66 мільйонів кіловат-годин чистої електроенергії щорічно, чого буде достатньо для повного задоволення річних потреб в електроенергії 36 тис. домогосподарств із трьох осіб.
Вказана потужність вітрогенерації дозволить зекономити приблизно 22 тис. тонн стандартного вугілля, необхідного для вироблення такої ж кількості електроенергії, а також скоротити викиди вуглекислого газу приблизно на 54 тис. тонн.
За даними китайської сторони, на кінець 2022 року сукупна потужність вітроелектростанції у світі досягла 57,6 гігават, з яких на частку Китаю припадає 53%. При цьому, в Китаї виробляється майже 60% світового вітроенергетичного обладнання, яке експортується в 49 країн і регіонів світу.
Як повідомляв Укрінформ, у Китаї підключили до національної електромережі найбільшу в країні за потужністю сонячну електростанцію, здатну генерувати 1 гігават електроенергії і повністю задовольнити потреби 1,5 мільйона домогосподарств.