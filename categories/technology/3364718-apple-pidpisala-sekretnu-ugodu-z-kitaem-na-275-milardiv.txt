Агенція The Information опублікувала розслідування, згідно з яким генеральний директор компанії Apple Inc Тім Кук підписав секретну угоду із урядом Китаю на суму близько $275 мільярдів.

Як передає Укрінформ, про це повідомляє The Information із посиланням на джерела в компанії Apple.
Повідомляється, що Тім Кук особисто пролобіював підписання цієї угоди для того, аби компанія могла зберегти свою присутність на території Китаю. Зі свого боку Apple зобов’язалася інвестувати у розвиток китайської економіки та технологій.
Як повідомили The Information джерела в компанії, Тім Кук підписав цю угоду терміном на п’ять років під час особистого візиту до КНР, який відбувся у 2016 році на тлі регуляторного втручання проти компанії. Повідомляється, що перед підписанням угоди Тім Кук зустрівся із китайськими урядовцями, які пообіцяли йому не заважати розширенню компанію у країні в обмін на інвестиції.
ЗМІ відзначає, що нещодавно КНР стала другим найбільшим ринком збуту продукції Apple, зокрема смартфонів iPhone, після Сполучених Штатів. Такий успіх компанії спостерігається вперше за останні шість років.
У компанії Apple поки не прокоментували результати розслідування.
Як повідомляв Укрінформ, італійський антимонопольний суд оштрафував американські компанії Amazon та Apple Inc на суму понад 200 мільйонів євро за звинуваченням в неконкурентному просуванні товарів компаній Apple та Beats.