На додаток "Дія" минулого року було витрачено 40 млн грн, на хостинг – ще 25 млн грн.

Як передає Укрінформ, про це перший заступник міністра цифрової трансформації Олексій Вискуб повідомив в інтерв'ю DEV.Україна.
"На додаток "Дія" (підтримка і розвиток) було витрачено близько 40 млн і 25 млн - хостинг минулого року. Одна зі складових цих витрат - хостинг - починає коштувати дуже дорого, дорожче, ніж розробка, оскільки користувачів вже понад 14 млн, а DAU вже доходило до 2 млн. Цього року на хостинг точно буде витрачено більше сотні мільйонів грн. Ми зараз готуємо тендер, який буде оголошений в березні", - заявив Вискуб.
На його думку, в Україні зараз є три "кити", які можуть забезпечувати хостинг — компанії Де Ново, Gigacloud, Парковий. Коло таких компаній обмежене.
"Міжнародна хмара не може забезпечити той рівень доступності інфраструктури, який зараз вимагає Держспецзв’язку. Ми поки що не можемо говорити, що держреєстри з персональними даними і такі сервіси як "Дія" будуть розміщені за кордоном. Це питання контролю та фізичної доступності до місць, де зберігаються ці дані. Це коли можна прийти, скажімо, в Де Ново, а там стоятиме охорона від Нацгвардії", - додав Вискуб.
Як повідомляв Укрінформ, з 8 лютого в Україні працює спеціальний правовий режим "Дія.City", розроблений для розвитку IT-галузі. Виступаючи на презентації, Президент Володимир Зеленський спрогнозував, що завдяки цьому режиму частка ІТ у внутрішньому валовому продукті України зросте з 4% до 10%, а доходи – до 16,5 млрд доларів.
До “Дія.City” вже приєдналися 70 українських та іноземних компаній.