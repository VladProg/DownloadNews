Месенджер WhatsApp від Meta передумав запускати сервіс інформаційних каналів у Росії після погроз його заблокувати з боку російських регуляторів і політиків.


Як передає Укрінформ, про це The Moscow Times заявив представник Meta.
«Продукт не буде доступний для користувачів усередині Росії найближчим часом», - повідомили в Meta.
Як зазначається, найближчими тижнями месенджер дасть можливість будь-кому бажаючому створити свій інформаційний канал, але не в Росії.
У Роскомнагляді заявили, що WhatsApp може бути заблокований на території Росії, якщо в ньому з'являться «недружні канали із забороненою інформацією».
Сервіс WhatsApp повідомляв про запуск у 150 країнах функції створення каналів. Передбачається, що користувачі зможуть конфіденційно розміщувати в них інформацію або отримувати її без контролю та цензури.
Як повідомляв Укрінформ, депутати верхньої та нижньої палат російського парламенту закликали переглянути офіційну позицію РФ з приводу роботи WhatsApp, що належить компанії Meta, після того, як месенджер повідомив про запуски інформаційних каналів.