YouTube запускає в Україні Shorts Fund для підтримки авторів коротких відео.

Як передає Укрінформ, про це Міністерство цифрової трансформації повідомляє у Телеграмі.
У вересні цього року віцепрем'єр-міністр - міністр цифрової трансформації Михайло Федоров зустрівся з топменеджментом Google у Вашингтоні. Одним із питань, яке обговорили на зустрічі, було включення України у програму фонду YouTube Shorts.
Запуск Shorts Fund означає, що починаючи з грудня українські контент-мейкери зможуть отримати фінансування за короткі відео, які стануть популярними в соціальній мережі.
Для того, щоб взяти участь у програмі YouTube Shorts Fund, зокрема потрібно:
за останні 180 днів завантажити на свій канал хоча б одне коротке відео, яке відповідає вимогам YouTube;
дотримуватися правил спільноти, вимог щодо авторського права та правил щодо монетизації;
відео має бути без водяних знаків чи логотипів сторонніх соціальних мереж. Крім того, на каналі має бути лише оригінальний контент;
бути старшими за 18 років або, якщо авторам від 13 до 17 років, їхні батьки або опікуни повинні прийняти умови отримання бонусу від імені учасника.
“Це ще один спосіб, щоб монетизувати свій оригінальний контент”, - зазначили у Мінцифри.
Як повідомляється на сторінці Google Україна, у рамках програми YouTube Shorts Fund можна заробляти від 100 до 10 тисяч доларів США щомісяця.
YouTube Shorts Fund – це ще один спосіб, за допомогою якого автори та артисти можуть монетизувати свій контент на YouTube – від реклами до платних цифрових продуктів, мерчандайзингу, брендованого контенту тощо.
Усього за останні три роки YouTube виплатив авторам, артистам і медіа-компаніям понад 30 млрд доларів США.
Як повідомляв Укрінформ, 31 серпня Федоров у Вашингтоні обговорив із віцепрезидентом Google Караном Бхатія результати співпраці та подальші спільні плани, зокрема питання підбору і рекомендацій контенту для головної сторінки українського YouTube Music і YouTube.
Фото: Imago/photothek/T. Trutschel