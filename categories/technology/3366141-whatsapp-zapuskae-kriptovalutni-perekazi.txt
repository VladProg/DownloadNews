У месенджері WhatsApp з'явиться можливість відправляти співрозмовникам криптовалюту через гаманець Novi від компанії Meta.

Як передає Укрінформ, про це повідомляє The Verge.
Новини про інтеграцію Novi з WhatsApp з'явилися у твітах топ-менеджерів цих компаній.
Зазначається, що скористатися переказами вже може обмежене коло жителів США.
Як пише видання, відправка платежу схожа на надсилання будь-якого іншого вкладення в WhatsApp під час листування. Для цього необхідно натиснути на «скріпку» на пристроях Android або на «плюс» на iOS і вибрати «платіж» в меню, що з'явилося.
В Novi заявили, що не братимуть комісію за перекази, а також не встановлюватимуть ліміти на частоту криптовалютних переказів. При цьому платежі будуть перераховуватися миттєво.
Як і у випадку з листуванням, інформація про транзакції в WhatsApp буде захищена наскрізним шифруванням.
Як повідомляв Укрінформ, корпорація Meta, раніше відома як Facebook, вирішила відмовитись від політики, яка передбачала заборону на розміщення реклами для більшості криптовалютних компаній.