Спускний апарат корабля "Союз МС-20" з японськими космічними туристами Юсаку Маедзавою і Йозо Хірано, а також російським космонавтом Олександром Місуркіним успішно приземлився в Казахстані після 12-денної подорожі на МКС.

Як передає Укрінформ, про це повідомляє Інтерфакс із посиланням на трансляцію Роскосмосу.
Як випливає з трансляції, посадка відбулася о 06:13 приблизно в 150 км на південний схід від міста Жезказган у Казахстані.
"Спеціалісти пошуково-рятувальної служби завершили евакуацію всього екіпажу пілотованого корабля "Союз МС-20" зі спускного апарату", - повідомили в держкорпорації.

Фото: EPA-EFE/SHAMIL ZHUMATOV/POOL

Космічні туристи почуваються добре.
Раніше корабель відстикувався від модуля "Пошук" на МКС.
Пілотований корабель "Союз МС-20" вирушив до Міжнародної космічної станції (МКС) 8 грудня.
Маедзава - японський бізнесмен, засновник компанії Zozo Inc., є 14 найбагатшою людиною в Японії. Хірано працює продюсером у компанії Space Today. На МКС Хірано мав відповідати за висвітлення польоту Маедзави.
Фото: The Verge