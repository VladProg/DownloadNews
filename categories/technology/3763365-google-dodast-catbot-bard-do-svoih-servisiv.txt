Google оголосив, що додасть до сервісів Gmail, Maps, Docs та платформи YouTube свій чат-бот штучного інтелекту Bard.

Як передає Укрінформ, про це повідомляє Bloomberg.
Нові функції дозволять людям шукати інформацію про рейси, прокладати маршрути та переглядати актуальні відео за допомогою чату Bard, зазначається у блозі компанії.
В Google також анонсували нову функцію, за допомогою якої люди зможуть перевіряти відповіді чат-бота на запити, показуючи вихідний матеріал, знайдений через пошукову систему компанії.
Окрім цього, в Google запевнили, що жоден із матеріалів, створених корпоративними клієнтами, з якими взаємодіє Bard, зокрема документи компанії у хмарному сховищі, не буде переглядатися рецензентами або використовуватися для показу реклами.
Як повідомляв Укрінформ, японський підрозділ Microsoft Corp. запустить окрему ізольовану версію чат-бота зі штучним інтелектом ChatGPT, який зможе обробляти секретну інформацію державних міністерств і відомств та конфіденційні корпоративні дані японських компаній.
Фото: Gabby Jones/Bloomberg