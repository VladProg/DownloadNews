Поліція Токіо за підозрою в крадіжці передових технологій заарештувала громадянина Китаю, який працював дослідником токійського Національного інституту промислових наук і технологій.

Про це Укрінформ передає з посиланням на NHK.
Поліція підозрює, що 59-річний Цюань Хендао у 2018 році самовільно, без дозволу, надіслав одній із китайських компаній електронною поштою технологічну інформацію, що стосується результатів його досліджень сполук фтору.
Поліція не повідомляє, чи визнав підозрюваний свою провину, проте співрозмовники NHK в правоохоронних органах стверджують, що Цюань, працюючи в японському інституті з 2002 року, також зберігав посаду професора в одному з профільних університетів у Китаї і навіть очолював партійний осередок цього закладу.
Підозри про витік чутливих даних з’явились у правоохоронців під час іншої справи, в рамках якої вони перевіряли повідомлення інституту в Токіо про те, що Цюань, можливо, не дотримується правил щодо його одночасної роботи в Китаї та в японському інституті.
Поліція каже, що витік інформації стосувався результатів досліджень застосування синтетичної технології сполуки фтору для отримання ізоляційного газу і його використання в трансформаторах та інших пристроях. Науковці вважають, що це одна з технологій, які допоможуть протидіяти змінам клімату на нашій планеті.
Як повідомляв Укрінформ, у Сполучених Штатах суд заарештував громадянина Росії та звинуватив його у змові з метою здійснення атак програм-вимагачів LockBit проти американських та іноземних компаній.
Фото: Getty