Корпорація Samsung Electronics у середу представила нову модель генеративного штучного інтелекту, натякнувши, що програмне забезпечення незабаром з'явиться на її пристроях.

Про це повідомляє CNBC, передає Укрінформ.
Компанія Samsung заявила, що її технологія, яка називається Samsung Gauss, призначена для застосування ШІ на пристроях. Нова модель ШІ названа на честь Карла Фрідріха Гаусса, "легендарного математика, який створив теорію нормального розподілу, що є основою машинного навчання та ШІ", повідомили у компанії.
Зазначається, що Samsung Gauss Language є генеративною мовною моделлю, яка може допомогти у створенні електронних листів і перекладі контенту, а також "покращити споживчий досвід, забезпечуючи більш розумне управління пристроями при інтеграції в продукти". Крім того, технологія дозволяє внутрішнім розробникам програмного забезпечення швидко писати код, а також генерувати або редагувати зображення.
"Samsung Gauss наразі використовується для підвищення продуктивності праці співробітників, але в найближчому майбутньому буде розширено до різноманітних додатків продуктів Samsung ", - йдеться в пресрелізі.
Samsung може стати одним з перших виробників телефонів у світі, який впровадить генеративний ШІ у свої пристрої. Даніель Арауджо, віцепрезидент Samsung з мобільного бізнесу, заявив, що технологія генеративного ШІ, швидше за все, стане доступною для клієнтів наступного року.
Як повідомляв Укрінформ, німецький промисловий гігант Siemens разом з корпорацією Microsoft розробив асистента на основі штучного інтелекту для покращення співпраці між людьми та машинами на виробництві.