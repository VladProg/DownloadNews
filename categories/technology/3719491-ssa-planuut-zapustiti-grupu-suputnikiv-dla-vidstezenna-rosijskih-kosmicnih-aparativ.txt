Космічні сили США мають намір запустити влітку групу супутників з метою відстеження китайських та російських космічних апаратів, що потенційно можуть вивести з ладу або пошкодити орбітальні об’єкти.

Як передає Укрінформ, про це повідомляє агенція Bloomberg.
Зазначається, що Silent Barker стане першою системою, яка доповнить наземні датчики та супутники на низькій навколоземній орбіті. Супутники будуть розміщені на висоті близько 35 400 кілометрів над Землею та обертатимуться з тією самою швидкістю, що й геосинхронна орбіта.
«Ця здатність забезпечує індикацію та попередження про загрози проти цінних американських систем, а також забезпечить можливості для пошуку, виявлення та відстеження об’єктів з космосу з метою своєчасного виявлення загрози», – йдеться у заяві Космічних сил, які розробляють супутники спільно з Національним офісом рекогностування.
Silent Barker мають запустити на борту ракети-носія Atlas V, що експлуатується United Launch Alliance корпорації Boeing Co.-Lockheed Martin. Про дату запуску буде оголошено за 30 днів у Facebook та Twitter.
Як підкреслюється, Silent Barker – це відповідь на зусилля Китаю та РФ з розробки систем, здатних запускатися на орбіту та знищувати інші супутники.
Зазначається, що нова група супутників «значно збільшить здатність Космічних сил відстежувати супутники противника на орбіті, які можуть маневрувати навколо або поблизу наших супутників», – сказала Сара Мінейро, колишній провідний співробітник стратегічного підкомітету Комітету Палати представників з питань збройних сил, який контролює космічні програми.
Як повідомляв Укрінформ, компанія SpaceX запустила 31 травня на орбіту нову партію з 52 інтернет-супутників Starlink.
Фото ілюстративне