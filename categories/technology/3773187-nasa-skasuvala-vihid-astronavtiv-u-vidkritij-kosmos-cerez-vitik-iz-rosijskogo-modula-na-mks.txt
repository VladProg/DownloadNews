Національне управління з аеронавтики і дослідження космічного простору (NASA) скасувало вихід космонавтів у відкритий космос через витік охолоджуючої рідини із резервного радіатора російського модуля «Наука» на МКС.

Про це повідомляє Space.com, передає Укрінформ.
Зазначається, що витік, який стався кілька днів тому, вже припинився. Однак представник NASA заявив, що виходи космонавтів, заплановані на 12 і 20 жовтня, скасовані, а в самому агентстві очікують результатів перевірки.
Аміак токсичний, тому при виході у відкритий космос поблизу цієї речовини необхідно передбачити додаткові запобіжні заходи.
Першими сліди можливого витоку аміаку з російського модуля «Наука» помітили у Центрі управління польотом у Х'юстоні під час трансляції з МКС.
Це вже третій витік, який стався в російському обладнанні МКС за останній рік.
Як повідомляв Укрінформ, торік у грудні з космічного корабля «Союз МС-22» Роскосмосу, пристикованого до Міжнародної космічної станції, було виявлено зовнішній витік.
У лютому стався витік теплоносія із системи терморегулювання вантажного корабля "Прогрес МС-21", зістикованого з МКС. 19 лютого його затопили в Тихому океані.
Фото: NASA