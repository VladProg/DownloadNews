У штаті Техас зводять найбільший у світі квартал із будинків, надрукованих на 3D-принтері, і у п’ятницю відбулося відкриття першої завершеної домівки.

Як передає Укрінформ, про це повідомляє CNN.
Завершений будинок, стіни якого «надруковані» за допомогою матеріалу на основі бетону, є першим зі 100 подібних будівель, які будуть готові до заселення з вересня.

3D-квартал є частиною ширшого розвитку «Wolf Ranch» в Джоржтауні, штат Техас. Проєкт втілюється завдяки співпраці техаської будівельної фірми ICON, компанією із будівництва будинків Lennar, та датською архітектурною компанією Bjarke Ingels Group.

Прессекретар ICON Кара Колкінс повідомила, що деякі зі зведених будинків кварталу вже продані.

За даними будівельної фірми, більше третини стін будинків вже надруковано, а готова нерухомість кварталу продається за ціною від 475 000 до 599 000 доларів США.
Надруковані на 3D-принтері будинки мають площу від 457 до 640 квадратних метрів, які зокрема включають три-чотири спальні.
Наразі «Wolf Ranch» є найбільшим проєктом ICON, хоча фірма вже використовувала 3D-друк для будівництва соціального або субсидованого житла у Мексиці та штаті Техас.





Як повідомляв Укрінформ, у Львові розпочали будівництво першої в Європі школи за допомогою 3D-друку.
Фото: ICON