Іспанський стартап PLD Space скасував тестовий запуск багаторазової ракети-носія Miura-1 в останній момент рано в суботу, 17 червня.

Як передає Укрінформ, про це повідомляє Reuters.
Запуск в Уельві, що на південному заході Іспанії, було скасовано після того, як зворотний відлік досяг «нуля», і на стартовому майданчику можна було побачити полум'я та дим біля ракети.
Причина рішення про скасування запуску Miura-1 нині невідома, проте сама ракета-носій залишилася неушкодженою.
Зазначається, що ракета-носій Miura-1 від PLD Space, яка була названа на честь породи бійцівських биків, має висоту з триповерховий будинок і має вантажопідйомність 100 кг. Її також можна використовувати для проведення експериментів у нульовому гравітаційному середовищі.
Суборбітальна місія ракети була б першою в своєму роді в Західній Європі в разі її успішного запуску.
Попередня спроба здійснити суборбітальний випробувальний політ наприкінці травня була відкладена через сильний порив вітру.
Як повідомляв Укрінформ, Китай здійснив черговий запуск ракети-носія Long March-2D, яка вивела на навколоземну орбіту 41 супутник, встановивши національний рекорд за кількістю доставлених у космос апаратів однією ракетою-носієм.