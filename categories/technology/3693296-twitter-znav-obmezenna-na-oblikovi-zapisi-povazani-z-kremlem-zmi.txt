Компанія Twitter зняла обмеження на облікові записи, пов’язані з кремлем, після того, як її придбав американський мільярдер Ілон Маск.

Про це повідомляє The Telegraph з посиланням на дані огляду вебсайту, передає Укрінформ.
Як зазначається, аналіз кількох облікових записів засвідчив, що результати пошуку, хронологія та інструменти рекомендацій Twitter показують користувачам облікові записи президента рф володимира путіна, мзс росії та посольства рф у Великій Британії. На ці акаунти були накладені обмеження після вторгнення рф в Україну.
Видання наголошує, що провело огляд після того, як стало відомо, що Twitter більше не обмежує охоплення російських державних ЗМІ.
Торік у квітні компанія заявила, що «не поширюватиме та не рекомендуватиме державні облікові записи, що належать державам, які обмежують доступ до вільної інформації та беруть участь у збройному міждержавному конфлікті», заявивши, що ця політика «миттєво поширюється» на акаунти російського уряду. Це означає, що облікові записи не будуть рекомендувати для пошуку, хронології та інших частин сервісу.
«Проте тести, проведені The Telegraph минулого тижня, показали, що російські державні облікові записи відображалися вгорі деяких результатів пошуку та з’являлися в рекомендаціях щодо інших облікових записів», - йдеться у публікації.
Також видання пише, що дописи представників російського уряду з’являлися в алгоритмічно керованій стрічці «Для вас» для новоствореного облікового запису, навіть якщо він не підписувався на них.
Колишній керівник Twitter підтвердив, що такий крок означає відступ від заходів, запроваджених у 2022 році. «Надзвичайно малоймовірно, що ці зміни відбулися б випадково або без відома та керівництва персоналу компанії», - заявив він.
Соцмережі вважаються ключовою частиною дезінформації кремля, підкреслює видання.