Національне управління з аеронавтики і дослідження космічного простору NASA готує місії, які дозволять вижити при екстремальних температурах і атмосферному тиску Венери.

Як передає Укрінформ, про це повідомляє сайт NASA.
Як зазначається, Венера приховує величезну кількість інформації, яка може допомогти більше дізнатися про Землю та планети навіть за межами Сонячної системи.
«Лабораторія реактивного руху NASA розробляє концепції місій, щоб вижити при екстремальних температурах і атмосферному тиску планети», - йдеться у повідомленні.
NASA показали зображення Венери, що являє собою композицію даних, отриманих з космічного корабля Magellan і орбітального апарату Pioneer Venus Orbiter.
«Венера - найближча планетарна сусідка Землі. Дві нові місії програми "Діскавері" з вивчення нашого сусіда спрямовані на те, щоб зрозуміти, як Венера перетворилася на пекельний світ, маючи так багато характеристик, схожих на наші. Вона, можливо, була першим придатним до життя світом в Сонячній системі з океаном та кліматом, що нагадують земні умови», - наголосили в NASA.
Як повідомляв Укрінформ, NASA має намір уперше з 1994 року запустити два космічних кораблі для вивчення Венери.
Останній космічний корабель NASA з дослідження Венери, «Магеллан», прибув на планету 1990 року й провів там чотири роки.
Європейське космічне агентство у 2005 році запустило космічний апарат Venus Express, який обертався навколо Венери упродовж восьми років, спостерігаючи за потоками лави та іншими доказами того, що вона все ще геологічна активна.