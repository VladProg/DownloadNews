У ЄС погодили законопроєкт, який регулюватиме ринок цифрових послуг серед IT-гігантів, зокрема допоможе боротися з нелегальним контентом.

Про це повідомляє Укрінформ із посиланням на Reuters.
Угода була досягнута вранці у суботу після більш ніж 16-годинних переговорів між країнами-членами ЄС, Єврокомісією та Європарламентом.
Закон про цифрові послуги (DSA) є другою частиною стратегії глави антимонопольного комітету ЄС Маргрете Вестагер щодо стримування Alphabet (GOOGL.O), Meta (FB.O) та інших технологічних гігантів США.
Відповідно до DSA, компаніям загрожує штраф до 6% їхнього світового обороту за порушення правил, а повторні порушення можуть призвести до заборони ведення бізнесу в ЄС.
Нові умови забороняють таргетовану рекламу, спрямовану на дітей або засновану на особистих даних, таких як релігія, стать, раса чи політичні погляди. Також забороняються підходи, які вводять людей в оману і змушують їх ділитися персональними даними.
Крім того, закон вимагатиме, аби великі онлайн-платформи та онлайн-пошукові системи вживали конкретних заходів під час кризи. Вони були включені в документ після повномасштабного вторгнення росії в Україну та пов’язаної з цим дезінформації.
Компанії можуть бути зобов'язані передати дані, пов’язані з їхніми алгоритмами, регуляторним органам і дослідникам.
Вони також сплачуватимуть щорічну комісію в розмірі до 0,05% річного доходу в усьому світі для покриття витрат на моніторинг дотримання.
Новий закон набуде чинності у 2024 році.