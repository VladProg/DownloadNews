Французька компанія STEE розробила електронний велосипед Pi-Pop, який використовує суперконденсатор замість літієвого акумулятора.

Як передає Укрінформ, про це повідомляє Euronews.
«Система заряджається під час легкої їзди, і коли велосипед гальмує – завдяки гальмуванню двигуном – енергія повертається, коли це необхідно», – сказав Адрієн Лельєвр, директор STEE.
Суперконденсатор працює за рахунок накопичення енергії електростатичним способом, тоді як літієвий акумулятор накопичує енергію в результаті хімічної реакції. Тобто суперконденсатор може накопичувати та вивільняти енергію дуже швидко, коли це необхідно.
У випадку із велосипедом це означає накопичення енергії, коли людина крутить педалі або гальмує, з можливістю використати її під час складніших дій, наприклад, повторного старту або руху вгору.
Лельєвр запевнив, що накопиченої електровелосипедом енергії після заряджання достатньо, щоб піднятися на висоту 50 метрів. Це робить транспорт придатним для використання у 80% європейських міст.
У STEE також стверджують, що термін служби велосипедів Pi-Pop становить від 10 до 15 років, тоді як велосипеди на літієвих акумуляторах служать 5-6 років. Наразі компанія випускає 100 таких велосипедів на місяць, а до 2024 року планує збільшити потужність виробництва удесятеро.
Як повідомляв Укрінформ, автовиробник Hyundai Motor Group планує перейти на електромобілі до 2030 року.
Фото: Vélo Pi-POP/Stéphane HUSSEIN