Виробництво нових смарт-годинників Apple Watch значною мірою затримується через складну конструкцію нового гаджета.

Як передає Укрінформ, про це повідомляє Nikkei.
Так, виробники Apple Watch 7 (очікується, що цей пристрій називатиметься саме так) розпочали невелике їх виробництво минулого тижня, але зіткнулися з критичними проблемами у досягненні задовільних показників.
Три джерела наголосили, що нинішню невтішну якість виробництва можна пояснити складністю дизайну гаджета, який значно відрізняється від якості попередніх поколінь годинників. Монтажники виявили проблеми при складанні модулів електроніки, компонентів та дисплеїв.
У результаті виробництво нових годинників було тимчасово припинено, оскільки Apple та її постачальники намагаються розв'язувати проблеми та додатково сертифікувати конструкції, перш ніж розпочати масове виробництво.
Планується, що наступне покоління Apple Watch буде оснащене новими функціями, такими як вимірювання артеріального тиску. Новий продукт також повинен відповідати вимогам щодо водонепроникності, що ще більше збільшує інженерні та виробничі складнощі.
Водночас пандемія COVID-19 ускладнила Apple та її постачальникам робочі поїздки для перевірки нових специфікацій, що, своєю чергою, завадило вчасному виявленню труднощів із дизайном нових Apple Watch до початку їх тестового виробництва.
Найближчими тижнями Apple планувала представити новий годинник разом з останніми iPhone. Але згадані вище проблеми можуть серйозно затримати ці плани.
Apple Watch, вперше випущений у 2015 році, є одним з найбільш швидкозростаючих продуктів для знаменитої американської технологічної компанії. Нові функції, такі як електрокардіографія, відстеження сну та можливість розблокувати iPhone під час носіння маски, допомогли збільшити популярність цього гаджета.
За даними дослідницької компанії IDC, Apple є найбільшим у світі виробником смарт-годинників, компанія минулого року випустила 36 мільйонів годинників Apple.