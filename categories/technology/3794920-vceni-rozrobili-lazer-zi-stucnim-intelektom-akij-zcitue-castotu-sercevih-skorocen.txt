Дослідники з Університету Глазго (Шотландія) розробили лазерну камеру, яка може зчитувати частоту серцевих скорочень людини на відстані та виявляти ознаки серцево-судинних захворювань.

Про це повідомляє The Guardian, передає Укрінформ.
«Цю технологію можна було б встановити в кабінках у торгових центрах, де люди могли б швидко отримати швидкий результат вимірювання частоти серцевих скорочень, які потім могли б бути додані до їхніх медичних записів онлайн», — сказав професор Даніеле Фаччіо.
Система, розроблена Фаччіо та його командою, включає високошвидкісні камери, які можуть робити зображення зі швидкістю 2000 кадрів за секунду.
Лазерний промінь потрапляє на шкіру горла людини, а відблиски використовуються для точного вимірювання того, наскільки шкіра піднімається та опускається, коли головна артерія розширюється та звужується, коли кров протікає через неї.
«Ми використовуємо передові комп’ютерні системи, щоб відфільтрувати все, крім вібрацій, спричинених серцебиттям людини, навіть якщо це набагато слабший сигнал, ніж інші шуми у грудях. Ми знаємо діапазон частот серцевих скорочень людини, і ШІ зосереджується на цьому», - зазначив науковець.
Як повідомляв Укрінформ, у лікарні нідерландського міста Гронінген штучний інтелект відповідає на запитання пацієнтів.