Мобільний оператор lifecell тестує в Одеській області першу енергонезалежну базову станцію, яка матиме змогу працювати за відсутності електропостачання.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Станцію запустив мобільний оператор lifecell. Її підживлюють 7 сонячних батарей: вдень від сонця, вночі - від місяця. Завдяки цьому тисячі українців на зв’язку, коли немає електрики. Поки що станція працює в тестовому режимі. Інженери стежать за результатами і наразі задоволені якістю роботи та безперебійним зв’язком», - зазначив міністр.

Федоров додав, що фахівці телеком-інфраструктури активно готуються до осінньо-зимового періоду. Так, із 34 тис. базових станцій понад 90% забезпечені акумуляторами, близько 10% - генераторами. Також оператори замінюють свинцеві батареї на літієві, щоб за відсутності світла зв’язок зберігався довше.

Як повідомлялось, з початку повномасштабної війни в Україні було пошкоджено понад 3000 мобільних базових станцій операторів, а галузі завдано збитків орієнтовно на 2,5 млрд доларів. Частину базових станцій, які знаходяться на деокупованих територіях, вдалося відновити – вони вже працюють.
Фото: Телеграм Михайла Федорова