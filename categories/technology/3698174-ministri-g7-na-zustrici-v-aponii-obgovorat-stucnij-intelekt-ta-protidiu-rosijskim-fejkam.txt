Міністри з питань цифровізації країн «Групи семи» (G7) під час зустрічі наприкінці квітня в Японії планують узгодити план дій з управління штучним інтелектом та заходи протидії фейкам і дезінформації, які масовано використовуються росією для підтримки її агресії проти України.

Як передає Укрінформ, про це з посиланням на проєкт комюніке міністерської зустрічі повідомляє Kyodo.
Згідно з проєктом, керівники цифрових технологій G7 закликатимуть до прискорених досліджень генеративних систем штучного інтелекту (ШІ), зокрема ChatGPT, оскільки швидке поширення таких інструментів викликає занепокоєння щодо їх потенційного негативного впливу на суспільства.
Очікується, що тема генеративного штучного інтелекту буде обговорюватись на саміті G7 у травні в Хіросімі й також буде згадана у спільній заяві лідерів семи найбільш промислово розвинених країн світу.
ChatGPT (Chat Generative Pre-trained Transformer), запущений у листопаді 2022 року як прототип, керується моделлю машинного навчання, яка працює подібно до людського мозку.
Цей інструмент, навчений використовувати величезні обсяги даних, може обробляти та симулювати людські розмови з користувачами, що надає йому корисність у різних сферах.
Проте багато країн посилюють правила використання ChatGPT через побоювання, що його розробник, OpenAI, незаконно збирає величезну кількість персональних даних користувачів, які можуть бути використанні зі зловмисною метою.
Окрім заклику до глобальних організацій встановити міжнародні стандарти управління ШІ, проєкт заяви міністрів також пропонує сформулювати контрзаходи для боротьби з фейковими новинами та іншими формами дезінформації, які стали великою проблемою під час вторгнення росії в Україну й використовуються москвою для підтримки своєї агресії.
Крім того, G7 розробить план дій для побудови безпечної мережевої інфраструктури для підтримки країн, що розвиваються, сприяння співпраці для поліпшення з’єднання підводних кабелів і вирішення проблеми блокування або обмеження доступу до Інтернету в деяких країнах.
Як повідомляв Укрінформ, уряд Японії запросив віцепрем’єр-міністра з інновацій, розвитку освіти, науки та технологій – міністра цифрової трансформації України Михайла Федорова взяти участь у зустрічі міністрів з питань цифровізації країн «Групи семи», що відбудеться 29-30 квітня, та поділитися досвідом України з протидії масованим російським кібератакам і усунення вразливостей телекомунікаційної інфраструктури.