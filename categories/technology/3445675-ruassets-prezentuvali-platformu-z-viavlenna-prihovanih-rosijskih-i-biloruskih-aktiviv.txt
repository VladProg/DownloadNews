Компанія YouControl розробила міжнародний інструмент RuAssets для перевірки зв'язків юридичних та фізичних осіб з російськими і білоруськими активами.

Презентація платформи відбулася на пресконференції в Укрінформі.
"Продукт RuAssets покликаний викрити винних в окупації України та попередити весь світ про загрозу співпраці з бізнесом, що має зв'язки із російською федерацією та білоруссю... Чим швидше міжнародна спільнота ухвалить рішення про відмову від співпраці з цими країнами, тим швидше "загнуться" компанії, що фінансують війну проти України", - сказав засновник і СЕО YouControl Сергій Мільман.
За його словами, платформа RuAssets виявляє причетність компаній і людей з різних куточків світу до російських та білоруських національних публічних діячів з метою заморожування їхніх рахунків та арешту майна. Система також дозволяє шукати зв’язки між країнами СНД, сигналізує про пов’язаність з підсанкційними особами.
RuAssets дозволяє виявляти приховані зв'язки з країною-агресором через ланцюжки посередників. Мільман пояснив, що відслідковуються навіть непрямі контакти: через родичів, роботу, посадові повноваження. Система містить найповніших список російських та білоруських публічних діячів із понад 100 джерел, проводить аналіз даних офіційних відкритих реєстрів. Зокрема, до платформи додані дані про кінцевих бенефіціарів компаній з 18 країн.
Крім того, до системи додається інформація про пропагандистів, воєнних злочинців. Розробники передбачили функцію пошуку за прізвищем особи, назвою компанії.
"Важливо підкреслити, що такі речі не тільки спроможні захистити нас від агресії й задушити російську економіку, а й надати поштовху нашій державі бути, по-перше, прозорою, по-друге, надавати майбутнє для сфери бізнесу", - прокоментував директор Інституту постінформаційного суспільства Дмитро Золотухін.
Інструмент RuAssets зможуть використовувати правоохоронні органи, органи державної влади для пошуку російських та білоруських активів. Представники бізнесу за допомогою платформи зможуть перевіряти контрагентів, журналісти - шукати інформацію для своїх розслідувань. Зокрема, платформу вже використовують Національне агентство з питань запобігання корупції, Агентство з розшуку та менеджменту активів, Національна поліція.
Як повідомлялося, 24 лютого президент рф володимир путін оголосив про повномасштабне вторгнення в Україну. Російські війська обстрілюють і знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
Європейський Союз, США, інші країни світу застосували потужні санкції проти країни-агресора.