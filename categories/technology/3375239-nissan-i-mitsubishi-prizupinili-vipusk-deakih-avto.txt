Японські компанії Nissan й Mitsubishi призупинили виробництво й продаж деяких моделей автомобілів через проблеми з подушкою безпеки.

Як передає Укрінформ, про це повідомляє Kyodo News.
У Nissan заявили, що випробування на зіткнення, які були проведені з його моделлю Nissan Roox, показали, що подушки безпеки можуть не спрацювати належним чином за певних умов.
Водночас у Mitsubishi додали, що подібні проблеми були виявлені також і в моделях її автомобілів eK space та eK X space.
Зазначається, що обидва автовиробники не уточнили, які саме умови призводять до того, що подушки безпеки не функціонують належним чином.
Nissan і Mitsubishi Motors заявили, що призупинили виробництво, доставку та продаж трьох моделей мініавтомобілів із 3 грудня, щоб розглянути це питання більш детально й вирішити проблему.
Як повідомляв Укрінформ, компанія BMW China Automotive Trading відкличе з китайського ринку 142 754 імпортованих автомобілі через потенційні ризики витоку палива.