Марсохід NASA Curiosity сфотографував перші «сонячні промені» на Червоній планеті.

Як передає Укрінформ, про це повідомляє Лабораторія реактивного руху NASA (JPL).
Зазначається, що 2 лютого, коли Сонце опустилося за горизонт, його промені підсвітили хмари. Ці «сонячні промені» також відомі як сутінкові промені. Це вперше, коли «сонячні промені» можна було так чітко побачити на Марсі.

«У той час як більшість марсіанських хмар рухаються над землею на висоті не вище 60 кілометрів і складаються з водяного льоду, схоже, що хмари на світлинах знаходяться на більшій висоті, де особливо холодно. Це означає, що ці хмари складаються з вуглекислого газу або сухого льоду», - заявили в JPL.

Відео: thebhp
Там додали, що як і на Землі, хмари надають вченим складну, але важливу інформацію для розуміння погоди.

«Дивлячись на те, коли і де утворюються хмари, вчені можуть дізнатися більше про склад і температуру марсіанської атмосфери, а також про вітри в ній», - заявили в JPL.
Як повідомляв Укрінформ, Curiosity - роботизований ровер, розмірами з автомобіль, який досліджує Марс та є частиною програми NASA Марсіанська наукова лабораторія. Він був запущений з мису Канаверал 26 листопада 2011 року.
Фото: NASA/JPL-Caltech/MSSS