Жителям тимчасово захоплених територій слід користуватися мобільними застосунками, побудованими на відкритому коді.

Про це заявив під час телемарафону голова Державної служби спеціального зв’язку та захисту інформації Юрій Щиголь, передає кореспондент Укрінформу.
«Рашисти (на захоплених територіях – ред.) відключають українських мобільних операторів – просто фізично вимикають роботу обладнання, розміщують свої базові станції і намагаються надавати свої послуги з мобільного інтернету. Користуватися раджу мобільними застосунками, які побудовані на відкритому коді», - сказав Щиголь.
За його словами, йдеться про такі застосунки, як Signal, Briar тощо, де кожен фахівець може перевірити - куди вони відправляють інформацію і яку інформацію збирають про своїх користувачів.
При цьому, додав Щиголь, застосунки не з відкритим кодом можна користуватися як каналами для отримання інформації. Але якщо йдеться про обмін приватною інформацією або такою, що може спричинити шкоду, якщо потрапить до ворога, то варто використовувати застосунки саме з відкритим кодом.
Голова Держспецзв'язку нагадав, що застосунки, що працюють у росії, мусять надавати доступ спецслужбам, згідно з російським законодавством, до персональної інформації про своїх користувачів.
Як повідомляв Укрінформ, у Херсонській області 30 травня зник інтернет та мобільний зв'язок від українських операторів. В ОВА закликають мешканців області не надавати паспортних даних для придбання сім-карт російських операторів мобільного зв’язку.
Державна служба спеціального зв'язку та захисту інформації заявила, що найближчим часом відновити зв'язок у Херсонській області, найімовірніше, не вдасться, оскільки обладнання перебуває під контролем загарбницького режиму та російських військових.
Українцям на тимчасово захоплених територіях радять користуватися VPN-сервісами, що забезпечують приватність і не збирають дані про користувача.
Через відсутність мобільного зв'язку Херсонська область може втратити можливість користуватися банкінгом. Вже виникли проблеми з базовими виплатами – бюджетникам, соціальними виплатами.