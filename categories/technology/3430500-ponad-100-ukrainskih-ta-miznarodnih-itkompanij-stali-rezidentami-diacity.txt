Понад 100 українських та міжнародних компаній стали резидентами Дія City, спеціального правового та податкового режиму для IT-індустрії.

Як передає Укрінформ, про це повідомив віцепрем'єр-міністр - міністр цифрової трансформації Михайло Федоров.
"Понад 100 українських та міжнародних IT-компаній стали резидентами Дія.City. Продовжуємо працювати, щоб зменшити тиск на економіку України в умовах війни", - йдеться в повідомленні.
Зокрема, серед нових резидентів:

Fintech Farm — британська компанія з українським корінням, що запускає mobile-only банки на нових ринках;
Miratech — міжнародна компанія у сфері розробки ПЗ та автоматизації бізнес-процесів;
Cinegy GmbH — компанія, яка займається розробкою та впровадженням ПЗ для телевізійного виробництва та мовлення;
TietoEVRY — скандинавська компанія з надання ІТ-послуг у сферах автомобілебудування, фінансів, телекомунікації та ЗМІ, охорони здоров'я;
SMRK VCF — український фонд, який займається венчурними інвестиціями у стартапи.

Як повідомляв Укрінформ, Дія City — спеціальний правовий та податковий режим для IT-індустрії. Проєкт запроваджує в Україні правові та податкові умов для розвитку ІТ. Вони діятимуть протягом 25 років і будуть поширені на всіх працівників компаній-резидентів.