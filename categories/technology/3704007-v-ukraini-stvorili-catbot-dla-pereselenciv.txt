Для внутрішньо переміщених осіб у Києві, Львові, Івано-Франківську та Чернівцях запустили застосунок «ТурБОТа про ВПО», який сприятиме швидкій інтеграції людей у новому місці перебування.

Як передає Укрінформ, про це повідомляє пресслужба Міністерства соціальної політики України.
«Ми вітаємо створення цифрових сервісів, які дозволяють внутрішньо переміщеним особам комфортніше себе почувати у нових місцях перебування й швидко інтегруватися, отримавши необхідну інформацію щодо пошуку житла чи працевлаштування тощо», - сказав заступник міністра соцполітики з питань цифрового розвитку, цифрових трансформацій і цифровізації Костянтин Кошеленко.
Чат-бот «ТурБОТа про ВПО» містить необхідну інформацію для внутрішньо переміщених осіб та посилання, які допоможуть їм знайти житло у новому регіоні, отримати статус ВПО, розібратися, як і де отримати допомогу, дізнатися актуальні вакансії та центри дозвілля для дітей, як знайти культові споруди, а також отримати покрокові інструкції, як діяти у незрозумілих ситуаціях.

Наразі застосунок розроблений для чотирьох міст: Києва, Львова, Івано-Франківська та Чернівців. Надалі планується збільшувати кількість населених пунктів, де він працюватиме.
Як повідомлялося, Офіс уповноваженого з прав людини за останні пів року здійснив моніторинг близько 300 місць компактного поселення внутрішньо переміщених осіб. Серед найпоширеніших порушень, зафіксованих під час моніторингу, були виявлені проблеми з відсутністю особистого простору і неналежні санітарно-гігієнічні умови.