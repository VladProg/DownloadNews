В Україні усунуто всі перешкоди для виробництва турецьких ударних безпілотних літальних апаратів Bayraktar TB2.

Про це заявив міністр закордонних справ Дмитро Кулеба на брифінгу за результатами переговорів з главою МЗС Туреччини Мавлютом Чавушоглу, передає кореспондент Укрінформу.
“Що стосується будівництва «Байрактарів» в Україні, то я вважаю, в Україні цей проєкт вже відбувся, тому що він користується політичним патронатом обох Президентів. Була низка перешкод на шляху до його реалізації, але всі вони усунуті”, - сказав він.
Кулеба зазначив, що вже є земельна ділянка, на якій буде побудований завод.
“Тому політики свою справу зробити, тепер справа за бізнесом - запустити виробництво”, - наголосив міністр.
Як повідомляв Укрінформ, 29 вересня було підписано меморандум про співпрацю між Міністерством оборони України та турецькою компанією Bayraktar Savunma.
Згідно з документом, Bayraktar побудує на землях поблизу Василькова, що належать Міноборони, центр з обслуговування, поточного ремонту, модернізації безпілотних літальних апаратів компанії. Також у центрі здійснюватиметься навчання й підготовка персоналу, який працюватиме з цими БПЛА. Як планується, згодом в Україні буде споруджено та працюватиме низка таких центрів.