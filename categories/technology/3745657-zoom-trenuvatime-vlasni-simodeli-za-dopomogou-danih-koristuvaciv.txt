Платформа відеоконференцій Zoom тренуватиме власні моделі на основі штучного інтелекту, використовуючи дані користувачів.

Як передає Укрінформ, про це повідомляє CNBC.
В останньому оновленні «Умов обслуговування» відеоплатформи, яке вступило в силу 27 липня, йдеться про право Zoom використовувати деякі аспекти даних клієнтів для навчання та налаштування свого штучного інтелекту або моделей на основі машинного навчання.
Тепер Zoom може використовувати дані користувачів для навчання свого штучного інтелекту, включаючи інформацію про клієнтів щодо використання продукту, телеметричні, діагностичні дані та дані, зібрані компанією.
При цьому нове оновлення платформи не дає користувачам можливості відмовитися від його імплементації.
Зазначається, що у червні Zoom представив на безкоштовній пробній основі для клієнтів дві нові функції на основі генеративного штучного інтелекту: можливість підбиття підсумків зустрічі та можливість для написання повідомлень у чаті.
Проте коли користувач вмикає ці функції, Zoom змушує його підписати форму згоди, яка дозволяє Zoom тренувати свої ШІ-моделі, використовуючи їхні дані.
«Клієнти Zoom вирішують, чи вмикати генеративні функції на основі штучного інтелекту, і окремо, чи ділитися власними даними із Zoom для покращення його продуктів», - заявив речник компанії.
Як повідомляв Укрінформ, у березні платформа відеоконференцій Zoom звільнила президента компанії Грега Томба.
Фото: Cadu Rolim / Keystone Press Agency / Global Look Press