Китайська комерційна компанія Galactic Energy 25 серпня запустила на орбіту ракету-носій CERES-1 із супутником дистанційного зондування Землі.

Про це повідомляє Сіньхуа, передає Укрінформ.
Запуск ракети-носія був здійснений о 12:59 годині за пекінським часом з космодрому на північному заході Китаю.

Супутник Jilin-1 Kuanfu 02A був розгорнутий на запланованій орбіті. Він передаватиме дані дистанційного зондування Землі та надаватиме послуги для таких галузей, як геодезія, будівництво «розумних» міст, сільське та лісове господарство.

Маломасштабна твердопаливна ракета-носій CERES-1, розроблена Galactic Energy, здатна доправляти на орбіту мікросупутники. Загальна довжина ракети становить близько 20 метрів, злітна вага 33 тонни. Вона може вивести корисний вантаж масою 300 кг на сонячно-синхронну орбіту на висоті 500 км.
Як повідомляв Укрінформ, Китай у понеділок запустив на навколоземну орбіту новий супутник дистанційного зондування Землі «Гаофень-12 04» (Gaofen-12 04).
Фото: Сіньхуа