Сервери домену .UA переведено до країн Європи.

Про це повідомляє у Фейсбуці компанія «Хостмайстер», передає Укрінформ.
"Реєстр домену .UA компанія «Хостмайстер» перенесла до країн Європи сервера, що забезпечують працездатність домену .UA. Раніше сервери були розташовані в Києві", - йдеться у повідомленні.
Компанія подякувала доменним реєстрам та інтернет-компаніям з різних країн за запропоновану допомогу.
Зазначається, що раніше "Хостмайстер" почав використовувати захист Cloudflare DNS firewall для найбільших публічних доменів com.ua та kiev.ua. Крім того, для захисту інших публічних доменів у .UA (у тому числі й домену gov.ua, в якому розташовано органи державної влади України), компанія підключила хмарні сервіси доменних імен, розташовані в країнах Європи.
Як повідомлялося, президент РФ Володимир Путін 24 лютого оголосив війну Україні та розпочав масштабне вторгнення. Російські війська четвертий день обстрілюють та знищують ключові об'єкти інфраструктури, ракети влучають у житлові будинки.
В Україні запровадили військовий стан та оголосили загальну мобілізацію. За останню добу українські військові відстояли Київ, Чернігів, Маріуполь та Харків.
За даними Міноборони України, Росія за три дні війни втратила 4300 військових.
Україна офіційно направила позов проти Російської Федерації до Міжнародного суду ООН у Гаазі.