TikTok у вівторок офіційно запустив функцію електронної комерції у США.

Про це повідомляє Reuters, передає Укрінформ.
TikTok пропонує онлайн-шопінг за допомогою низки функцій в основному додатку. Понад 150 мільйонів користувачів TikTok у Сполучених Штатах тепер зможуть переглядати у своїй стрічці відео та прямі трансляції з посиланням для купівлі товарів, оскільки застосунок надає брендам і продавцям інструменти для створення контенту, який можна придбати.
У TikTok також заявили про інтеграцію свого сервісу покупок із різними платформами, серед яких Spotify, Salesforce та Zendesk.
Онлайн-шопінг у TikTok також доступний у Таїланді, В’єтнамі, Малайзії, Філіппінах, Сінгапурі та Великій Британії.
Як повідомляв Укрінформ, 30 червня відеоплатформа YouTube вперше у світі запустила офіційний канал для шопінгу у Південній Кореї.
Фото: dpa