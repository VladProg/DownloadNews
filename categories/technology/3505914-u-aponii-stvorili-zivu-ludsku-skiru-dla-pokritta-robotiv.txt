Дослідники в Токійському університеті розробили метод вирощування еквівалента живої людської шкіри, яку можна використовувати для зовнішньої поверхні роботів.

Як передає Укрінформ, про це повідомляє NHK.
Дослідницька група під керівництвом професора Такеуті Сьодзі повідомила, що вона скористалася двома типами клітин людської шкіри для того, щоб виростити живий шкірний матеріал. Ці клітини і робот у формі людського пальця вирощувалися разом у спеціальному контейнері, в результаті чого навколо пальця-робота утворився аналог шкірного покриву товщиною близько 1,5 мм.
Аналог шкіри має водовідштовхувальну властивість і здатний витримувати багаторазові розпрямлення та згини суглобів пальця.
Вирощена в лабораторних умовах шкіра також має здатність до самовідновлення. Вони підтвердили, що рана, завдана аналогу шкірного покриву, затяглася під шаром нанесеного на нього колагену за сім днів.
Зазначається, що ця жива шкіра не може існувати тривалий час поза живильним розчином.
Професор Такеуті заявив, що він хоче досліджувати шляхи використання складних функцій живих істот у роботах, одночасно займаючись вирішенням питань етичного характеру.