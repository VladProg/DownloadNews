Компанія Meta запустила текстовий сервіс Threads, створений для обміну текстом, який, як очікується, має стати конкурентом Твіттеру.

Про це йдеться у заяві компанії, передає Укрінформ.
«Наше бачення Threads полягає в тому, щоб узяти те, що Інстаграм робить найкраще, і розширити це до тексту, створюючи позитивний і творчий простір для вираження ваших ідей», - йдеться у заяві.
Threads має інформаційну панель, подібну до тієї, що є у Твіттері.

Аби розпочати роботу із Threads, користувачі можуть авторизуватись за допомогою облікового запису в Інстаграмі. У додатку можна публікувати повідомлення до 500 символів, а також фотографії та відео тривалістю до 5 хвилин. Також публікацією Threads можна поділитися у своїй історії в Інстаграмі.

Програма доступна для завантаження в магазинах App Store і Google Play у більш ніж 100 країнах.
Як повідомлялося, у Твіттері запровадили обмеження на кількість переглядів постів за добу задля боротьби з ботами та спамом.
Фото в тексті: Meta