Завдяки Дія.City частки ІТ у ВВП нашої держави може зрости з 4 до 10%.

Про це Президент України Володимир Зеленський сказав під час Diia Summit, повідомляє кореспондент Укрінформу.
«Ми трансформуємо Україну у країну продуктових (ІТ-продукти-ред.) компаній. Завдяки Дія.City частка ІТ у ВВП нашої держави зросте з 4 до 10%, а доходи галузі – до 16,5 мільярдів доларів», - сказав Зеленський. За його словами, це дозволить нашій країні таки стати найбільшим ІТ-хабом Європи. «Ми хочемо побудувати найзручнішу державу у світі», - запевнив президент.
Президент також уточнив, що працювати в Дія City зможуть на однакових умовах як українські, так й іноземні компанії, стартапи, інвестори.
«Ми хочемо, щоб резидентами Дія City ставали не тільки вітчизняні, а й зарубіжні IT-компанії. Тому вже сьогодні до Дія City доєднаються і перші, і другі – провідні вітчизняні та іноземні компанії. Адже цифрова держава – це рівність», - додав Зеленський.
Як повідомляв Укрінформ, Дія City - спеціальний правовий та податковий режим для IT-індустрії. Умови Дія City діятимуть протягом 25 років і будуть поширені на всіх працівників компаній-резидентів.
Президент України Володимир Зеленський підписав закон “Про внесення змін до Податкового кодексу України та інших законів України щодо стимулювання розвитку цифрової економіки в Україні” №1946-ІХ, який Верховна Рада ухвалила 14 грудня 2021 року.
Зокрема, документ надає можливість обирати, який корпоративний податок сплачувати: податок на виведений капітал (ПнВК) у розмірі 9% або податок на прибуток — 18%. Також він запроваджує спеціальні ставки для працівників IT-компаній та гіг-спеціалістів: податок на доходи фізичних осіб (ПДФО) — 5%, єдиний соціальний внесок — 22% від мінімальної зарплати, військовий збір — 1,5%. Якщо фахівець отримує понад 240 тис. євро на рік, то весь дохід вище від цього ліміту оподатковуватиметься 18% ПДФО.
Оподаткування ФОП, що співпрацюватимуть із резидентами Дія City, залишатиметься на рівні чинних на сьогодні ставок. Суми понад ліміт для платників ПнВК будуть оподатковуватися в розмірі 9%. Платники податку на прибуток повинні будуть включати до фінансового результату витрати на ФОП, які перевищуватимуть дозволені 20%.
Як повідомляв Укрінформ, на Diia Summit команда Мінцифри презентує 10 нових цифрових послуг. Серед них - зміна місця реєстрації на всю країну, послуги для пенсіонерів та водіїв, нові сповіщення в Дії, оновлений Дія.Підпис. Також буде презентовано спеціальний податковий режим для IT-індустрії Дія.City та інші цифрові проєкти й ініціативи. Участь у заході беруть Президент України Володимир Зеленський, Прем'єр-міністр України Денис Шмигаль, віцепрем'єр-міністр - міністр цифрової трансформації Михайло Федоров, команда Дії та Мінцифри, міжнародні гості.