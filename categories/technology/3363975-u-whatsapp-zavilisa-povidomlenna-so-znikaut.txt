У месенджері WhatsApp з’явилася нова функція повідомлень, що зникають.

Як передає Укрінформ, про це повідомив засновник компанії Meta (колишня назва Facebook) Марк Цукерберг.
"Сьогодні ми впроваджуємо нову опцію повідомлень, що зникають, у WhatsApp, і ви зможете зробити так, щоб всі нові чати зникали за замовчуванням через 24 години, 7 днів або 90 днів. Не всі повідомлення повинні залишатися назавжди", - написав він у соцмережі Facebook.

Як зазначається на сайті WhatsApp, якщо ввімкнути цю функцію, нові повідомлення бесіди зникатимуть через вибраний час.
Увімкнення або вимкнення тимчасових повідомлень впливає на нові повідомлення бесіди. Проте повідомлення, надіслані чи отримані до того, як хтось із користувачів увімкнув цю функцію, не зникатимуть.
Кожен учасник приватної бесіди може ввімкнути в ній тимчасові повідомлення. Для цього потрібно відкрити бесіду у WhatsApp, торкнутися імені контакту та обрати опцію «тимчасові повідомлення». Якщо з'явиться вікно з додатковою інформацією, потрібно натиснути «продовжити» і обрати час - 24 години, 7 днів або 90 днів.
Таким же чином можна цю функцію вимкнути.
Як повідомляв Укрінформ, компанія WhatsApp, що створила месенджер, переписала власну політику конфіденційності для європейських користувачів після того, як ірландський регулятор виписав їй штраф на суму 225 мільйонів євро.