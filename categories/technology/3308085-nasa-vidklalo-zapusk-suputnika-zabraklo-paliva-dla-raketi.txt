Національне управління США з аеронавтики та дослідження космосу (NASA) відтермінувало запуск супутника Landsat 9 у зв’язку з нестачею рідкого азоту.

Як передає Укрінформ, про це повідомляє Space.
Спочатку запуск Landsat 9 був запланований з космодрому у Каліфорнії на 16 вересня, проте нині NASA відкладе його щонайменше до 23 вересня.
«Поточні потреби в медичному рідкому кисні вплинули на доставку необхідного рідкого азоту до космодрому Ванденберг від Агентства оборонної логістики (DLA) та його постачальника Airgas», - заявили у NASA.
Landsat 9 буде запущений на ракеті Atlas V від компанії United Launch Alliance, яка використовує керосин як паливо.
Як повідомляв Укрінформ, американська компанія United Launch Alliance (ULA), яка є спільним підприємством Boeing та Lockheed Martin і здійснює запуски в інтересах Пентагону, більше не закуповуватиме російські двигуни РД-180.