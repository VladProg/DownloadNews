Міністерство цифрової трансформації України працює над створенням Фонду Фондів для інвестицій в українські ІТ-проєкти.

Як передає Укрінформ, про це повідомляє пресслужба відомства.
Зазначається, що ідею створення в Україні Фонду Фондів та залучення міжнародних інвестиційних фондів презентував віцепрем'єр-міністр - міністр цифрової трансформації Михайло Федоров у ході офіційнного візиту української делегації на чолі з Президентом України Володимиром Зеленським до США.
«Ми пишаємось українськими стартапами-єдинорогами, які прославляють Україну на весь світ. Підтримка стартапів є необхідною складовою для розвитку економіки будь-якої сучасної країни. Тому, надихаючись успішним міжнародним досвідом, зокрема, ізраїльської ініціативи Yozma, ми розглядаємо можливість створення в Україні Фонду Фондів», — зазначив Федоров під час зустрічі із провідними американськими венчурними фондами та інвестиційними компаніями.
За його словами, держава не просто інвестуватиме в стартапи, а й спрямовуватиме кошти в найкращі світові венчурні фонди для реінвестування саме в українські стартапи.
"Так в Україні з’явиться найкраще середовище для розвитку стартап-екосистеми та IT-сектору в цілому", - переконаний урядовець.
У міністерстві додають, що в Україні вже понад рік працює Український фонд стартапів (Ukrainian Sturtap Fund, USF), який профінансував понад 200 стартапів.
«Створення USF — це успішний кейс взаємодії держави та IT-ринку. Завдяки його діяльності держава стала найбільшим ангельським інвестором в Україні. Запущена акселераційна програма фонду, до якої увійшли потужні українські та міжнародні акселератори. Прагнемо, щоб в Україні не тільки зростала кількість стартапів, а й сюди заходили великі стратегічні інвестори. Саме запуск Фонду Фондів виступатиме одним із ключових джерел капіталу для успішного запуску інвестиційних фондів в Україні», — сказав заступник міністра цифрової трансформації з питань розвитку IT Олександр Борняков.
У Мінцифрі зауважують, що появі світових інвесторів в Україні сприятиме запуск проєкту Дія City та ринок віртуальних активів, про які йшла розмова на зустрічі. Адже іноземні інвестори зможуть розраховувати на практики, поширені в інших юрисдикціях і визнані світовим бізнесом як «інвестиційно привабливі».
Як повідомляв Укрінформ, 15 липня 2021 року Верховна Рада ухвалила закон №4303 "Про стимулювання розвитку цифрової економіки в Україні", який передбачає створення спеціального правового режиму для ІТ-галузі – Дія City.
Закон спрямований на стимулювання розвитку цифрової економіки в Україні шляхом створення сприятливих умов для ведення інноваційного бізнесу, залучення інвестицій, розбудови цифрової інфраструктури та залучення талановитих працівників.
Зокрема, документом передбачається створення спеціального податкового режиму для ІТ-галузі. У рамках спецрежиму діятимуть: ПДФО - 5% замість 18%; військовий збір - 1,5%; ЄСВ - 22% від МЗП; податок на виведений капітал - 9% замість податку на прибуток (18%). Крім цього законом передбачені особливі правові умови, які запроваджують додаткові механізми захисту власності та прав резидентів.
Фото: thedigital.gov.ua