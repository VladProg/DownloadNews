У застосунку «Київ Цифровий» удосконалено сервіси QR-квитків та оплати погодинного паркування.

Про це повідомив керівник цифрової трансформації Києва (CDTO) і заступник голови КМДА Петро Оленич у Фейсбуці, передає Укрінформ.
«У новій версії «Київ Цифровий» команда зробила простішим сервіс QR-квитків та додала таймер для автоматичного завершення паркування», – зазначив Оленич.
Як зауважив у соцмережі директор Департаменту інформаційно-комунікаційних технологій КМДА Олег Половинко, відтепер водії можуть запланувати точний час завершення свого паркування. За 15 хвилин до автоматичного завершення застосунок надсилає пуш-повідомлення з попередженням, що паркування буде закрите. Водій може змінити час автоматичного завершення або скасувати його та завершити паркування самостійно.
«Водії, які завершують паркування самостійно, можуть отримувати щогодинні нагадування про активне паркування», - зазначив Половинко.
Крім того, за його словами, повний перехід на е-квиток зафіксував користувацьку історію, яка плутала людей.
«Тож ми спростили сценарій оплати проїзду QR-квитками і вдосконалили функціонал «Квиток проскановано», – написав посадовець.
Зокрема, у застосунку додали відеоінструкцію, як оплатити проїзд у наземному транспорті.
"Більше не потрібно тиснути на галочку підтвердження після валідації QR-квитка. Вам потрібно лише просканувати квиток на валідаторі. Коли застосунок отримає інформацію про використання квитка, на екрані з’явиться час використання та кнопка «Показати контролеру», щоб можна було швидко надати квиток для перевірки за потреби. За 2 години після використання квиток автоматично видалиться з екрана", - пояснив Половинко.
Він додав, що запис про використання квитка та квитанція будуть збережені в стрічці новин.
У застосунку також удосконалили деякі екрани та прискорили роботу сервісів. Оновлену версію «Київ Цифровий» можна завантажити в App Store або Google Play.
«Київ Цифровий» – застосунок, що об’єднав головні міські сервіси. Користувачам уже доступні: поповнення транспортної карти, QR-квитки, оплата паркування, сплата штрафів, повернення евакуйованої автівки з QR-кодом, а також голосування за проєкти Громадського бюджету.