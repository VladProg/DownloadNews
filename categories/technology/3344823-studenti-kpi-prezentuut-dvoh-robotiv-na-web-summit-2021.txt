Студенти Національного технічного університету України "Київський політехнічний інститут ім. Ігоря Сікорського" 4 листопада презентують двох роботів на найбільшій у світі ІТ-конференції Web Summit 2021.

Про це Укрінформу повідомили у пресслужбі ГО "Розвиток ІТ освіти".
“Web Summit – це дуже яскрава подія у світі ІТ. Сьогодні у цьому місці зібрались провідні фахівці й представники великих компаній. Український стенд тут представлений вперше. Це доводить, що наша країна також стала невід'ємною частиною світового IT-комьюніті. Ми, як громадське об'єднання “Розвиток IT освіти”, раді долучитися до наших українських колег. Для нас це не тільки важлива нагода подивитись на розробки та проєкти наших іноземних колег, а й показати досягнення наших українських студентів, зокрема у робототехніці. На цю конференцію ми привезли двох роботів, зібраних в Україні, у стінах КПІ й вже скоро проведемо їх презентацію перед ІТ-спільнотою”, - розповів співзасновник ГО “Розвиток IT освіти" Анатолій Бойко.

Україна у 2021 році вперше має свій павільйон в рамках конференції Web Summit, на якому презентована вітчизняна ІТ екосистема та представлені українські стартапи. Планується, що на цьогорічному заході свої стартапи презентують 14 українських команд. Десять команд були відібрані та проспонсоровані Українським фондом стартапів на конкурсній основі — SPOKK, Organization GG, Wantent, GIOS, Carbominer, Skyworker, Clasee, DJOOKY, AutoBI та Finmap. Ще чотири стартапи обрані та підтримані Ukrainian Hub (за сприяння CRDF Global) - FlyAgData, format+LIFE, Algazeal, ELAi.
“Цього року ми презентуємо зробленого нашими студентами HU-Bot робота, який має штучний інтелект, 9 функцій: розпізнавання обличчя та об’єктів, контроль балансу, уникнення перешкод, розпізнавання голосу та ін. Наразі робот на стадії другої версії прототипу. Я дуже пишаюся бути частиною команди ГО та факультету інформатики “КПІ ім.Ігоря Сікорського” та в рамках українського стенду продемонструвати всім учасникам Web Summit 2021 здібності наших розробників та робототехніків на презентації HU-Bot”, - розповіла координатор проектів ГО “Розвиток IT освіти” Оксана Льовочкіна.
На конференції була також презентована українська ІТ-екосистема. Заступник міністра цифрової трансформації України з питань розвитку ІТ Олександр Борняков під час свого виступу на конференції представив досягнення української цифровізації за останні 2 роки: екосистему проєктів Дія, спецрежим Дія City та проєкт e-Residency.
Web Summit – найбільша в світі ІТ-конференція, яка вперше за два роки відбувається офлайн. Серед спікерів – головний розробник Всесвітньої павутини Тім Бернерс-Лі, президент Microsoft Бред Сміт, співзасновник Twitter Біз Стоун, технічний директор Amazon доктор Вернер Фогельс, Володимир Кличко та інші. Цього року саміт збирає не менше 2 тисяч стартапів, 1,1 тисячі інвесторів й 2,2 тисячі представників ЗМІ.
Український павільйон на конференції було організовано завдяки співпраці: Українського фонду стартапів, Міністерства цифрової трансформації, Міністерства закордонних справ, Посольства України в Португалії, Sigma Software Group, Українського Хабу, Європейської Бізнес Асоціації, цифрової агенції iplace та партнерів — Digital Future, «Київстар», Parimatch Tech, Rocket, Fondy, Avenga, ISSP, Concord Fintech Solutions, ГО “Розвиток ІТ освіти” та UNIT.City.
Фото Оксани Льовочкіної ГО "Розвиток ІТ освіти"