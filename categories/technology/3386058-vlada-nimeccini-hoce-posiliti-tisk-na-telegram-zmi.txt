Федеральне відомство Німеччини у кримінальних справах (BKA) хоче схилити компанію Telegram до співпраці у питаннях видалення контенту та надання даних.

Про це повідомляє DW, передає Укрінформ.
"BKA має намір "засипати" керівництво компанії Telegram проханнями про видалення контенту та запитами про надання даних", - ідеться в повідомленні
Про такі плани, інформує газета Welt, представники BKA розповіли у комітеті бундестагу з внутрішніх справ.
Попри те, що Telegram практично не співпрацює у цій сфері, всі без винятку відповідні запити мають надсилатися компанії. Тож у BKA розраховують, що масштаби проблеми стануть очевиднішими, а тиск, метою якого є домогтися від Telegram співпраці, зросте.
Як зазначається, у ФРН уже давно критикують Telegram - на думку влади країни, ним активно користуються праві екстремісти та прихильники теорії змови.
Проте, зауважує видання, у Німеччині Telegram досі вдавалося ухилятися від необхідності модерувати контент завдяки тому, що цей додаток декларувався як месенджер, а не як соцмережа.
Таким чином, на нього не поширювалася дія так званого закону про захист прав у соціальних мережах, який наказує відстежувати та видаляти протиправний контент.