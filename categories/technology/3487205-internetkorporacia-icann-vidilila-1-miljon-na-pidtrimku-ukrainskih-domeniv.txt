Інтернет-корпорація ICANN виділила 1 млн доларів на підтримку стабільної роботи української доменної системи.

Про це віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
"Інтернет-корпорація ICANN виділила Україні 1 млн доларів на підтримку стабільного функціонування української доменної системи. Її безперебійна робота — критично важлива складова роботи інтернету", - написав Федоров.
Він зазначив, що з моменту російського вторгнення доменна система України піддалася масованим кібератакам і для забезпечення її безперебійної роботи потрібні інвестиції у систему захисту. Домовленості про підтримку вдалося досягти завдяки співпраці команди Мінцифри, правління ICANN та українських стейкхолдерів доменної індустрії.
"Ми продовжуємо підтримувати стабільну роботу інтернету в умовах збройної агресії. Дякую за взаємодію командам інтернет-провайдерів, адміністраторів та реєстраторів доменів", - зазначив Федоров.
Як повідомлялося, Міністерство цифрової трансформації формує стратегічний план з розвитку українського ІТ-сектору після війни.