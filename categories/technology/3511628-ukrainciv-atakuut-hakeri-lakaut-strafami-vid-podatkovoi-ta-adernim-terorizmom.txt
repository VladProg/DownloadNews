Державна служба спеціального зв’язку та захисту інформації попереджає про нові кібератаки через розсилання небезпечних файлів – зловмисники використовують теми штрафів від податкової та ядерного тероризму.

Як передає Укрінформ, про це повідомляє пресслужба відомства у Телеграмі.
Зокрема, Урядова команда реагування на комп'ютерні надзвичайні події України CERT-UA, яка діє при Держспецзв’язку, виявила розповсюдження електронних листів начебто від імені «Державної податкової служби України» з темою «Повідомлення про несплату податку». У них міститься архів «НакладенняШтрафнихСанкцiй. zip» з однойменним docx-документом. Повідомляється, що відкриття документа призведе до завантаження шкідливої програми Cobalt Strike Beacon. Активність відстежується за ідентифікатором UAC-0098.
Інша атака здійснювалася за допомогою розповсюдження шкідливого документу з назвою «Nuclear Terrorism A Very Real Threat.rtf», відкриття якого призводить до завантаження та запуску шкідливої програми CredoMap. Цю активність асоціюють із діяльністю групи APT28.
Як повідомлялося, на початку червня фахівці Держспецзв'язку виявили кібератаку на державні організації, в якій розсилалися небезпечні електронні листи з файлом «зміни оплати праці з нарахуваннями.docx».