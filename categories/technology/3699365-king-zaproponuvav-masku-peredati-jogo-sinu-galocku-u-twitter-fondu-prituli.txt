Всесвітньо відомий американський письменник Стівен Кінг запропонував власнику Twitter Ілону Маску віддати його синю галочку верифікації Благодійному фонду Сергія Притули.

Про це Кінг написав у Твіттері, передає Укрінформ.
«Думаю, що пан Маск має віддати мою «синю галочку» на благодійність. Я рекомендую Фонд Притули...», – зазначив письменник.
Він зауважив, що послуга коштує лише 8 доларів, тож, на думку письменника, "Маск міг би додати ще трохи".
Сергій Притула відреагував на допис Кінга і подякував письменнику. "Наш фонд отримав дуже серйозну рекомендацію. Продовжуємо працювати заради нашої перемоги!" – написав він.
Раніше CNN повідомила, що 20 квітня Twitter почав видаляти сині галочки верифікації з акаунтів користувачів, які не підписалися на Twitter Blue.
Цей сервіс дає змогу користувачам соцмережі за щомісячну підписку отримувати розширені можливості у соцмережі. Коштує підписка на Twitter Blue 8 доларів на місяць.
Сині галочки зникли, зокрема, з акаунтів світської левиці Кім Кардаш'ян, співачки Бейонсе, мільярдера Білла Гейтса, Папи Римського, експрезидента США Дональда Трампа та засновника Twitter Джека Дорсі.
Водночас Стівен Кінг повідомив, що в його обліковому записі зазначено, що він підписаний на Twitter Blue, хоча це не так.
Маск відповів на це у коментарях до допису: "Прошу, намасте".
Згодом власник соцмережі заявив, що «особисто оплачує» підписки на Twitter Blue деяких знаменитостей, зокрема баскетболіста Леброна Джеймса та Стівена Кінга.
Як повідомляв Укрінформ, чимало акаунтів медіа у Twitter позбулися позначок, які засвідчують їхню приналежність або джерела фінансування.