Китай уранці середи, 27 вересня, успішно вивів на навколоземну орбіту супутник дистанційного зондування Землі Yaogan-33 04, четвертий із цієї серії космічних апаратів.

Як передає Укрінформ, про це повідомляє Xinhua.

Ракета-носій Long March-4C із супутником на борту стартувала з космодрому Цзюцюань на північному заході Китаю о 4:15 ранку за місцевим часом (23:15 вівторка за Києвом).
Зазначається, що Yaogan-33 04 успішно вийшов на заплановану навколоземну орбіту.
В повідомленні китайської сторони йдеться, що новий космічний апарат використовуватиметься для наукових експериментів, розвідки морських та наземних ресурсів, оцінки ефективності сільського господарства, запобігання природним катастрофам та ліквідації їх наслідків.
Проте західні аналітики вважають, що космічні апарати сімейства Yaogan мають подвійне призначення і можуть використовуватись як для цивільних, так і військових потреб. Зокрема, здійснювати в інтересах армії Китаю оптичну, радіолокаційну та електронну розвідку.
Long March-4C є триступеневою ракетою-носієм, що працює на рідкому паливі, і здатна виводити до трьох тонн корисного вантажу на навколоземну орбіту.
Вона також спроможна запускати різні типи супутників на різні орбіти й за один запуск може вивести в космос один або кілька космічних апаратів на визначені їм позиції на орбіті.
Сьогоднішній запуск став 489-м польотом ракет-носіїв серії Long March.
Як повідомляв Укрінформ, американська компанія SpaceX у понеділок, 25 вересня, запустила на орбіту ще 21 інтернет-супутник Starlink.
Фото: Xinhua