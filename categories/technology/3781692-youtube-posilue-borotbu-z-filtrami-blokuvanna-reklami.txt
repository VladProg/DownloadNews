Популярний відеосервіс YouTube, власником якого є Google, посилює боротьбу з фільтрами блокування реклами (ad blocker) у світі.

Як передає Укрінформ, про це Engadget підтвердив речник компанії.
«Використання фільтрів із блокування реклами порушує «Загальні положення та умови YouTube». Ми розпочали глобальну роботу над тим, щоб спонукати глядачів, у яких увімкнені ці фільтри, дозволити рекламу на YouTube або спробувати (платну підписку – ред.) YouTube Premium, щоб не бачити реклами», - заявив речник.
За його словами, реклама підтримує «різноманітну екосистему творців у всьому світі та дозволяє мільярдам людей отримувати доступ до улюбленого вмісту на YouTube».
Зазначається, що в ході «невеликого експерименту» на початку цього року YouTube почав боротися з використанням фільтрів із блокування реклами.
Спочатку компанія показувала користувачам спливаючі вікна, які повідомляли їм, що це суперечить «Умовам використання вебсайту», а потім поставила таймер на ці сповіщення, щоб переконатися, що люди їх прочитали.
У червні YouTube застосувала більш агресивний підхід, попереджаючи глядачів, що вони не зможуть відтворити більше трьох відео, якщо не вимкнуть фільтр із блокування реклами.
Як повідомляв Укрінформ, Європейський суд у Люксембурзі дозволив YouTube не розкривати дані онлайн-піратів.