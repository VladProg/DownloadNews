Віцепрем'єр-міністр - міністр цифрової трансформації України Михайло Федоров повідомив, які технологічні компанії підтримали Україну і ввели санкції проти росії.

Як передає Укрінформ, про це він написав у Телеграмі.
Зокрема, Федоров зазначив, що застосунок «Альфа-банку» видалили з Google Play.
Також ЮMoney видалено з Google Play. «Раніше встановлений застосунок працює як завжди, також всі можливості ЮMoney доступні у вебверсії та мобільній версії сайту. Чекаємо на App Store», - заявив Федоров.
Крім того, Paramount припиняє показ телеканалів у росії - до списку цих каналів входить MTV і Nickelodeon.
«Підконтрольні Кремлю Яндекс і VK видалили Instagram і Facebook з пошукової видачі. Залізний купол накриває», - зазначив Федоров.
24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну США, союзники та партнери запровадили жорсткі для російської економіки пакети санкцій, а також експортні обмеження. Багато компаній оголосили про припинення роботи в рф та вихід із проєктів з російськими партнерами.