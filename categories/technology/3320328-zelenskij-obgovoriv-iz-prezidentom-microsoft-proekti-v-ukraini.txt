Президент Володимир Зеленський обговорив з головою корпорації Microsoft Бредом Смітом розширення присутності компанії в Україні.

Про це глава держави написав у Твіттері, передає Укрінформ.
«Ми будуємо цифрову державу, і нам надзвичайно важливо, щоб дані українців зберігалися на хмарних сервісах на території України», - зазначив Зеленський.
Глава держави закликав компанію Microsoft розглянути можливості для створення інфраструктури дата-центру Azure в Україні.

Фото: ОП
Співрозмовники обговорили шляхи поглиблення співпраці та реалізації спільних проєктів.
«Ми зацікавлені в подальшому розширенні присутності корпорації Microsoft в Україні та поглибленні співпраці в контексті цифрової трансформації нашої країни», – наголосив Зеленський.
Він поінформував співрозмовника про здобутки України у впровадженні цифровізації та перспективи розвитку національного ринку ІТ. Було відзначено, що в Україні створюється один з найкращих податкових і правових режимів для IT-компаній.
Зеленський і Сміт обговорили залучення компанії Microsoft до розробки системи електронного голосування на виборах, а також продуктів з використанням технологій штучного інтелекту.
Крім того, на зустрічі йшлося про налагодження взаємодії у сфері розробки антикорупційних програм для органів влади в Україні, протидії дезінформації та кібербезпеки.
Зеленський запросив президента корпорації Microsoft відвідати Україну.
Як повідомляв Укрінформ, Президент Володимир Зеленський 21 вересня у Нью-Йорку взяв участь у відкритті 76-ї сесії Генеральної Асамблеї Організації Об’єднаних Націй.