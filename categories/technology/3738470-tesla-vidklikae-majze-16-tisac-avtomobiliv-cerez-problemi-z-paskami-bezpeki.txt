Компанія Ілона Маска Tesla відкликає майже 16 тисяч автомобілів Model S I Model X 2021-2023 років випуску через проблеми з пасками безпеки.

Як передає Укрінформ, про це повідомляє Associated Press.
У звіті про відкликання компанія заявила, що в автомобілях зазначеного року випуску паски безпеки на передніх сидіннях були від’єднаними від кріплення переднього переднатяжувача для виконання ремонтних робіт, проте після їх завершення паски безпеки, можливо, не були під’єднані назад.
У Tesla пояснили, що несправні паски безпеки в Model S I Model X можуть не спрацювати належним чином при дорожньо-транспортній пригоді, внаслідок чого підвищується ризик отримання травм пасажирами.
Зазначається, що регулятори безпеки дорожнього руху США почали розслідування можливих проблем з пасками безпеки Tesla у березні.
Станом на 19 червня компанія виявила 12 претензій щодо гарантії, пов’язаних з проблемою несправності пасків, але Tesla невідомо про будь-які аварії, травми або смертельні випадки, які можуть бути пов’язані з цією проблемою.
Компанія Маска заявила, що проведе безкоштовні перевірки і за необхідності підключить обидва паски безпеки перших сидінь до переднатяжувачів. У разі виявлення несправності в авто, ремонт буде виконано безкоштовно.
Як повідомляв Укрінформ, у березні Tesla відкликала 3 470 автомобілів моделі Model Y через те, що болти, які кріплять каркаси спинок сидінь другого ряду, могли бути ненадійно закручені.
Фото: dpa