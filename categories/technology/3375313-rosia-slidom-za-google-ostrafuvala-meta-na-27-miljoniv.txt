Суд у Москві призначив компанії Meta (раніше – Facebook) оборотний штраф у розмірі 1,991 млрд рублів (27 млн ​​доларів). З компанії стягнуто штраф за повторне порушення російських законів – відмову видаляти заборонений у Росії контент.

Як передає Укрінформ, про це повідомляє Інтерфакс із посиланням на суд.
Рішення про штраф ухвалив мировий суддя судової дільниці №422 Таганського району Москви. Точна сума штрафу - 1 990 984 950 рублів 5 копійок.
Суддя розрахував цю суму відповідно до наданих суду даних про розмір річного виторгу Meta Platforms Inc. на території Росії, які відображені у даних податкового обліку. Оборотний штраф - це штраф, розмір якого залежить від виторгу компанії.
Як повідомлялося сьогодні раніше, російський суд наклав на Google оборотний штраф у розмірі близько 7 222 млрд рублів (98 млн доларів) за систематичне невидалення забороненої інформації.
Раніше повідомлялося, що компаніям Meta і Google загрожують багатомільйонні штрафи в Росії за відмову видаляти контент, який російська влада називає "шкідливим". Переважно це стосується дописів про акції протесту на підтримку Олексія Навального.
Попри те, що російська влада, скаржачись на непокору західних соцмереж, апелює до того, що ті не видаляють дитячу порнографію, пропаганду суїциду та наркотиків, кількість таких публікацій у порівнянні з протестним контентом у судових рішеннях - зовсім невелика. Як зазначала Бі-Бі-Сі, суїцидам присвячено лише 12 посилань. З 469 посилань, за вилучення яких були оштрафовані соцмережі, понад 250 присвячені акціям на підтримку Олексія Навального.
Стягують штрафи соцмережі також за жарти про владу. Як зазначала Бі-Бі-Сі, у всіх соцмережах Роскомнагляд знайшов дописи з «очевидною неповагою до держави, конституції та президента Російської Федерації». До одного лише Twitter взимку 2020-2021 року регулятор направив 75 повідомлень, вимагаючи видалити кілька таких дописів.
Загалом за 2020-2021 роки соцмережі (Meta, Google, Twitter, TikTok) були оштрафовані на 156,6 млн рублів за невидалення контенту і на 47 млн рублів – за незбереження персональних даних.