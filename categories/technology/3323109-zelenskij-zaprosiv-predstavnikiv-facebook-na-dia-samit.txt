Президент України Володимир Зеленський провів відеоконференцію з головною операційною директоркою компанії Facebook Шеріл Сендберг та віцепрезидентом Ніком Клеггом.

Про це повідомляє ОФіс Президента, передає Укрінформ.
Глава держави ознайомив Шеріл Сендберг і Ніка Клегга з ключовими здобутками України у впровадженні цифровізації та нещодавніми кроками української влади у напрямку вдосконалення податкового та правового режимів для IT-компаній.

«Цифровізація – це пріоритет нашої держави. Це одна з крутих реформ, яка активно втілюється. Ми оцифровуємо сто відсотків державних послуг», – наголосив Володимир Зеленський.
Президент зазначив, що Україна стала першою країною у світі, яка прирівняла цифрові паспорти до звичайних. Крім того, завдяки єдиному порталу державних послуг «Дія» громадяни можуть скористатися сервісами електронного підпису та відкриття бізнесу.
«Це не тільки наше бажання – всі послуги щодо бізнесу, щодо держави зробити доступними й комфортними для людей у цифровому форматі. У нас є реальний результат», – наголосив він.
За словами глави держави, заплановано розширити перелік електронних послуг в Україні: «У нас є декілька амбітних цілей: це електронна митниця, це парламентські та президентські вибори, це цифровий перепис громадян України».
Володимир Зеленський наголосив, що ІТ-галузь у нашій країні активно розвивається і сьогодні становить 4% ВВП. «Ми хочемо зростання до 10% і бачимо в цьому реальність у найближчі два-три роки», – розповів глава держави.
Як зазначається, він додав, що Україна активно бореться з російською дезінформацією. Зокрема, поінформував про досвід роботи Центру протидії дезінформації, який співпрацює з міжнародними партнерами нашої держави й допомагав протидіяти російському втручанню під час виборів у Молдові. Крім того, в Україні працює Центр кібербезпеки, який протидіє кібератакам, передусім з боку Росії.

Володимир Зеленський запросив представників Facebook відвідати «Дія. Саміт», який відбудеться у Києві 29 листопада.
«Це було б серйозною підтримкою діджитал-напряму в Україні. Ми впевнені, що будемо першими у Європі щодо реалізації всіх цифрових послуг. Ваш приїзд був би дуже добрим сигналом», – наголосив глава держави.
Окрім того, Президент запропонував розглянути можливість відкриття офісу компанії Facebook в Україні.
«Ми прагнемо надавати найкращі послуги та підтримку нашим українським користувачам. Це відображається у різних діях компанії, включно з нещодавнім запуском Facebook AMBER Alert в Україні, і ми сподіваємось у майбутньому зміцнити нашу співпрацю», – зазначила зі свого боку Шеріл Сендберг.
Віцепрезидент Facebook Нік Клегг повідомив, що завдяки оперативній роботі компанії було зірвано 150 операцій, що стосувалися поширення дезінформації щодо пандемії COVID-19, та припинено діяльність 18 мереж, які впливали на суспільну думку.
Своєю чергою віцепрем’єр – міністр цифрової трансформації Михайло Федоров розповів, що передвиборча президентська кампанія Володимира Зеленського була найбільш технологічною у світі, і ключовими каналами комунікації під час цієї кампанії були сервіси Facebook та Instagram.
«Facebook та Instagram для великої кількості малих і середніх компаній є ключовим джерелом трафіку», – сказав Михайло Федоров.
Зазначається, що учасники відеоконференції також обговорили питання відкриття R&D-центру Facebook в Україні.
Як повідомляв Укрінформ, Володимир Зеленський обговорив з головою корпорації Microsoft Бредом Смітом розширення присутності компанії в Україні.
Фото: president.gov.ua