Учені Національного управління США з аеронавтики та дослідження космосу (NASA) вперше отримали переконливі докази існування полярного циклону на планеті Уран.

Як передає Укрінформ, про це повідомляє Лабораторія реактивного руху NASA (JPL).
«Ці спостереження говорять нам набагато більше про історію Урану. Це набагато динамічніший світ, ніж ви могли б подумати. Це не просто блакитна газова куля. Багато чого відбувається на цій планеті», — сказав провідний автор дослідження Алекс Акінс з JPL.
Фото: NASA/JPL-Caltech/VLA
Зазначається, що вчені NASA вперше отримали вагомі докази існування полярного циклону на Урані.
Досліджуючи радіохвилі, які випромінює крижаний гігант, вони виявили явище на північному полюсі планети.
Отримані дані підтверджують широку істину про всі планети із значною атмосферою в нашій Сонячній системі: незалежно від того, чи складаються планети переважно з каменю чи газу, їхні атмосфери мають ознаки вихору на своїх полюсах.
Завдяки цьому новому відкриттю астрономів, циклони (які обертаються в тому ж напрямку, в якому обертається їх планета) або антициклони (які обертаються в протилежному напрямку) тепер ідентифіковані на полюсах кожної планети нашої Сонячної системи, за винятком Меркурія, який не має значної атмосфери.
Як повідомляв Укрінформ, уперше вчені Національного управління США з аеронавтики та дослідження космосу (NASA) отримали прямі докази вулканічної активності на планеті Венера.