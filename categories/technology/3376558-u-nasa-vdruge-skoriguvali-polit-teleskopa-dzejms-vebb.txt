Фахівці Національного управління з аеронавтики та дослідження космічного простору США (NASA) вдруге скоригували курс польоту телескопа "Джеймс Вебб".

Як передає Укрінформ, про це йдеться у блозі NASA.
«О 02.20 год (за київським часом), через 60 годин після запуску, почалася друга корекція курсу польоту «Джеймса Вебба». Вона тривала 9 хвилин і 27 секунд. Нині вона завершена», - повідомила пресслужба NASA.
Зазначається, що спеціалістам NASA необхідно буде пізніше зробити ще одну (останню) корекцію курсу польоту телескопа для того, щоб він долетів до зони цільового розміщення у другій точці Лагранжа.
Перша корекція курсу була здійснена 26 грудня.
Як повідомляв Укрінформ, 25 грудня найпотужніший телескоп у світі "Джеймс Вебб" вартістю 10 мільярдів доларів був запущений у космос. Ракета-носій "Аріан" з телескопом на борту стартувала з космодрому Куру у Французькій Гвіані.
Серед ключових цілей обсерваторії – вивчення перших екзопланет, зірок-піонерів. Саме ядерні реакції у цих об'єктах привели до утворення найперших важких атомів, необхідних для життя – вуглецю, азоту, кисню, фосфору та сірки.
Ще однією метою телескопа буде вивчення атмосфери далеких планет. Це допоможе вченим визначити, чи придатні ці світи для життя.
Орбітальний інфрачервоний космічний телескоп "Джеймс Вебб" – спільний проєкт Європейського космічного агентства (ESA), Національного управління з аеронавтики та дослідження космічного простору (NASA) та Канадського космічного агентства (CSA). Його запуск цього року переносили кілька разів.
Фото: ESA / D. Ducros