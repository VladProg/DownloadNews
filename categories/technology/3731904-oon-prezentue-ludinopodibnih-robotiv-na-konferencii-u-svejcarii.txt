У Швейцарії цього тижня будуть презентовані десятки роботів, у тому числі кілька людиноподібних. В рамках заходів, організованих технологічним агентством ООН, роботи дадуть пресконференцію.

Як передає Укрінформ, про це повідомляє Reuters.
Дана презентація має на меті продемонструвати потенціал ООН у досягненні 17 Цілей сталого розвитку, які організація прийняла у 2015 році. Вони покликані покращити життя людей та планети до 2030 року.
На заході будуть представлені розробки Міжнародного союзу електрозв'язку (МСЕ). Зокрема, зіркою заходу стане соціальний робот "Надін", що імітує емоції, запам'ятовує людей, та вже був застосований в роботі з мешканцями будинків для людей похилого віку.
Кульмінацією дводенного заходу стане перша у світі пресконференція роботів, які відповідатимуть на запитання журналістів у п'ятницю.
"Ідея полягає в тому, щоб продемонструвати їхні здібності, можливості та проблеми, щоб розпочати глобальний діалог про робототехніку на благо", - сказав керівник відділу стратегічної взаємодії Бюро стандартизації телекомунікацій МСЕ Фредерік Вернер.
Він додав, що роботи можуть популяризуватися в наступні п'ять років так само, як генеративний штучний інтелект (ШІ).
"Ми зараз - в точці змін, де матеріалістика, час автономної роботи, підключення до мережі, штучний інтелект і машинне навчання об'єднаються, щоб зробити робототехніку більш доступною ", - сказав він.
Дана заява прозвучала напередодні женевського заходу "ШІ на благо", на якому очікується до 5 тисяч гостей.
Як повідомляв Укрінформ, у канадському місті Оттава відкрилася перша в країні спеціальна територія для випробовування роботів і дронів.
Фото: Alexandros Michailidis/Shutterstock