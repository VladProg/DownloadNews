Міністерство економіки допоможе підприємствам ІТ-сектору вирішити питання щодо бронювання цінних спеціалістів для підтримки функціонування ІТ-сектору під час війни.

Про це повідомляє Міністерство економіки України в Телеграмі, передає Укрінформ.
«Наше завдання – зберегти та підтримати сектор IT, як один з найбільш динамічних та перспективних, що матиме величезне значення після нашої перемоги в процесі відбудови України. Тому Міністерство економіки буде допомагати вирішувати проблемні питання», — йдеться в повідомленні.
Зокрема, у робочому порядку перша віцепрем’єр-міністр – міністр економіки України Юлія Свириденко пообіцяла розглянути питання щодо бронювання IT-спеціалістів, які мають особливу цінність для підприємств.
Про це вона наголосила під час зустрічі з представниками Асоціації ІТ Ukraine, на якій урядовці підкреслили, що держава зацікавлена в подальшому розвитку IT-сфери, яка, крім усього іншого, має величезний експортний потенціал.
Серед інших обговорених питань були також питання щодо надання можливості тимчасового виїзду за кордон фахівцям, які здійснюють зовнішньоекономічну діяльність, та щодо збереження статусу резидента платника податків для громадян України, що перебувають під тимчасовим захистом в країнах ЄС.
Як повідомлялося, за підсумками І кварталу 2022 року IT-сектор приніс рекордні 2 млрд доларів експортних надходжень. У березні було збережено 96% обсягу експорту IT-послуг порівняно з березнем 2021 року.