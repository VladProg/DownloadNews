Міністерство оборони США оголосило про створення Цільової робочої групи з питань штучного інтелекту Lima з метою запровадження та використання новітніх технологій ШІ у стратегічних цілях.

Про це заявила в четвер заступниця міністра оборони США Кетлін Гікс, яка керувала процесом створення нового підрозділу, передає власний кореспондент Укрінформу.
«Створення робочої групи Lima підкреслює непохитну відданість Міноборони лідирувати в інноваціях штучного інтелекту», - зауважила Гікс.
При цьому, за її словами, увага фокусуватиметься на забезпеченні національної безпеки, мінімізації ризиків і відповідальній інтеграції нових технологій.
«Майбутнє оборони полягає не лише в застосуванні передових технологій, але й у передбаченні та відповідальності, а також у глибокому розумінні ширших наслідків для нашої нації», - зауважила представниця Пентагону.
Передбачається, що група Lima працюватиме під проводом Головного офісу цифрового та штучного інтелекту (CDAO). У партнерстві з розвідувальною спільнотою та іншими урядовими установами США робоча група допоможе мінімізувати ризики та надмірні потреби у ресурсах, зауважили в Міноборони США.
Як повідомляв Укрінформ, напередодні президент США Джо Байден підписав указ про обмеження американських інвестицій у виробництво окремих технологій, у тому числі, штучного інтелекту в Китаї.