Венчурна компанія A.L.I. Technologies, що базується в Токіо, представила ховербайк, або летючий мотоцикл - транспортний засіб, конструктивно схожий з мотоциклом і здатний переміщатися по повітрю.

Про це повідомляє Укрінформ із посиланням на NHK.
Як зазначається, A.L.I. Technologies продемонструвала пілотований літальний апарат на одному з автодромів, а також почала приймати замовлення на його постачання.

Фото: A.L.I. Technologies

Ховербайк може ширяти над землею завдяки шести гвинтам. Він працює на двигуні внутрішнього згоряння та електромоторах, що дає змогу здійснювати польоти тривалістю до 40 хвилин.
Вартість ховербайку становить близько 680 тис. доларів, але зараз використовувати такий транспортний засіб на громадських дорогах Японії заборонено.

Президент компанії Катано Дайсуке сказав, що вони прагнуть створити зручну машину, якою легко керувати. Як перший крок до цієї мети, додав він, компанія хоче підвищити загальну поінформованість про ховербайки та їхні можливості.

A.L.I. Technologies планує співпрацювати з префектурою Яманасі, щоб протестувати ховербайк із перспективою його використання під час стихійного лиха.
Як пише Reuters, в ідею стартапу вже інвестували такі компанії, як Kyocera та Mitsubishi Electric.
Фото: Ken Kobayashi