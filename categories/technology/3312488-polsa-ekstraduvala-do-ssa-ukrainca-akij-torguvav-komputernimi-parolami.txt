Польща екстрадувала до США 28-річного громадянина України, де йому висунули звинувачення в зламі та продажі комп'ютерних паролів.


Про це повідомило в середу агентство AFP із посиланням на Міністерство юстиції США, передає Укрінформ.
«28-річний Гліб Іванов-Толпінцев підозрюється у зламі десятків тисяч комп’ютерів та продажу кодів доступу до них у «Даркнеті», - зазначається в повідомленні.
Заарештований у Польщі в жовтні 2020 року, Іванов-Толпінцев був переданий до Сполучених Штатів за угодою між двома країнами. Федеральний суд США розпорядився продовжити його утримання під вартою до проведення судового процесу.
За обвинувальним актом, з 2016 року українець встановлював контроль над мережею комп'ютерів за допомогою шкідливого програмного забезпечення без відома їхніх власників. При цьому він отримував коди доступу до ПК.
За даними Мін’юсту США, після продажу ці коди доступу використовувалися для злочинної діяльності, зокрема фінансового шахрайства або атак програмами-здирниками.