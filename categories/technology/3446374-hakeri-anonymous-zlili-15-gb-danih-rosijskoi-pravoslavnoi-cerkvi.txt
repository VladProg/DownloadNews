Відома хакерська група Anonymous проінформувала, що «злила» 15 ГБ даних, що були викрадені у благодійного крила російської православної церкви (РПЦ).

Як передає Укрінформ, про це повідомила Anonymous в Tвітері.
«Хакери «злили» 15 ГБ даних, викрадених з благодійного крила російської православної церкви, і опублікували приблизно 57 500 електронних листів через проєкт DDoSecrets», – заявили в Anonymous.
Зазначається, що нині ці дані пропонуються лише журналістам та дослідникам у зв’язку з характером самих даних.
Раніше хакерська група NB65, що пов’язана з Anonymous, зламала російський пропагандистський медіахолдинг ВДТРК і пообіцяла незабаром опублікувати 870 ГБ знайдених даних.
З 24 лютого за вказівкою президента рф путіна розпочалося повномасштабне вторгнення російських військ в Україну. Вони обстрілюють і знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.