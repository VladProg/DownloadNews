Від початку повномасштабного вторгнення рф в Україну вже більш як 200 тисяч громадян скористалися чат-ботом єВорог для інформування про розташування російських військових.

Як передає Укрінформ, про це повідомляє у Телеграмі Патрульна поліція.
"Від початку наступу руzні понад 200 000 українців скористалися чат-ботом єВорог, щоб повідомити про місцезнаходження російських солдатів та їхньої техніки. Ці повідомлення в режимі реального часу допомогли українським захисникам знищити велику кількість окупантів", - зазначається у повідомленні.
З 24 лютого за вказівкою президента рф путіна розпочалося повномасштабне вторгнення російських військ в Україну. Вони обстрілюють і знищують ключові об'єкти інфраструктури, здійснюють масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
Весь український народ повстав на боротьбу з ворогом і дає йому гідну відсіч.