Стримінгова платформа Netflix запустила для своїх передплатників перші п’ять відеоігор на смартфони та планшети на операційній системі Android.

Як передає Укрінформ, про це повідомляє BBC.
Для користувачів сервісу доступні такі ігри: Stranger Things: 1984, Stranger, Things 3: The Game, Card Blast, Teeter Up та Shooting Hoops.
Перші дві пов’язані з популярним серіалом «Дивні дива».
У Netflix зазначають, що оновлення на iOS вийде у найближчі місяці.
Компанія також анонсувала ще більше ігор підписникам без реклами та додаткових платежів у додатку.
Зазначається, що платформа не буде стягувати додаткову оплату за доступ до ігор, ними можуть користуватися усі підписники Netflix.
«Хоча перші ігри від Netflix мають відносно просту графіку та геймплей, компанія планує надалі створювати продукти для будь-яких груп геймерів», - йдеться у повідомленні.
Як повідомлялося, станом на 20 жовтня загальна кількість людей, які мають підписку на стрімінговий сервіс Netflix, перевищила 214 мільйонів.
Стрімке зростання кількості користувачів, яке спостерігалося у третьому кварталі, пояснюється низкою гучних релізів, зокрема південнокорейським серіалом «Гра в кальмара». Це шоу мало найбільшу кількість переглядів за історію сервісу: за перший місяць трансляції серіал подивилися 142 мільйони людей.
Фото: Getty Imeges