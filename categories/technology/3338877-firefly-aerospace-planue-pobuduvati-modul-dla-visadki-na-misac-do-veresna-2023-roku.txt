Firefly Aerospace планує побудувати мунлендер для висадки на Місяць до вересня 2023 року.

Про це Укрінформу повідомили у пресслужбі компанії.
«NASA підтвердила готовність місячного посадкового модуля Blue Ghost компанії Firefly Aerospace відповідно до графіка місячної місії Artemis — до вересня 2023 року», - йдеться у повідомленні.
Зазначається, що Firefly Aerospace у межах програми NASA розробляє мунлендер, призначений для забезпечення комплексних послуг доставки, в тому числі, інтеграції корисного навантаження, запуску та посадки на Місяць.
Згідно з графіком місії Artemis, мунлендер має приземлитися в місячному басейні Моря Криз у вересні 2023 року. Модуль доставить на поверхню нашого супутника десять корисних вантажів NASA, а також кілька комерційних вантажів.
Blue Ghost контролюватиме безпечну доставку корисного навантаження під час транзиту до Місяця і на його орбіту, а також на поверхні Місяця. Доставлені на поверхню апарати будуть досліджувати властивості реголіту, геофізичні характеристики поверхні і взаємодію сонячного вітру та магнітного поля Землі. Також буде проведено кілька демонстрацій ключових технологій, пов'язаних з навігацією і збором зразків.
Як повідомляв Укрінформ, Firefly Aerospace - приватне аерокосмічне підприємство, зі штаб-квартирою в Остіні (Техас, США), яке розробляє ракети-носії для запуску вантажів у космос. У 2017 році компанію купив український підприємець Максим Поляков, він перезапустив її під новою назвою Firefly Aerospace.
Firefly пропонує запуск, переміщення в навколоземному просторі та посадку на поверхню Місяця за допомогою своїх платформ Alpha, Beta, SUV і Blue Ghost.
У лютому 2021 року був підписаний контракт на суму 93,3 мільйона доларів між Firefly і аерокосмічною адміністрацією на доставку пакета з 10 наукових досліджень і демонстрацій технологій на Місяць у 2023 році.
Місячний посадковий модуль Blue Ghost має корисне навантаження 50 кг.
Фото: firefly.com