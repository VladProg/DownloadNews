Генеральний прокурор Андрій Костін зустрівся із представниками ІТ-компаній.

Як передає Укрінформ, про це віцепрем'єр-міністр, міністр цифрової трансформації Михайло Федоров повідомляє у Телеграмі.
"Сьогодні в Офісі генпрокурора відбулася зустріч з українськими ІТ-компаніями. Це один з перших кейсів, коли особисто генпрокурор збирає індустрію, говорить про проблеми в системі правоохоронних органів та чує чесний фідбек", - ідеться у повідомленні.
За словами Федорова, IT продовжує зростати. Сплачує податки, підтримує економіку.
"Технології — фундамент української перемоги. Потрібно не заважати IT-галузі. Ми вже зробили все з точку зору податків — компанії активно інкорпоруються в Дія.City. Сьогодні резидентами спеціального режиму є 480 компаній, які за рік сплатили 4 млрд грн податків у бюджет", - зазначив Федоров.
Але, за його словами, потрібно зробити все для захисту компаній від неправомірних втручань правоохоронних органів.
"Дії силовиків не повинні дестабілізували роботу бізнесу. Ще до вторгнення в межах Дія.City ми працювали над змінами в КПК, планували ухвалювати новий закон про "Маски Шоу Стоп", - підкреслив Федоров.
Зараз цей процес пришвидшився. На думку міністра, зміни до КПК треба приймати найближчим часом. Це дозволить захистити роботу компаній на законодавчому рівні.
"Ми вже розробили загальний концепт і представили його на зустрічі. Незабаром представимо його для обговорення усіма стейкхолдерами. Це компромісне рішення, яке враховує інтереси бізнесу і держави, — компанії мають працювати стабільно, а слідчий процес повинен відбуватися чітко і прозоро", - наголосив Федоров.
Він впевнений, держава має стати головним адвокатом бізнесу, та IT-індустрії зокрема.
Як повідомляв Укрінформ, Міністерство цифрової трансформації запускає безоплатний курс з криптограмотності та блокчейну.
Фото: ОГП