Міністерство оборони Японії продовжило дію наказу Силам самооборони знищувати будь-які північнокорейські об'єкти у разі їх прольоту над територією країни, попри закінчення оголошеного Пхеньяном періоду для можливого запуску ракети-носія з супутником.

Про це повідомляє Kyodo News, передає Укрінформ.
Таким чином, Японія зберігає пильність у зв'язку з заявою Північної Кореї, яка планує найближчим часом здійснити нову спробу запуску ракети-носія з супутником після невдалого запуску наприкінці травня.
Японія вважає будь-який запуск ракети із супутником Північною Кореєю еквівалентним випробуванню балістичної ракети, що є порушенням резолюцій Ради Безпеки ООН, спрямованих на перешкоджання ядерним і ракетним розробкам Пхеньяна.
Раніше КНДР повідомила Японію та Міжнародну морську організацію про те, що планує запустити супутник у період з 31 травня та до півночі 10 червня.
Як повідомляв Укрінформ, наприкінці травня міністр оборони Японії Ясукадзу Хамада віддав наказ Силам самооборони знищити будь-які балістичні ракети, які наближатимуться до країни.