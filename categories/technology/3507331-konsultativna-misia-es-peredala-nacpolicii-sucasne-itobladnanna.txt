Консультативна місія Європейського Союзу передала Національній поліції України (НПУ) сучасне IT-обладнання.

Про це у Фейсбуці поінформувала пресслужба НПУ, передає Укрінформ.
"Нацполіція отримала від EUAM Ukraine комп’ютерне обладнання, необхідне для комплексної системи цифрових та інформаційних технологій, що відповідає пріоритету відомства за напрямком цифровізації діяльності", - уточнюється у повідомленні.

Зокрема, наразі європейські партнери передали українським поліцейським ноутбуки, планшети, смартфони, програмне забезпечення тощо.
Серед іншого, як зазначається, ця техніка допоможе створювати мобільні робочі місця для підрозділів досудового розслідування, карного розшуку, підрозділів інформаційної та аналітичної підтримки.
Зі свого боку голова КМЄС в Україні Антті Хартікайнен наголосив, що з початку повномасштабного вторгнення росії працівники Нацполіції й інші правоохоронні органи та сили оборони України показали і продовжують показувати надзвичайну мужність та сміливість.
На думку голови КМЄС в Україні, українці нині показують світу надзвичайну рішучість, готовність захищати свою землю і боротися за свободу та європейські цінності.
"Ваша стійкість є надзвичайною. Але, на жаль, ваша боротьба ще не закінчилася. Підтримка від міжнародних партнерів є необхідною, і вона продовжуватиме надходити різними шляхами. Ми продовжуватимемо бути з вами", - поінформував Хартікайнен.
Він також висловив сподівання, що за допомогою цього переданого обладнання російсько-українська війна стане найбільш задокументованою війною в історії. "Ми вважаємо, що інформаційні технології відіграють надзвичайно важливу роль у цьому сенсі", - уточнив голова КМЄС в Україні.
Представник НПУ Василь Тетеря у свою чергу подякував представникам КМЄС за підтримку, яку місія надає Нацполіції вже кілька років. За словами поліцейського, тільки з новітнім обладнанням ми зможемо перемогти: як в озброєнні, так і в техніці.
"Техніка буде розподілена, зокрема, і в ті підрозділи, які постраждали від російської агресії, де ми втратили райвідділи. Тільки так ми зможемо перемогти нашого ворога. Ви з нами пліч-о-пліч, сподіваємося на подальше партнерство та дружні відносини", - уточнюється у повідомленні.
Передача обладнання відбулася у рамках реалізації проєкту міжнародної технічної допомоги "Операційна підтримка у наданні стратегічних консультацій щодо реформування сектору цивільної безпеки України".
Як повідомлялося, Франція під час головування у Раді Європейського Союзу координувала постачання комп'ютерної техніки українській владі. Таким чином, більше 12 000 одиниць ІТ- обладнання було перевезено автотранспортом до Польщі, а потім передано Міністерству цифрової трансформації України.
Фото: Нацполіція