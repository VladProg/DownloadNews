Конструкторське бюро «Південне» та нідерландська компанія ISILAUNCH підписали Протокол завершення інтеграції космічного апарата «Січ-2-1» з ракетою-носієм Falcon 9.

Як передає Укрінформ, про це повідомили в пресслужбі КБ «Південне».
«На космодромі на мисі Канаверал ДП «КБ «Південне» та нідерландська компанія ISILAUNCH підписали Протокол завершення інтеграції КА «Січ-2-1» з ракетою-носієм Falcon 9 американської компанії SpaceX», - йдеться в повідомленні.

Зазначається, що запуск космічного апарата заплановано на 13 січня 2022 року в межах місії Transporter 3. Відповідно до умов договору, компанія ISILAUNCH відповідає за інтеграцію місії, а SpaceX є провайдером пускових послуг.

Супутник «Січ-2-1» є модифікацією супутника «Січ-2», запущеного у 2011 році. Він призначений для одержання цифрових зображень поверхні Землі у видимому й ближньому інфрачервоному діапазонах довжин електромагнітних хвиль, а також для моніторингу параметрів магнітосфери.

Як повідомляв Укрінформ, Україна і Канада реалізуватимуть спільний проєкт, який передбачає створення на атлантичному узбережжі провінції Нова Шотландія комерційного космодрому для ракети-носія «Циклон-4М».
Фото: КБ «Південне»