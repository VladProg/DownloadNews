Кількість кібератак на інтернет-ресурси органів влади та медіа в Україні збільшилась втричі у порівнянні з минулим роком. Але Україна їх успішно відбиває.

Про це під час брифінгу повідомив голова Державної служби спеціального зв’язку та захисту інформації України Юрій Щиголь, передає Укрінформ.
«На сьогодні ми маємо збільшеня кібератак у порівнянні з минулим роком в три рази. Натомість останнім часом знизилась їх якість. Тому що ворог не має стільки часу, як раніше, на їхню підготовку, адже в основному він зараз витрачає свій час на свій захист. Завдяки кібер-спільноті ми побачили, що росія в питаннях кібербезпеки також не досконала, як і багато країн світу. Тому можна стверджувати, що сьогодні Україна успішно відбиває кібератаки з боку рф», — сказав Щиголь.
За його словами, наразі найбільше атакують інтернет-ресурси органів влади, медіа-ресурси, було кілька спроб атакувати підприємства енергетичної сфери та сфери логістики.
«В кібер-просторі росіяни переслідують ті ж самі цілі, що й їхні недовоїни-мародери: нанести якнайбільше шкоди державі, інфраструктурі, причому в основному цивільній, від чого страждають насамперед громадяни. Тому ми ще раз наголошуємо: дотримуйтесь простих правил кібер-гігієни — використовуйте складні паролі, регулярно їх змінюйте, не відкривайте підозрілі повідомлення та посилання», — підкреслив очільник Держспецзв’язку.
Як повідомлялося, на початку квітня пройшло засідання Керівного Комітету Об’єднаного центру передових технологій з кібероборони (ОЦПТКО) НАТО. Представники 27 країн-спонсорів у складі Керівного Комітету одностайно проголосували за те, аби прийняти Україну до складу Об’єднаного центру передових технологій з кібероборони НАТО як учасника-контрибутора. Офіційний запит на приєднання до роботи ОЦПТКО Україна подала ще 4 серпня 2021 року.