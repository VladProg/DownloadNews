Міністерство зв’язку Іраку заявило про запуск інтернету за допомогою супутникових технологій.

Як передає Укрінформ, про це повідомляє Iraqi News із посиланням на Іракське інформагентство INA.
Міністерство зв’язку прагне забезпечити населення Іраку найкращим інтернетом, йдеться у заяві.
В документі зазначено, що забезпечення людей мережею через кабелі є відносно довготривалим та дороговартісним процесом, а також несе труднощі, пов’язані із земляними роботами.
З метою диверсифікації джерел інтернет-послуг, підвищення конкурентоспроможності та зниження цін відповідний департамент міністерства розпочав перемовини з міжнародними компаніями щодо впровадження послуги «інтернет через космос», наголошується в документі.
Ірак наслідує країни, які використовують низькоорбітальні супутникові технології, які надають інтернет безпосередньо користувачам через величезну мережу супутників, наданих міжнародними компаніями.
Як повідомляв Укрінформ, 12 червня компанія SpaceX запустила на орбіту нову партію з 53-х інтернет-супутників Starlink.
Фото: Getty Images