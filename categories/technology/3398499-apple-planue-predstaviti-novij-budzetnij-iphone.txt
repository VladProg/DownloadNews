Компанія Apple планує представити новий бюджетний iPhone та оновлений iPad приблизно 8 березня.

Як передає Укрінформ, про це повідомляє Bloomberg із посиланням на джерела.
Презентація стане першою великою подією Apple з моменту дебюту нового MacBook Pro у жовтні. Очікується, що це буде онлайн-презентація.
Ймовірно, новий смартфон буде оновленою версією iPhone SE, вперше представленого у 2016 році. 2020 року вийшов iPhone SE другого покоління.
У третього SE з'являться підтримка 5G, покращена камера та швидший процесор. Але очікується, що сам дизайн буде схожим на поточну версію.
Як повідомляв Укрінформ, американська компанія Apple працює над розробкою нової функції для iPhone, яка дозволить використовувати пристрій як платіжний термінал без додаткового обладнання.