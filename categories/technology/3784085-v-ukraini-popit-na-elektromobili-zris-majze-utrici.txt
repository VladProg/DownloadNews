Український автопарк у жовтні 2023 року поповнили 4,5 тис. електроавтомобілів – у 2,8 раза більше, ніж роком раніше.

Як передає Укрінформ, про це повідомила Асоціація автовиробників України (Укравтопром) у Телеграмі.
«У жовтні український автопарк поповнили 4493 авто на акумуляторних джерелах живлення (BEV). Відносно торішнього жовтня попит на електромобілі зріс у 2,8 раза. Основну масу зареєстрованих за місяць електромобілів склали легкові авто – 4417 шт. (нових – 851 шт., уживаних – 3566 шт.). З 76 комерційних електромобілів новими були лише 10 авто», – йдеться у повідомленні.
За даними Укравтопрому, у порівнянні з вереснем 2023 року ринок збільшився на 4,5%.
До пʼятірки нових електромобілів у жовтні увійшли Volkswagen ID.4 – 366 од., Toyota BZ4X – 65 од., Honda E – 63 од., Volkswagen ID.6 – 44 од. та AUDI Q4 e-tron – 24 од.
Серед уживаних автомобілів українські споживачі віддали перевагу Nissan Leaf – 573 од., Tesla Model 3 – 442 од., Volkswagen e-Golf – 405 од., Tesla Model Y – 255 од. та Renault Zoe – 201 од.
Усього з початку 2023 року свою першу реєстрацію в Україні пройшли майже 28,7 тис. електромобілів – у 2,7 раза більше, ніж за аналогічний період минулого року. До того ж, у реєстраціях BEV збільшилась частка нових машин – з 16% до 20%.
Як повідомлялося, впродовж 2022 року українці придбали 13,6 тис. авто з нульовим рівнем викидів, це у 1,5 раза більше порівняно з 2021-м.