Голова Держспецзв’язку Юрій Щиголь повідомив, що від початку вторгнення росії розглядалося питання про обмеження дзвінків з українських сім-карток до абонентів російських операторів.

Про це він повідомив в інтерв'ю виданню «Сьогодні», передає Укрінформ.
"Від початку повномасштабного воєнного вторгнення росії дійсно розглядалося рішення про обмеження дзвінків з українських сім-карток до абонентів російських операторів. Фактично воно майже було ухвалене, однак від нього все ж вирішили відмовитися. Це дало можливість прослуховувати розмови ворожих військових, чиї системи зв’язку виявилися недієздатними, та отримувати безліч вкрай важливої для нашої боротьби з агресором інформації", - повідомив він.
Відповідаючи на запитання щодо можливого прослуховування української сторони, Щиголь зауважив, що наразі немає жодних підтверджень щодо здатності російських військових прослуховувати розмови українців. "Усі такі заяви виявилися фейками і частиною інформаційно-психологічних операцій. Їхня мета – залякати українців, а також примусити наших громадян припинити повідомляти інформацію про місця пересування ворожої техніки", - зазначив Щиголь.
Він додав, що це – не єдиний випадок поширення серед громадян дезінформації і згадав приклад, коли було розповсюджено фейкове повідомлення, що вночі українцям телефонуватимуть з невідомих номерів з метою наведення цілей для авіабомбардування, і нібито порада – відключити телефони. Звісно, воно виявилося неправдою.
Як повідомлялося, з 24 лютого триває масштабне російське вторгнення до України. Агресор обстрілює та руйнує ключові об'єкти інфраструктури, житлові квартали українських міст і сіл з використанням артилерії, реактивних систем залпового вогню та балістичних ракет.
На боротьбу із загарбниками піднявся весь народ України; ЗСУ та Сили територіальної оборони зупинили наступ ворога та завдають йому великих втрат.