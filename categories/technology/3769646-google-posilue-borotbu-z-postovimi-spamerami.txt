Американська компанія Google ускладнить спамерам процес надсилання повідомлень користувачам пошти Gmail.

Як передає Укрінформ, про це повідомляє CNBC.
У компанії заявили, що вимагатимуть від користувачів електронної пошти, які надсилають понад 5 000 повідомлень за добу користувачам Gmail, пропонувати їм у своїх повідомленнях кнопку скасування підписки «в один клік».
Також Google вимагатиме від акаунтів масового розсилання кореспонденції автентифікації своєї адреси електронної пошти та налаштування систем, щоб вони могли довести, що володіють своїм доменним іменем і не підробляють IP-адреси.
Запропоновані зміни набудуть чинності в лютому 2024 року.
Зазначається, що такий крок від Google підкреслює триваючу боротьбу між великими технологічними компаніями та спамерами, які використовують відкриті системи, такі як електронна пошта, для надсилання шахрайських повідомлень.
Впродовж багатьох років методи машинного навчання використовувалися для боротьби зі спамом, але ця боротьба триває й досі, оскільки спамери знаходять нові методи, щоб пройти повз встановлені фільтри.
Спамер — людина, що займається масовим розсиланням кореспонденції рекламного чи іншого характеру людям, які не висловили бажання її одержувати.
Як повідомляв Укрінформ, невідомі особи здійснюють небезпечну спам-розсилку нібито від імені Київської міської прокуратури.