В Україні команда реагування на комп’ютерні надзвичайні події CERT-UA від січня 2022 року до вересня 2023-го зафіксувала майже чотири тисячі кіберінцидентів.

Про це повідомила, виступаючи на конференції з катастрофічних кіберзагроз у Нью-Йорку, заступниця міністра фінансів США Грем Стіл, передає Укрінформ з посиланням на Радіо Свобода.
За її словами, це втричі більше, ніж у період до повномасштабного вторгнення.
Стіл зазначила, що протягом кількох тижнів після вторгнення Росії в Україну в лютому 2022 року російські державні кіберактори здійснили хвилю кібератак на українську інфраструктуру, включно з кількома атаками на фінансові компанії.
Вона додала, що Росія координувала руйнівні кібератаки, спрямовані проти України, проникнення в мережу і шпигунство в країнах, які сприймаються як союзники України, а також операції кібервпливу на людей у всьому світі.
Кіберактивність у контексті російсько-українського конфлікту не обмежується «урядовими акторами», зазначила заступниця міністра фінансів США. «Ми помітили, що недержавні кіберактори з обох сторін конфлікту атакували широкий спектр організацій, у тому числі в секторі фінансових послуг, за допомогою відносно нескладних інцидентів, відомих як розподілені атаки на відмову в обслуговуванні (DDOS)», – сказала Стіл.





Як повідомлялося, у травні Україна офіційно приєдналася до центру передових технологій з кіберзахисту НАТО (CCDCOE).
За даними віцепрем’єр-міністра з інновацій, розвитку освіти, науки та технологій – міністра цифрової трансформації Михайла Федорова, упродовж січня – червня 2023 року фахівці з реагування на комп’ютерні надзвичайні події опрацювали 762 кіберінциденти; всі кібератаки вдалося відбити.