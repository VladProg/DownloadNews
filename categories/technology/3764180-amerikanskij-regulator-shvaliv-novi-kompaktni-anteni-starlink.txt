Федеральна комісія зі зв'язку США (FCC) схвалила заявку компанії SpaceX на дві нові моделі антен для передачі супутникового зв’язку Starlink.

Як передає Укрінформ, про це повідомляє Teslarati.

Фото: Getty Images/olegda88

Відповідно до поданої заявки SpaceX до FCC, розміри мініантени Starlink становлять 29 × 25 см. SpaceX стверджує, що перша мініантена Starlink створена для портативності.
У своїй заявці SpaceX пояснила, що мініантена «дозволить споживачам користуватися перевагами високошвидкісного широкосмугового зв’язку з низькою затримкою, де б вони не жили або працювали, включно з сільськими та віддаленими районами, де необхідні мобільні або портативні програми».


Друга антена, яку SpaceX подала на схвалення FCC, є оновленою стандартною антеною Starlink.
У заявці зазначається, що нова антена Starlink пропонує «високопродуктивне рішення для споживачів, що поліпшує моделі стаціонарних терміналів користувача, які раніше були авторизовані SpaceX Services».
Друга антена Starlink має розмір у 57 × 36 см.
Зазначається, що у заявці SpaceX до FCC не уточнюється, коли нові антени можна буде придбати.
Як повідомляв Укрінформ, компанія SpaceX у середу, 20 вересня, запустила на орбіту партію із 22 інтернет-супутників Starlink.
Фото: SpaceX