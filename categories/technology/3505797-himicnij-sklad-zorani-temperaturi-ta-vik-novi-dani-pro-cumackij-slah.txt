Космічний телескоп Gaia від Європейського космічного агентства (ESA) передав нову партію даних про нашу галактику Чумацький шлях.

Як передає Укрінформ, про це йдеться у пресрелізі ESA.
Місія Gaia була запущена для створення найбільш точної та повної багатовимірної карти Чумацького Шляху. Це дозволяє астрономам реконструювати структуру нашої галактики та її еволюцію за мільярди років, а також краще зрозуміти життєвий цикл зірок і наше місце у Всесвіті.

Зазначається, що опубліковані дані містять нові й покращені деталі майже двох мільярдів зірок у галактиці, а також нову інформацію, включаючи хімічний склад, зоряні температури, кольори, маси, вік і швидкість, з якою зірки рухаються назустріч Землі або віддаляються від нашої планети.

Нові дані містять спеціальні підгрупи зірок, які, наприклад, змінюють свою яскравість з часом.
Також новим у цьому наборі даних є найбільший каталог подвійних зірок, тисячі об’єктів Сонячної системи, таких як астероїди та супутники планет, а також мільйони галактик і квазарів за межами Чумацького Шляху.
«Одне з найдивовижніших відкриттів, отриманих на основі нових даних, полягає в тому, що Gaia здатна виявляти «зіркотруси» – крихітні рухи на поверхні зірки, які змінюють форми зірок», - заявили в ESA..
Як повідомляв Укрінформ, космічний апарат Європейського космічного агентства (ESA) Mars Express сфотографував кратер, що знаходиться у регіоні Аонія Терра у південних високогір'ях Марса.