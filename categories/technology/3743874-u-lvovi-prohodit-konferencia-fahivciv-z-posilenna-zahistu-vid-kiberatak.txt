У Львові відбувається конференція IT Meets «Кібербезпека – уроки війни та практичний вимір» для фахівців у галузі кібербезпеки України.

Про це з місця події повідомляє кореспондент Укрінформу.
«Кібербезпека– це один із фронтів сьогоднішньої війни і ми маємо тут докласти максимум зусиль. Зараз в будь-якому куточку України ми знаходимося під атаками у кіберпросторі. Це і бізнес, і державні органи, і громадські організації, і приватні особи, медіа тощо», - зазначив заступник голови Державної служби спеціального зв'язку та захисту інформації України Олександр Потій.






У Львові проходить конференція фахівців з посилення захисту від кібератак / Фото: Анастасія Смольєнко




























Він наголосив, що Держспецзв'язку – це однин із основних суб'єктів у роботі національної кібербезпеки і разом з такими партнерами, як СБУ, Генеральний штаб ЗСУ, Міноборони, Нацбанк України та іншими, працює, щоб покращувати стан кіберпростору, щоб використовувати кращі світові практики. Але в першу чергу повинна бути мотивація самих структур, які потребують захисту, додав Потій.
«У нас є таке гасло: в Україні кіберпростір має бути безпечним для кожного громадянина. Варто доносити сухі нормативні акти і методичні рекомендації у доступній формі керівникам підприємств, владних структур, фізичним особам, щоб люди розуміли наскільки це важливо», - підкреслив він.
Як зазначають організатори конференції, за час повномасштабного вторгнення Україна відбила понад 10 000 атак на органи державної влади різного рівня, критичну інфраструктуру, приватний сектор та цивільне населення, тому питання захисту інформації та даних набули особливої актуальності.
Відтак, IT Meets: «Кібербезпека – уроки війни та практичний вимір» сфокусується на останніх тенденціях в кібербезпеці, практиках захисту від атак і розборі практичних кейсів.
Учасники конференції напрацюють та визначать шляхи та кроки для посилення кіберзахисту; тенденції, тренди та нові виклики перед країною, організаціями та кіберфахівцями; зміни в державній політиці на національному та місцевому рівні, в тому числі роль державного регулювання на оперативні спроможності в кіберзахисті; практичний вимір уроків першої в світі кібервійни: вплив на роботу державних та приватних компаній, тощо.
Організатори: Львівський ІТ Кластер за підтримки Державної служби спеціального зв’язку та захисту інформації України та Проєкту USAID «Кібербезпека критично важливої інфраструктури України».
Як повідомляв Укрінформ, 16 травня Україна офіційно приєдналася до Центру НАТО з питань співробітництва в галузі кіберзахисту.