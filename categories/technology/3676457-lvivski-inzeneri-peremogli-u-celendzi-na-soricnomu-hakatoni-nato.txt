Команда інженерів львівської ІТ-компанії SoftServe перемогла у челенджі на щорічному хакатоні НАТО.

Про це у Телеграмі повідомив начальник Львівської ОВА Максим Козицький, передає Укрінформ.
«Команда SoftServe стала найкращою в одному з трьох челенджів – із рішенням, яке може допомогти НАТО та країнам-партнерам краще взаємодіяти в боротьбі проти спільного ворога», - написав Козицький.
Він зазначив, що львівські інженери детально проаналізували переваги та недоліки багатонаціональних навчань НАТО CWIX, на яких перевіряють, як ІТ-системи союзників будуть взаємодіяти в бойових умовах. Сформували показники ефективності, додатково розробили рекомендації для покращення результативності CWIX та запропонували рішення, щоб швидко виявляти прогалини, які заважають успіху навчань, та усунення їх.
У TIDE NATO Hackathon 2023 взяли участь понад 100 учасників з різних країн.
Попереду у команди SoftServe презентація рішень на Spring 2023 TIDE Sprint у Норвегії. Напрацювання українських інженерів у майбутньому можуть протестувати під час навчань CWIX.
Як повідомляв Укрінформ, львівська ІТ-компанія “SoftServe” спільно з Українським культурним фондом та Міністерством культури та інформаційної політики України запустили платформу “Культурний простір”. ЇЇ мета — підтримати українську культуру в умовах війни. Платформа збирає інформацію про українських діячів культури, а також українські підприємства, установи та організації культурного сектору, які потрапили у скрутне фінансове становище через повномасштабне російське вторгнення. Зібрана інформація допоможе оцінити потреби галузі у коштах та ресурсах, а також знайти можливості задовольнити їх.
SoftServe є однією з найбільших компаній-розробників програмного забезпечення у Центральній та Східній Європі та входить до переліку найбільших сервісних ІТ-компаній України. Компанія працює над понад 1000 активних проєктів для клієнтів у країнах Північної Америки, ЄС та Азії.
Фото: Telegram Максима Козицького