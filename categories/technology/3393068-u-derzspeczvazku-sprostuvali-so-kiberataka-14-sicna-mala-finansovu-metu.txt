Хакери, які здійснили кібератаку на державні органи 14 січня, не мали на меті фінансову вигоду, як це намагаються представити.

Про це заявив на брифінгу заступник голови Держспецзв'язку Віктор Жора, передає кореспондент Укрінформу
«Це група хакерів, яка була непогано технічно підготовлена, і не мала на меті фінансову вигоду. Гроші не вимагались, значить ми можемо зробити висновок про те, що метою цієї атаки була, по-перше, дезінформація. По-друге, відведення від справжніх замовників. По-третє, завдання максимальної шкоди. Це, швидше за все, намагання зруйнувати державні бази даних», - сказав Жора.
Водночас він зауважив, що Держспецзв’язок як офіційний орган не отримав жодного повідомлення про те, що дані десь були вкрадені, тобто стався виток даних українців. «Однак, чи правда це, чи ні - покаже час. Адже переконатись у витоку даних може лише власник цих даних», - сказав він.
Жора зауважив, що зараз є чимало спекуляцій щодо того, що витік персональних даних все-таки стався. Є інформація, що, нібито, фрагменти баз потрапили до мережі. За попередньою інформацією, ці дані були втрачені раніше. Тобто, зараз є завдання встановити автентичність тих даних у мережі.
«Але ми чітко маємо усвідомлювати, що мета - це посіяти хаос і відвести від реальних організаторів. Зараз це все хочуть представити як комерційну історію, нібито, якісь хакери хотіли заробити на цих базах, Однак, ці бази пропонують за мірками чорного ринку за смішні гроші. База даних яка декларувалась як 13 млн записів не може коштувати 15 тисяч доларів. Це нісенітниця», - наголосив Жора.
Він також зауважив, що зараз вже другий тиждень ведеться розслідування, і «наша мета - дати вагомі докази для української та світової спільноти. Які б не дозволили сумніватися у достовірності проведеного нами розслідування. З цією метою ми залучаємо ряд вітчизняних і міжнародних експертів, які мають засвідчити правильність тих висновків, які будуть зроблені в результаті розслідування цієї атаки».
На його думку, відбулась серія складової комплексної емоційно-психологічної спецоперації проти держави, і ця кібератака є лише ланкою цієї операції. Заступник голови Держспецзв'язку закликав бути пильними та готуватись до можливих кіберінцидентів. А про помічені будь-які аномалії та підозри повідомляти фахівців.
Учасники брифінгу також звернули увагу, що кібератака на державні органи, яка сталась 14 січня – найбільша за останні 4 роки – не перша й, на жаль, може бути не остання для України. З 2014 року проти країни ведеться гібридна війна, й масивні кібератаки – частина цієї війни.