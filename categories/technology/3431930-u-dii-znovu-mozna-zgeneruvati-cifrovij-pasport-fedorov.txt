Цифровий паспорт громадянина України знову можна згенерувати в застосунку "Дія".

Як передає Укрінформ, про це віцепрем'єр - міністр цифрової трансформації Михайло Федоров повідомив у Телеграмі.
"Якщо у вас зник закордонний паспорт чи ID-картка в "Дії", зайдіть у застосунок ще раз - і він у вас підтягнеться як раніше", - ідеться у дописі.
За словами Федорова, "це означає, що Єдиний державний демографічний реєстр знову підключено до "Дії". З початку війни реєстр був вимкнений, щоб дані українців були в повній безпеці".
"На блокпостах, працівникам поліції чи бійцям ТрО показуйте цифровий паспорт, він має таку саму юридичну силу, як і паперовий чи пластиковий", - зауважив Федоров.
Він нагадав, що Україна першою у світі прирівняла електронний паспорт до звичайного, а зараз навіть для перетину кордонів Молдови та Польщі можна використовувати "Дію".
Як повідомляв Укрінформ, 11 березня Федоров заявив, що міжнародні COVID-сертифікати знову можна згенерувати у застосунку "Дія".