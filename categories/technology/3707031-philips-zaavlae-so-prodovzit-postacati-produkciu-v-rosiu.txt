Нідерландська компанія Philips що спеціалізується на медичних технологіях, продовжить постачати лікарняне обладнання до росії, попри війну в Україні.

Про це повідомляє Reuters з посиланням на заяву генерального директора компанії Роя Якобса, передає Укрінформ.
"Право на охорону здоров'я є універсальним, і ми є частиною системи, що забезпечує охорону здоров'я. Ми робимо це в росії, як і в Україні", - сказав Якобс на щорічних зборах акціонерів компанії в Амстердамі.
За словами гендиректора компанії, діяльність Philips в росії зосереджена на обслуговуванні та постачанні лікарняного обладнання, такого як великі медичні сканери. Разом з тим компанія припинила продаж у країні своїх товарів особистої гігієни, за винятком товарів для вагітних.
Він додав, що російська діяльність не є прибутковою.
Минулого року міністр закордонних справ України Дмитро Кулеба включив Philips до групи 50 великих міжнародних компаній, яких він звинуватив у тому, що вони отримують "криваві прибутки", залишаючись активними в росії.
"Міжнародні компанії, які продовжують працювати в росії, безпосередньо фінансують російські воєнні злочини", - заявив Кулеба у листопаді 2022 року.
Як повідомляв Укрінформ, посол України в Ірландії Лариса Герасько закликала припинити купувати віскі Jameson на знак протесту проти рішення компанії відновити торгівлю в росії.
Фото: Philips