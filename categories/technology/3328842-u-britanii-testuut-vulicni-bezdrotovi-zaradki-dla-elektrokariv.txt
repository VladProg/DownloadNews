Британська компанія Char.gy розпочала 12-місячне випробування бездротових зарядних пристроїв для електромобілів.

Як передає Укрінформ, про це повідомляє The Sunday Times Driving.
Випробування проводитимуться на 10 електричних автомобілях моделі Renault Zoe, оснащених обладнанням для індукційної зарядки. Пластини в нижній частині автомобіля сумісні із бездротовим зарядним майданчиком, встановленим на паркувальному місці.

«Ця інфраструктура означає відсутність кабелю для зарядки - потенційно небезпечного для інших користувачів на дорозі та для дорожнього покриття», - заявили у компанії.
Сама ж зарядка активується лише тоді, коли над нею паркується електромобіль.
Зазначається, що технологія для бездротової зарядки електрокарів була розроблена у співпраці між німецькою компанією IPT Technology та Університетом Ворика (Велика Британія).

«Це нове рішення для зарядки означатиме, що найближчим часом ті, хто не має доступу до зарядки авто у своїх гаражах, зможуть ефективно заряджати свої електрокари без кабелю прямо на вулиці», - додали у Char.gy.

Як повідомляв Укрінформ, компанії Mahle Powertrain та Allotrope Energy розробили літій-вуглецевий акумулятор, який можна зарядити лише за 90 секунд.
Фото з сайту driving.co.uk