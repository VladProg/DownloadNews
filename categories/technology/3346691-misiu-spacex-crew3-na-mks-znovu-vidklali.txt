Компанія SpaceX і Національне управління з аеронавтики та дослідження космічного простору (NASA) знову перенесли запуск пілотованого космічного корабля Crew Dragon Endurance до Міжнародної космічної станції в межах місії Crew-3.

Про це повідомила SpaceX у Твіттері, передає Укрінформ.
«Після повернення Crew-2 на Землю, Falcon 9 запустить третю тривалу місію екіпажу Dragon на МКС вже в середу, 10 листопада; прогноз погоди на 80% сприятливий для старту», - йдеться у повідомленні.


Following Crew-2’s return to Earth, Falcon 9 will launch Dragon’s third long-duration crew mission to the @Space_Station as soon as Wednesday, November 10; weather forecast is 80% favorable for liftoff pic.twitter.com/xOFGVw3fOP
— SpaceX (@SpaceX) November 7, 2021

За даними NASA, місію Crew-3 відклали через несприятливі погодні умови.
Старт нової місії транслюватиметься у прямому ефірі на каналі NASA та сайті агентства.
Спочатку запуск планувався на 30 та 31 жовтня, потім на 6 та 7 листопада, та 8 листопада.
Як повідомляв Укрінформ, запуск корабля буде здійснено за допомогою важкої ракети-носія Falcon 9 зі стартового майданчика 39А на космодромі на мисі Канаверал у Флориді.
До складу екіпажу корабля входять астронавти NASA Раджа Чарі, Том Маршберн і Кайла Беррон, а також астронавт Європейського космічного агентства (ESA) Маттіас Маурер.
Вони проведуть на МКС близько шести місяців.