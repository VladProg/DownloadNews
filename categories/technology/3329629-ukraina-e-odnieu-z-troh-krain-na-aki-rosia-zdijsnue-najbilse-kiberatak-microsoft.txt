Першими трьома країнами, на які здійснювалися російські кібератаки з липня 2020 року до червня 2021 року, були США, Україна та Велика Британія.

Як передає Укрінформ, про це у блозі написав віцепрезидент з питань безпеки користувачів у Microsoft Том Барт, коментуючи доповідь компанії Microsoft Digital Defense Report.
За його словами, за цей період 58% від усіх кібератак, за якими спостерігала Microsoft, відбулися саме з Росії.
Барт додає, що російські кібератаки все частіше націлені на іноземні урядові установи для збору розвідувальних даних. Такі кібератаки зросли за минулий рік з 3% до 53%.
У більшості випадків йдеться про атаки на відомства, що займаються зовнішньою політикою, національною безпекою або обороною.
Зазначається, що, окрім Росії, американська компанія також зафіксувала значну кількість кібератак з КНДР, Ірану, Китаю, Південної Кореї, Туреччини, а також В’єтнаму.
Як повідомляв Укрінформ, наприкінці вересня Європейський Союз укотре стикнувся з кібернетичною атакою на інституції та державні установи, яку пов'язує з Росією.