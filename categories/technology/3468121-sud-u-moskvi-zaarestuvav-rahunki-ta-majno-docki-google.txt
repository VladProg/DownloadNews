Арбітражний суд москви наклав арешт на майно та рахунки ТОВ "Гугл" на суму 500 млн рублів як забезпечувальний захід за позовом підрозділу холдингу "Газпром-медіа" про відновлення акаунту на відеохостингу YouTube.

Про це повідомляє Інтерфакс із посиланням на ухвалу суду, передає Укрінформ.
З документа випливає, що у позові ТОВ "ГПМ Розважальне телебачення" (входить до "Газпром-медіа") просило визнати недійсною односторонню відмову від угоди, зобов'язати відновити повний доступ до акаунту на YouTube з усіма функціями, а також стягнути судову неустойку.
У пресслужбі "ГПМ РТБ" повідомили, що позов стосується YouTube-каналу ТНТ. Відповідачами, окрім ТОВ "Гугл", виступають Google Ireland Ltd, Google LLC та Google Commerce Ltd.
Раніше, 13 квітня, арбітраж відмовив "ГПМ РТБ" у накладенні арешту на майно та гроші ТОВ "Гугл" на суму в 1 млрд рублів як забезпечувальний захід за цим позовом.
У середині березня YouTube повідомив, що блокуватиме у всьому світі канали, пов'язані з російськими медіа, що фінансуються державою, у зв'язку з діями російських збройних сил на території України. Під блокування потрапили акаунти телеканалів ТНТ та НТВ, що належать холдингу. У пресслужбі ГПМ назвали це рішення "політично заангажованим і таким, що утискає інтереси глядачів у 70 країнах".
Як повідомлялося, президент рф володимир путін 24 лютого оголосив про повномасштабне вторгнення в Україну.
Після цього росію було піддано масштабним санкціям з боку світової спільноти.