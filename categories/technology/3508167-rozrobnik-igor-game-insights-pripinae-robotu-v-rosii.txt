Компанія-розробник мобільних ігор Game Insights йде з росії.

Про це віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
"Великий розробник мобільних ігор Game Insights закриває всі офіси та йде з рф — без роботи залишаються 600 людей", - написав урядовець.
Він зазначив, що головний офіс компанії розміщений у Литві. Після визнання цією країною росії державою-терористом Game Insights залишили російські топменеджери, а зараз компанія вирішила остаточно припинити бізнес у рф.
"Це правильне рішення, бо сьогоднішня росія — точно не місце для технологій та розвитку. І ми продовжуємо робити все, щоб ізолювати її від світової цивілізації", - прокоментував Федоров.
Як повідомлялося, станом на 29 травня роботу на російському ринку згорнули вже 1037 компаній, 438 – скоротили поточні операції та призупинили нові інвестиції, ще 590 – продовжують діяльність у росії.
За підрахунками Київської школи економіки, компанії, які оголосили про повний вихід з росії, мали $32,5 млрд річного доходу та $19,9 млрд капіталу. Компанії, які призупинили свою діяльність на російському ринку, мали річний дохід у розмірі $58,7 млрд і $32,7 млрд капіталу. 70 компаній – найбільших платників податків – сплачували $20,2 млрд податків на рік.