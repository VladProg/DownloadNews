Мільярдер Ілон Маск постійно підтримує Україну, і якби не його допомога, невідомо, як Україні жилося би без зв’язку.

Про це віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров заявив під час заходу для медійників "Редколегія. Саміт", відповідаючи за запитання стосовно твердження про відключення Маском Starlink біля Криму, повідомляє кореспондент Укрінформу.
«Напевно, ризик завжди є, що будь-який партнер може припинити допомагати. Але щоб не відбувалося і щоб у ЗМІ не говорили, ... він допомагав, допомагає і якщо під цим тиском може відреагувати негативно - я за це переживаю. Але сподіваюся, що цього не буде. Повірте, я просто не можу про це говорити. Коли потрібно було, він зробив кроки, які потрібно було зробити», - сказав Федоров.
За його словами, серед приватних компаній внесок Маска у майбутню перемогу України «є найбільшим». Без супутникового зв'язку невідомо, що було би, підкреслив Федоров.
«Уявіть собі, що у вас зараз взагалі немає зв’язку. Військові, а там же немає мережі 4G та 3G, уявіть, що й рації перехоплюються, а їм потрібно координуватися. Немає зв’язку. От як би ми жили, якби не Маск? А все інше – можемо хайп ловити, твіти писати й так далі. Але ось була б така ситуація», - додав міністр.
Водночас він зазначив, що коли чує від Маска елементи російської пропаганди, то також не сприймає це позитивно, як і всі українці, але дії мільярдера говорять про інше. Україна ж має якісний зв'язок за доступними цінами, якісний трафік.
«Був день, коли нам обстріляли інфраструктуру. Це був дуже важкий день з точки зору планування наступних тижнів, як виходити з цієї ситуації. Я відразу написав Маску, що нам потрібні 10 тисяч Starlink. Я ще не знав, де гроші взяти, яка буде ціна. Він створив чат з СЕО зі SpaceX і каже, що треба 10 тисяч, проговоріть логістику. Ось такий Маск», - сказав Федоров.
Віцепрем'єр-міністр з інновацій, розвитку освіти, науки та технологій водночас підкреслив, що не може багато про це говорити, бо там є й питання державної таємниці.
Як повідомлялося, у публічному просторі з'явилася інформація про те, що мільярдер Маск таємно наказав відключити Starlink поблизу Криму минулого року, щоб зірвати українську атаку на військово-морський флот РФ. Він нібито боявся, що Москва відповість на українську атаку на Крим ядерною зброєю. Сам Маск стверджує, що не давав завдання своїм фахівцям вимкнути супутникову мережу Starlink біля узбережжя окупованого Криму, оскільки вона там не працювала.