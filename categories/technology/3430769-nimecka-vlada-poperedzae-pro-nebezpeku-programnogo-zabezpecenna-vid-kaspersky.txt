Федеральне відомство інформаційної безпеки ФРН бачить «значний ризик» ІТ-атак з російського боку для користувачів програмного забезпечення захисту від вірусів Kaspersky.

Про це повідомляється на сайті BSI, передає Укрінформ.
Відомство попередило споживачів, компанії та органи влади, щоб вони не використовували програмне забезпечення для захисту від вірусів російського виробника. BSI порадив замінити це програмне забезпечення на альтернативні продукти.
«Дії військових та/або розвідувальних сил у росії та загрози, які виникають на тлі військового конфлікту з боку російської сторони щодо ЄС, НАТО та Федеративної Республіки Німеччини, пов’язані зі значним ризиком успішної ІТ-атаки», - пояснили в BSI.
Російський ІТ-виробник, на думку фахівців, може сам «здійснювати наступальні операції», але його також можна використати проти його волі для атаки на цільові системи. Зрештою, сама російська компанія могла бути об’єктом шпіонажу «або використана як інструмент для атак на власних клієнтів».
BSI попереджає, що всі користувачі програмного забезпечення для захисту від вірусів Kaspersky можуть постраждати від таких «операцій». Особливому ризику піддаються компанії та органи влади або оператори важливої інфраструктури.
Kaspersky назвав це попередження «політично мотивованим».