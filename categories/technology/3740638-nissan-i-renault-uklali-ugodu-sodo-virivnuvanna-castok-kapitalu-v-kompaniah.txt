Автомобілебудівні компанії Nissan (Японія) і Renault (Франція) уклали угоду щодо своїх нових відносин у галузі капіталу, яка зрівнює частки акцій один одного, якими володіють ці підприємства.

Як передає Укрінформ, про це повідомляє NHK.
У лютому ці дві компанії домовилися про те, що французький автовиробник скоротить свою частку акцій Nissan з 43 до 15% - такого ж обсягу, як і пакет акцій Renault, яким володіє японська компанія.
Renault передасть 28% свого пакета акцій Nissan французькому трасту.
Президент і генеральний директор Nissan Утіда Макото дав зрозуміти, що його компанія у майбутньому викупить частину цих акцій.
Nissan також пообіцяв інвестувати до 600 млн євро, або близько 664 млн доларів, у нове підприємство Renault з випуску електромобілів, а також у його підрозділ програмного забезпечення Ampere.
Спочатку компанії планували укласти цю угоду до кінця березня, але розбіжності у керівництві Nissan щодо умов угоди затримували переговори.
Як повідомляв Укрінформ, колишній глава Nissan Карлос Гон подав до суду на японського автовиробника та пов’язаних із ним осіб за звільнення з посади у 2018 році та організацію його арешту за ймовірні фінансові зловживання, вимагаючи понад 1 мільярд доларів компенсації за «значну шкоду» його фінансам і репутації.