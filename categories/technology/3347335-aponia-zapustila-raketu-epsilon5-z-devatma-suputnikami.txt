Японія у вівторок успішно запустила ракету-носій Epsilon-5 з дев'ятьма супутниками.

Як передає Укрінформ, про це повідомляє The Japan Times.
За даними Японського агентства аерокосмічних досліджень (JAXA), ракета-носій стартувала з Космічного центру Утіноура близько 2-ї ночі за київським часом.
Ракета Epsilon-5 діаметром 2,6 метра, завдовжки 26 метрів і вагою 96 тонн вивела на орбіту дев’ять супутників.
Запуск планувалося здійснити у жовтні, але він тричі переносився через технічні та інші причини.
Востаннє JAXA запустила Epsilon у січні 2019 року, відправивши на ній у космос сім супутників.
Epsilon –японська триступенева твердопаливна ракета-носій легкого класу, також відома як ASR, розроблена і сконструйована JAXA для запуску легких наукових космічних апаратів на низькі навколоземні орбіти.
Ракета оснащена приладами з функцією штучного інтелекту, за рахунок цього перевірка і контроль готовності ракети до запуску відбуваються автоматично і майже не вимагають участі людини. Для забезпечення пуску ракети-носія Epsilon потрібно всього 8 осіб. Варто також зауважити, що для запуску попередніх ракет було необхідно близько 150 осіб персоналу.
Фото KYODO