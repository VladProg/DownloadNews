Японська автомобілебудівна компанія Mazda планує розпочати наступного року продаж автомобілів, які здатні визначати, коли водій раптово засинає або йому стає зле за кермом, і автоматично зупинятися.

Як передає Укрінформ, про це повідомляє NHK.
Як зазначається, система моніторингу стану водія стежить за рухами очей і положенням голови за допомогою камери, встановленої в салоні автомобіля.
Коли система визначає, що водій засинає або зненацька втрачає свідомість, вона спочатку подає звукове попередження.
Якщо водій не реагує, система активує клаксон і сигнали аварійної зупинки, щоб застерегти людей в інших автотранспортних засобах. Одночасно система перемикається на автономний режим керування, щоб поступово сповільнити та зупинити машину.
Компанія Honda вже запровадила аналогічну систему на деяких моделях, а Hino Motors починає оснащувати свої автобуси такою технологією.