Китай почав будівництво першого у світі підводного комерційного сховища зберігання даних (undersea data storage).

Перший блок нової конструкції вагою 1300 тонн був занурений у море на глибину 35 метрів поблизу південного острова Хайнань, передає Укрінформ із посиланням на CGTN.
Інженерам знадобилося майже 3 години, щоб опустити сховище під воду. Весь проєкт складається зі 100 таких блоків, тобто, вага обладнання на дні моря складе щонайменше 1300 тонн.
За розрахунками компанії-менеджера проєкту, після завершення будівництва підводний data storage буде на 60% енергоефективнішим, ніж аналогічні центри на березі. Головною причиною цього є можливість використання морської води для охолодження сховища, що дозволить істотно зменшити витрати на електроенергію, необхідну для кондиціонування повітря в наземних центрах.

Стабільне водяне охолодження також допоможе підтримувати найбільш оптимальну для обчислювальних потужностей температуру та щільність серверів.
Крім того, для підводних сховищ даних можна використовувати величезні простори морського дна і заощадити на оренді ділянок землі, на яких вони розташовуються на суші.
При цьому, такі підводні центри розташовані далеко від місць проживання людей і стикаються з меншими перешкодами.
Підводне середовище вільне від пилу та кисню, тому електронні пристрої можуть служити там довше та рідше виходити з ладу.
Хоча такі компанії, як Microsoft, уже випробували підводні центри обробки даних і назвали плани щодо них здійсненними, китайська конструкція стане першою офіційно введеною в комерційну експлуатацію та обслуговуючу реальних клієнтів.
Як повідомляв Укрінформ, розроблене і збудоване в Китаї безпілотне метеорологічне судно для спостереження за хмарами та морським туманом розпочало свою першу тривалу дослідницьку місію в Жовтому морі, в ході якої має подолати в автономному режимі понад 110 морських миль.
Фото: CMG