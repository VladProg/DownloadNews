Європейський Союз надав кошти для прокладання до Японії нового волоконно-оптичного кабеля під Північним Льодовитим океаном.

Про це з посиланням на радника представництва ЄС у Японії Стефана Крамера повідомляє NHK, передає Укрінформ.

Вартість проєкту, в реалізації якого беруть участь компанії з Японії, Сполучених Штатів і Фінляндії, становить близько 3 мільйонів євро.
Планується, що кабель пройде через північноамериканську частину Північного Льодовитого океану і з’єднає Норвегію з Аляскою та північним японським островом Хоккайдо, після чого, за словами Крамера, Японія стане для Європи фактично воротами в Азію.
Головною причиною рішення ЄС інвестувати в новий маршрут називається різке погіршення відносин із росією, територією якої проходить один із трьох нинішніх каналів передачі даних до Японії.
Із двох інших один перетинає Тихий океан, материкову частину США й Атлантику, а другий пролягає через Південно-Східну Азію, Індійський океан і Близький Схід.
Підводні волоконно-оптичні кабелі забезпечують зв’язок для широкого спектра заходів, включаючи онлайн-зустрічі, електронну комерцію та соціальні мережі.
Новий маршрут дасть можливість прискорити передачу даних більш ніж на 20 відсотків, ніж діючі канали через Тихий та Індійський океани.
За попередніми розрахунками, морські дослідження маршруту прокладання кабеля мають бути завершені до наступного року, а експлуатація нового каналу - розпочатись у 2026 році.
Як повідомляв Укрінформ, уряд Японії дипломатичними каналами заявив протест москві у зв’язку із забороною росією діяльності одного з об’єднань колишніх жителів Північних територій.