Адміністрація США доручила агентству NASA продовжити участь в експлуатації Міжнародної космічної станції до 2030 року.

Таку інформацію оприлюднив Голос Америки, передає Укрінформ.
«Білий дім дав вказівку NASA продовжити участь США в Міжнародній космічній станції до 2030 року. Раніше планувалося, що станція зійде з орбіти у 2024 році та згорить в атмосфері Землі», - йдеться в повідомленні.
Як зазначається, у NASA привітали рішення продовжити роботу станції.
За словами адміністратора космічного агентства Білла Нельсона, продовження участі Сполучених Штатів у проєкті МКС сприятиме розвитку досліджень і технологій, необхідних, щоб «здійснити першу подорож жінки, а також особи небілої раси на Місяць в рамках програми NASA «Артеміда» та прокласти шлях для того, щоб вперше відправити людей на Марс».
При цьому Нельсон наголосив на важливих дослідженнях, проведених на МКС за більш ніж 20 років перебування станції на орбіті.
Аби продовжити роботу станції, уточнює видання, NASA має провести переговори з іншими учасниками проєкту: космічними агенціями Канади, Європи, Японії та Росії, а також переконати американський Конгрес продовжити фінансування МКС після 2024 року.
Як повідомляв Укрінформ, 29 липня, на Міжнародній космічній станції стався інцидент: під час стикування російського модуля «Наука» його двигуни незаплановано увімкнулися.