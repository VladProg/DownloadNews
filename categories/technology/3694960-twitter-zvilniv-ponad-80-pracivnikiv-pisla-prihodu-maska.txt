Компанія Twitter Ілона Маска звільнила близько 81% своїх працівників після того, як мільярдер придбав компанію-соцмережу в жовтні минулого року за 44 млрд доларів США.

Як передає Укрінформ, про це повідомляє BBC.
За словами Маска, скоротити робочу силу з трохи менш як 8000 осіб на момент купівлі компанії торік восени до приблизно 1500 “було непросто”.
Він зізнався, що не звільняв усіх особисто, сказавши: "Неможливо говорити з такою кількістю людей віч-на-віч".
Зазначається, що відхід багатьох інженерів Twitter після того, як Маск купив компанію за 44 млрд доларів США, викликало занепокоєння щодо стабільності платформи.
Маск визнав деякі збої у соцмережі, зокрема збої на сайті, але він зауважив, що збої тривали недовго, і наразі сайт працює нормально.
Говорячи про фінанси компанії, Маск зазначив, що Twitter на сьогодні "приблизно беззбиткова", оскільки більшість її рекламодавців повернулися.
Як повідомляв Укрінформ, колишній генеральний директор Twitter Параг Агравал, ексголовний юрисконсульт Віджая Гадде та колишній фінансовий директор Нед Сігал подали до суду на компанію, стверджуючи, що вона винна їм понад 1 мільйон доларів за судові витрати.