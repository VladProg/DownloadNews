На тлі глобального збою в роботі соцмережі Facebook кількість користувачів месенджера Telegram збільшилася на 70 мільйонів.

Як передає Укрінформ, про це повідомив засновник Telegram Павло Дуров на офіційній сторінці у власному месенджері.
«Щоденні темпи зростання Telegram на порядок перевищили норму, і ми за один день прийняли понад 70 мільйонів «біженців» з інших платформ. Я пишаюся тим, як наша команда впоралася з безпрецедентним зростанням, оскільки Telegram продовжував бездоганно працювати для переважної більшості наших користувачів», - зазначив Дуров.
Утім, визнав він, деякі користувачі зі США могли стикнутися з повільнішою швидкістю, ніж зазвичай.
Як повідомляв Укрінформ, серйозний збій у роботі Facebook, Instagram та WhatsApp стався в понеділок ввечері. Проблеми з підключенням до цих соцмереж тривали близько шести годин.
Збої в роботі цих платформ спостерігалися і наступного дня.