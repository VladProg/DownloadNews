Космічний телескоп NASA/ESA Hubble зробив фотографію масштабного скупчення галактик Abell 1351, яке знаходиться в сузір'ї Великої Ведмедиці в Північній півкулі.

Як передає Укрінформ, про це повідомляє обсерваторія.

Світлина була зроблена завдяки камерам ACS (Advanced Camera for Surveys) і WFC3 (Wide Field Camera 3).
Зазначається, що зображення наповнене смугами світла, які насправді є зображеннями далеких галактик.
Ба більше, ці смуги є результатом гравітаційного лінзування — астрофізичного явища, яке виникає, коли масивне небесне тіло, таке як скупчення галактик, спотворює простір-час достатньо сильно, щоб впливати на шлях світла, що проходить крізь нього, майже так, як світло б проходило через гігантську лінзу.
Гравітаційне лінзування буває двох різновидів — сильне та слабке, і обидва варіанти можуть дати астрономам уявлення про розподіл маси всередині лінзового скупчення галактик, такого як Abell 1351.
Як повідомляв Укрінформ, космічний телескоп NASA/ESA Hubble зробив фотографію кулястого зоряного скупчення Terzan 9 у сузір’ї Стрільця, що в напрямку до центру галактики Чумацький Шлях.