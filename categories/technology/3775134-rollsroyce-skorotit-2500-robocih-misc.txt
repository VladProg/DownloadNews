Виробник реактивних двигунів Rolls-Royce заявив у вівторок про намір скоротити до 2500 робочих місць по всьому світі в рамках корпоративної модернізації, яку проводить новий гендиректор компанії Туфан Ергінбілгіч.

Як передає Укрінформ, про це повідомляє Bloomberg.
У Rolls-Royce, що базується в англійському місті Дербі, не зазначили, де саме будуть проведені скорочення, але близько половини із 42 000 співробітників компанії працюють у Великій Британії.
Ергінбілгіч пояснив, що звільнення спрямовані на те, щоб зробити компанію «більш оптимізованою та ефективною». Він додав, що майбутні скорочення усунуть дублювання та забезпечать економічну ефективність на останньому етапі «багаторічної трансформації» Rolls-Royce.
Окрім цього, новий план модернізації включає створення нового підрозділу закупівель, який може вплинути на скорочення витрат і затримок у ланцюжку поставок, йдеться у повідомленні.
Зазначається, що у 2020 році компанія скоротила 9000 робочих місць у всьому світі, оскільки боролася із падінням кількості авіасполучень під час пандемії коронавірусу.
Як повідомляв Укрінформ, американський виробник літаків Boeing на початку лютого повідомив про плани скоротити кількість робочих місць у компанії на 2 000 - у секторі фінансів та людських ресурсів - через зосередження на інженерії та виробництві.
Фото: Rolls-Royce