Сінгапурський стартап AiTreat розробив робота зі штучним інтелектом EMMA, який робить людям масаж традиційної китайської медицини.

Як передає Укрінформ, про це повідомляє CNN.
Апарат використовує сенсори та тривимірний зір для вимірювання жорсткості м’язів. ЕММА визначає точки для зниження тиску та робить пацієнтам масаж, щоб допомогти їм зняти біль та просто розслабитися.
Зазначається, що «руки» робота підігріваються до температури у 38-40 градусів Цельсія, і вони настільки м’які, що люди майже не помітять різниці між EMMA та людиною-масажистом.
У компанії сподіваються, що у майбутньому EMMA зможе проводити недорогі масажні процедури, які можуть стати частиною профілактичної медицини.

Нині вже 11 роботів типу EMMA працюють у восьми сінгапурських лікарнях, проте AiTreat планує розширити свій бізнес і закордоном.
Як повідомляв Укрінформ, Національне агентство навколишнього середовища Грузії заявило, що вперше обстежило дно Чорного моря за допомогою підводного робота.
Фото: CNN