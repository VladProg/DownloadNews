Американська компанія Meta заявила про видалення кількох тисяч підробних облікових записів на платформі Facebook, які видавали себе за американських користувачів та намагалися формувати хибні політичні погляди в США перед виборами 2024 року.

Про це повідомляє в четвер АР, передає Укрінформ.
«Невідомі в Китаї завели тисячі фальшивих облікових записів у соціальних мережах, створених так, нібито належать американцям, і використали їх для поширення поляризаційного політичного контенту в очевидній спробі розділити населення США перед виборами наступного року», - зазначається в публікації.
При цьому уточнюється, що фейкова мережа налічувала майже 4,8 тис. підроблених облікових записів. Акаунти містили підроблені фото, імена та місця розташування, щоб виглядати як звичайні американські користувачі Facebook, які обговорюють політичні питання.
При цьому для створення вигляду достовірності мережа поширювала публікації з мережі X, раніше відомої як Twitter, створені політиками, ЗМІ та іншими реальними користувачами.
Мережу виявила та ліквідувала технічна компанія, яка володіє Facebook та Instagram.
Як повідомлялося, інші країни неодноразово використовували американські технологічні платформи, щоби посіяти розбрат і недовіру. Причому діяльність подібних фейкових мереж часто була спрямована на те, щоби вплинути на результати виборів у демократичних країнах.