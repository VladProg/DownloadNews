Національний телеком-оператор “Київстар” пройшов сертифікацію на відповідність вимогам міжнародного стандарту з інформбезпеки для реалізації нових напрямків бізнесу.

Про це повідомили Укрінформу в пресслужбі оператора.
“Київстар пройшов сертифікацію на відповідність вимогам міжнародного стандарту ISO/IEC 27001:2013. Таким чином, телеком-оператор підтвердив ефективність системи менеджменту інформаційної безпеки (СМІБ) при реалізації нових напрямків бізнесу”, - йдеться у повідомленні.
За словами директора з розвитку нових напрямків бізнесу Київстар Іллі Польшакова, впроваджуючи нові бізнесові напрями, компанія орієнтується на вимоги як національних, так і міжнародних стандартів. “Наявність сертифікату підтверджує надійність та захищеність інформаційних систем, даних у системах і бізнес-процесах компанії, а також відповідність системи інформаційної безпеки найкращим світовим практикам”, – зазначив він.
У пресслужбі поінформували, що міжнародний стандарт ISO/IEC 27001:2013 – це модель для розробки, впровадження, функціонування, моніторингу, аналізу, підтримки та покращення СМІБ. У випадку Київстар це - гарантія надійності таких напрямків, як послуги центру обробки даних (ЦОД), у тому числі хмарного, на основі технології Azure Stack Hub, продукти та послуги на основі технології інтернету речей (IoT), аналітичні продукти та сервіси на основі BigData та мобільні фінансові продукти і послуги (MFS).
«Сьогодні інформаційна безпека стає пріоритетом № 1 у багатьох провідних компаній в Україні, незалежно від сфери діяльності. Отримання сертифікату для Київстар підтверджує те, що компанія має надійний захист та безпечну IT-інфраструктуру», – зазначив менеджер з продажів компанії Бюро Верітас Сертіфікейшн Україна, яка проводила сертифікаційний аудит Київстар, Дмитро Фефелов.
За інформацією Київстар, сертифікація системи управління інформаційної безпеки засвідчує також захищеність ІТ-інфраструктури, що підтверджено і незалежним аудитом. Це важливо для клієнтів компанії, до яких висуваються галузеві вимоги щодо інформаційної безпеки: банків, компаній держсектору, об'єктів критичної інфраструктури та інших.
У пресслужбі нагадали, що компанія Бюро Верітас Сертіфікейшн Україна є лідером у галузі тестування, інспекції та сертифікації. Київстар став першою компанією у групі VEON, яка отримала сертифікат ISO/IEC 27001:2013.
Фото: Київстар