«Роскосмос» на прохання NASA знизить орбіту Міжнародної космічної станції - це потрібно для забезпечення умов для дослідження американських науковців.


Про це повідомили на сайті «Роскосмосу», передає Укрінформ.
Ракетно-космічна корпорація «Енергія» імені С. Корольова зменшить на кілька кілометрів середню висоту орбіти МКС і найближчими роками постійно підтримуватиме політ станції на цій висоті.
«На прохання американців, для забезпечення умов проведення їхніх експериментів, ми переходитимемо на іншу орбіту. Тепер літатимемо не на орбіті 419 км, а на 3 км менше — 416 км», — повідомили в «Енергії».
Російська сторона може підтримувати таку середню висоту орбіти МКС аж до ухвалення рішення про затоплення станції.
Для корекції висоти використовують двигуни службового модуля «Зірка» російського сегмента МКС або пристикованих до неї вантажних кораблів «Прогрес МС».
Нагадаємо: раніше Національне аерокосмічне агентство США (NASA) заявило, що МКС пропрацює ще принаймні до 2030 року, а потім її безпечно виводитимуть з роботи. Зокрема, станцію мають опустити над незаселеною зоною південної частини Тихого океану (SPOUA) в районі «Точки Немо» ㅡ умовної точки у Світовому океані, що вважається найвіддаленішою від будь-якої суші на Землі.