Єдина державна електронна база з питань освіти (ЄДЕБО), через яку абітурієнти подають документи на вступ, піддалася кібератаці з боку Росії. Наразі доступ до бази відновлено.

Про це в Телеграмі повідомило Міністерство освіти та науки, передає Укрінформ.
"Сьогодні, на жаль, на всі сервіси була здійснена кібератака з боку росії. За підтримки Кіберполіції кібератаку відбили — усе працює", - йдеться у повідомленні.
Так, відновлено доступ до ЄДЕБО, сайту та електронних кабінетів вступників.
У МОН додали, що для вступників до закладів ФПО на основі 9-ти класів подовжено терміни до 31 липня (19.00)

Також заклади освіти зможуть допустити до вступних випробувань в магістратуру та внести результати у електронні заяви, якщо вступники подавали сьогодні заяви для реєстрації на вступні випробування для магістрів у паперовій формі.
Останній день проведення вступних випробувань до магістратури завтра – 28 липня, однак навчальні заклади, які мають відповідні можливості, можуть продовжити їх до 30 липня включно. Детальну інформацію можна дізнатися безпосередньо у закладі освіти.

Як повідомляв Укрінформ, в Україні завершилися основна та додаткова сесії Національного мультипредметного тестування, результати якого використовуються при вступі у виші. Участь в основній сесії НМТ-2023 взяли 261 825 осіб, з них 20 009 - за кордоном. У додатковій сесії - 7 758 осіб, з них 2 540 – за кордоном.
19 липня розпочалося подання заяв у вищі навчальні заклади на бакалаврат.