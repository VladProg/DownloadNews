Канада має намір запустити на орбіту власний супутник, який відстежуватиме небезпечне космічне сміття.

Про це оголосили у Міністерстві оборони, передає Укрінформ.
“Канада уклала контракт на реалізацію проєкту мікросупутника "Редвінг" у космічному просторі вартістю 15,8 млн дол. У межах цього проєкту міністерство оборони вкладає кошти у дослідження та розробку з метою відстеження об’єктів, які рухаються довкола Землі, за допомогою нового витривалого супутника, який розроблять, складуть та обслуговуватимуть у Канаді”, - йдеться у повідомленні.
Зазначається, що новий супутник допоможе "зменшити майбутні ризики для канадської космічної інфраструктури від космічних уламків чи людського втручання". Відстежуючи об’єкти на перевантажених орбітах, "Редвінг" матиме змогу записувати та передавати дані з будь-якої власної позиції, а також зможе фотографувати сусідні космічні об’єкти та "стежити за космічними об’єктами, які роблять неочікувані маневри”.
За реалізацію проєкту відповідатиме канадська компанія Magellan Aerospace. “Очікується, що стадію розробки буде завершено до осені 2024 року, й мікросупутник буде складено та випробувано до 2026-го. Запуск заплановано на кінець 2027-го року”, - поінформували у Міноборони.
Як повідомляв Укрінформ, місія астронавтів SpaceX Crew-5 для NASA повернулася на Землю з Міжнародної космічної станції після більш ніж п'яти місяців перебування в космосі.
Фото: SCIENCE PHOTO LIBRARY