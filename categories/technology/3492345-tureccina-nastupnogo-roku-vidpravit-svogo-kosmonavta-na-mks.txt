Відповідно до національної космічної програми Туреччини турецький космонавт буде відправлений на Міжнародну космічну станцію у 2023 році.

Про це розповів президент Туреччини Реджеп Таїп Ердоган, повідомляє Укрінформ з посиланням на директорат із комунікації адміністрації президента Туреччини.
«Політична незалежність досягається завдяки технологічній незалежності, Туреччина працює над досягненням власної технологічної незалежності», - сказав Ердоган.
За його словами, кандидатом на політ у космос від Туреччини може стати будь-який громадянин країни, який відповідає визначеним вимогам. Вік майбутнього космонавта має бути не більше 45 років, також він повинен мати відповідну освіту. Космонавт буде проводити наукові дослідження та експерименти в середовищі без гравітації.
Як повідомляв Укрінформ, на початку березня було оголошено, що компанія Baykar Makina, що виробляє БПЛА Bayraktar, започатковує космічну програму.