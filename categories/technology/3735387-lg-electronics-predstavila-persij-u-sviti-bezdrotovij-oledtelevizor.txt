Південнокорейська компанія LG Electronics презентувала Signature M - перший у світі бездротовий OLED-телевізор (органічний світлодіод).

Як передає Укрінформ, про це повідомляє Yonhap.
Першою країною, де розпочнуться його продажі, стала Південна Корея.

Зазначається, що 246-сантиметровий телевізор із органічним світлодіодом продаватиметься з передавачем Zero Connect Box, який надсилає на екран відео- та аудіосигнали з роздільною здатністю до 4K і частотою оновлення екрану в 120 Гц по бездротовій мережі.
Цей передавач нагадує коробку у формі куба. Його можна розмістити на відстані до 10 метрів, і він все одно безперебійно передаватиме дані.
У компанії заявили, що розробили алгоритм, який допомагає мінімізувати помилки або збої в передачі сигналів та визначає оптимальний шлях їхньої передачі.
В LG додали, що розробка Signature M стала можливою завдяки OLED-технологіям компанії та ноу-хау, які вона створила за останнє десятиліття.
Це п’ятий LG Signature OLED з часу появи першого в 2016 році. У 2020 році Signature OLED R був випущений як перший у світі телевізор, який можна згорнути.
Як повідомляв Укрінформ, південнокорейська Служба із захисту даних оштрафувала оператора телефонного зв’язку LG Uplus Corp. на 6,8 мільярда вон (5,27 мільйона доларів США) у справі про витік особистих даних користувачів.
Фото: Yonhap