У Міністерстві цифрової трансформації порадили українцям не перевантажувати мобільні мережі, щоб залишатися постійно на зв’язку.

Як передає Укрінформ, про це Мінцифри повідомляє у Телеграмі.
«Щодня наша армія дає відсіч окупантам на всіх напрямках, а оператори та провайдери продовжують забезпечувати українців мобільним зв'язком та інтернетом, а також відновлювати мережі в тих районах, де це можливо», - ідеться у повідомленні.
Щоб зв’язок працював стабільно, Мінцифри закликає українців зменшити навантаження на мобільні мережі.
Зокрема у міністерстві радять за можливості під’єднуватися до Wi-Fi або користуватися фіксованим інтернетом.
Крім того, варто вимикати функцію автоматичного завантаження файлів та медіа в месенджерах на телефонах. Це можна зробити у налаштуваннях телефона та месенджера.
Також у Мінцфри радять за можливості дивитися відео у меншій якості та зменшити час відеоконференцій до мінімуму і не завантажувати великі файли фільми, ігри тощо.
«Діліться порадами зі знайомими, будьте завжди на зв'язку з рідними та бережіть Україну. Зробимо маленький внесок у нашу велику перемогу», - закликали у міністерстві.
Як повідомляв Укрінформ, у Держспецзв'язку зазначають, що всі оператори мобільного звʼязку в Україні продовжують надавати послуги електронних комунікацій та національний роумінг. Свої послуги також надають інтернет-провайдери.