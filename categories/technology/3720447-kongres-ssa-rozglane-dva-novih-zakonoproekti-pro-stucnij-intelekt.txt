Американські сенатори представили два законопроєкти про штучний інтелект на тлі зростаючого інтересу до вирішення питань, пов'язаних з цією технологією.

Як передає Укрінформ, про це повідомляє Reuters.
Один із законопроєктів вимагає від уряду США бути прозорим при використанні штучного інтелекту для взаємодії з людьми. Інший же передбачає створення офісу для визначення того, чи залишаються Сполучені Штати конкурентоспроможними в галузі новітніх технологій.
Сенатор Гері Пітерс, демократ, який очолює комітет з питань внутрішньої безпеки, разом із сенаторами -республіканцями Майком Брауном і Джеймсом Ленкфордом представили законопроєкт, який зобов'язує урядові установи США повідомляти людей, коли установа використовує штучний інтелект для взаємодії з ними.
Законопроєкт також зобов'язує відомства створити можливість для людей оскаржувати будь-які рішення, ухвалені штучним інтелектом.
Сенатори-демократи Майкл Беннет і Марк Уорнер, разом із сенатором-республіканцем Тоддом Янгом представили законопроєкт про створення Офісу аналізу глобальної конкуренції, який має на меті забезпечити, щоб Сполучені Штати залишалися в перших рядах у розвитку штучного інтелекту.
Як повідомляв Укрінформ, провідні керівники в галузі штучного інтелекту, включаючи генерального директора OpenAI Сема Альтмана, приєдналися до експертів і професорів, щоб порушити питання про "ризик вимирання від ШІ", і закликали політиків прирівняти штучний інтелект до ризиків, пов'язаних з пандеміями і ядерною війною.