Міністри закордонних справ країн-членів НАТО схвалили першу в історії Альянсу квантову стратегію, яка має посилити кібернетичну безпеку блоку.

Про це заявив генеральний секретар НАТО Єнс Столтенберг на пресконференції у Брюсселі, де проходить засідання міністрів закордонних справ країн Альянсу, передає кореспондент Укрінформу.
"Міністри також обговорили важливість технологічних інновацій. Сьогодні члени Альянсу ухвалили першу в історії НАТО квантову стратегію. Квантові технології можуть посилити нашу кібербезпеку і спроможність", - сказав очільник Альянсу.
За його словами, нова стратегія дасть змогу скористатися можливостями, які надають квантові технології, водночас "запобігаючи використанню цих технологій конкурентами проти нас".
Столтенберг зазначив, що під час зустрічі у вівторок міністри закордонних справ також обговорили "питання стримування і оборони НАТО, підтримку України і наше партнерство в очікуванні саміту у Вашингтоні наступного літа".
Крім того, йшлося про виклики євроатлантичній безпеці з боку Китаю. "Китай не є нашим супротивником. І я вітаю те, що члени Альянсу ведуть діалог із Пекіном з питань, що становлять взаємний інтерес. Водночас ми повинні чітко усвідомлювати вплив політики примусу Китаю на нашу безпеку", - заявив Столтенберг.
Він додав, що НАТО залишиться регіональним альянсом Європи і Північної Америки, але блоку "потрібно тісніше співпрацювати з партнерами, в тому числі в Індо-Тихоокеанському регіоні".
Як повідомляв Укрінформ, у столиці Бельгії у вівторок розпочалося дводенне засідання міністрів закордонних справ країн НАТО, під час якого Альянс, зокрема, підтвердить довгострокову підтримку України.