Компанія Meta Platforms заявила, що з 2024 року рекламодавці мають повідомляти, коли штучний інтелект або інші цифрові методи використовуються для зміни або створення політичної чи соціальної реклами у Facebook та Instagram.

Про це повідомляє Reuters, передає Укрінформ.
Meta вимагатиме від рекламодавців розкривати інформацію про те, чи зображує змінена або створена ними реклама реальних людей, які роблять або говорять щось, чого вони насправді не робили, або чи створюють вони в цифровому вигляді неіснуючу людину, яка виглядає як реальна.
Компанія також проситиме рекламодавців попереджати, якщо у рекламі показано події, які не відбулися, змінено кадри реальної події або навіть зображена реальна подія без справжнього зображення, відео- чи аудіозапису цієї події.
Нова політика компанії не вимагатиме розкриття інформації, якщо цифровий контент є «несуттєвим для заяви, твердження або питання, порушеного в рекламі», зокрема, це стосується регулювання розміру зображення, обрізання зображення, корекції кольору або підвищення різкості зображення.
Компанія Meta вже заборонила своєму віртуальному помічнику Meta AI створювати фотореалістичні зображення публічних осіб.
Оновлення політики, разом із попередньою заявою Meta про заборону політичним рекламодавцям використовувати інструменти реклами зі штучним інтелектом, сталися через місяць після заяви Meta про розширення доступу рекламодавців до рекламних інструментів зі штучним інтелектом, які можуть миттєво створювати фони, коригувати зображення та варіювати рекламні тексти.
Компанія Google оголосила минулого тижня про запуск аналогічних інструментів генерації реклами на основі штучного інтелекту і заявила, що планує тримати політику подалі від своїх продуктів, заблокувавши список «політичних ключових слів», які не можна використовувати як підказки.
Як повідомляв Укрінформ, компанія Meta пропонує користувачам у Європі доступ до Facebook та Instagram без реклами за передплату.