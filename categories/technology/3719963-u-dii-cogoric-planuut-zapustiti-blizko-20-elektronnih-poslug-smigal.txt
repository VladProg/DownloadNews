Україна від початку повномасштабного вторгнення запустила в застосунку "Дія" понад 20 нових електронних послуг, в активній роботі - ще стільки ж проєктів на цей рік.

Про це Прем’єр-міністр Денис Шмигаль повідомив у Телеграмі після наради з представниками Мінцифри, Секретаріату КМУ, Верховної Ради, Нацагентства з питань держслужби, Офісу реформ та іншими стейкхолдерами, передає Укрінформ.
“Більше 20 нових електронних послуг було запущено в Дії від початку повномасштабного вторгнення. В активній роботі Мінцифри ще стільки ж проєктів на цей рік. Розмитнення авто в Дії, єАкциз, розширення функціоналу єЧерги та єВідновлення й багато іншого”, - зазначив глава уряду.

За його словами, влада також працює над створенням центру уряду, аби прибрати дублювання функцій на рівні міністерств. Розвиватиметься й система HRMIS, що покращить управління людськими ресурсами в держорганах.

“Цифровізація торкнеться абсолютно всіх сфер. Наша стратегічна мета – всі топові послуги для бізнесу та громадян мають бути в діджиталі. Це докорінно змінить якість наших інституцій та прибере простір для зловживань. Й одночасно дозволить оптимізувати роботу всіх органів влади”, - наголосив Шмигаль.
Він підкреслив, що ефективна цифрова держава - один із десяти пріоритетів уряду на цей рік. У цьому контексті є три ключові напрямки: цифровізація послуг для громадян та бізнесу, ефективний держапарат, який працює за сучасними моделями та підходами, а також ефективне управління державним майном, що передбачає продовження приватизації та реформу корпоративного управління.

Як повідомлялося, Президент України Володимир Зеленський заявив, що на базі «Ді» буде створено державний застосунок в Естонії. Крім того, Україна працює над експортом цифрових рішень не лише до європейських країн, а й до країн Латинської Америки та Африки.
Фото: Телеграм/Денис Шмигаль