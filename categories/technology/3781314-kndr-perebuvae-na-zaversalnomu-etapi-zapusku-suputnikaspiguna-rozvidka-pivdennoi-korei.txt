Північна Корея перебуває на завершальній стадії підготовки до запуску розвідувального супутника.

Про це повідомила Національна розвідувальна служба (NIS) Південної Кореї на закритому засіданні парламентському комітету з розвідки, передає Укрінформ із посиланням на Yonhap.
«Вважається, що Північна Корея перебуває на завершальній стадії підготовки, зокрема, перевіряє свої двигуни і системи запуску», — цитує слова представників NIS член парламенту Ю Сан Бом.
Попередні дві спроби Пхеньяна запустити супутник на початку року були невдалими.
За даними розвідки Півдня, КНДР, вочевидь, отримала від Росії технологічну допомогу, тому ймовірність успіху місії із запуску супутника може бути вищою.
Допомога в галузі космічних технологій, як вважалося, є одним з результатів вересневої зустрічі північнокорейського лідера Кім Чен Ина і президента Росії Володимира Путіна. Проте Північній Кореї все одно бракує коштів і технологій для реалізації своїх планів.
Що стосується війни між Ізраїлем і бойовиками ХАМАС, то, за словами Ю, NIS повідомила про ознаки того, що Кім Чен Ин наказав чиновникам розробити заходи для надання всебічної допомоги Палестині.
«Північна Корея, схоже, намагається скористатися війною між Ізраїлем і ХАМАС у різних напрямках», - сказав південнокорейський парламентарій.
Як повідомляв Укрінформ, Україна рішуче засуджує спробу запуску Північною Кореєю ракетоносія з метою виведення на орбіту військового супутника.