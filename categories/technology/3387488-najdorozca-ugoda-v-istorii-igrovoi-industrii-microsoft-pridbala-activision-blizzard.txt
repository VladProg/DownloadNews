Корпорація Microsoft за 68 мільярдів доларів придбала студію Activision Blizzard, яка створила компʼютерні ігри WarCraft і Call of Duty.

Про це передає Укрінформ із посиланням на New York Times.

«Гейм-індустрія – це найдинамічніша й захоплива категорія розваг, яка нині існує, а тому вона зіграє основну роль у розвитку метавсесвітів», – наголосив головний виконавчий директор Microsoft Сатя Наделла.
Це буде найдорожча угода за 46-річну історію Microsoft та найбільша за всю історію індустрії відеоігор. У результаті корпорація отримає аудиторію Activision, яка щомісяця становить близько 400 мільйонів користувачів, а також доступ до ігор, які, як пише New York Times, стануть «наріжним каменем для створення метавсесвіту» компанії.

We are joining the @Xbox family.

Learn what this means for our iconic games and player communities: https://t.co/abPxlb37kA pic.twitter.com/Z8sVgsjScz
— Activision Blizzard (@ATVI_AB) January 18, 2022

Угоду планують закрити до літа 2023 року.
Нагадаємо: у вересні 2020 року Microsoft купила ZeniMax Media – материнську компанію-виробника ігор Bethesda, яка створила серію The Elder Scrolls (Skyrim, Oblivion, Morrowind) і Fallout. Тоді компанію купили за $7,5 млрд.