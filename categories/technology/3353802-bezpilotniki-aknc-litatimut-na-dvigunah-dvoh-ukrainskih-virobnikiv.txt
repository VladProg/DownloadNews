Турецька компанія Baykar Makina, БПЛА виробництва якої стоять на озброєнні Збройних сил України, буде встановлювати різні двигуни виробництва ДП «Івченко-прогрес» та АТ «Мотор Січ» на різні конфігурації БПЛА Akıncı.

Про це в інтерв’ю розповів генеральний директор турецької компанії Baykar Makina Халюк Байрактар.
«Ми почали з двигуна АІ450, який має потужність 450 к.с. Akıncı як платформа має різні конфігурації. Ми маємо версії: морського базування, розвідувальну та ударну. Різні конфігурації потребують різних двигунів. Двигуни МС500 та АІ450 стоятимуть на різних конфігураціях», - сказав Байрактар.
За його словами, установка двигунів українського виробництва на Akıncı буде хорошою промоцією для українських виробників, а співпраця у цій галузі зміцнюватиме відносини двох країн.
«Ми також віримо у стратегічні відносини України та Туреччини та діємо з розрахунку того, що МС500 – це новий двигун на ринку, а платформа Akıncı відома у всьому світі та майже не має аналогів, тому для двигуна це хороша промоція. Це суттєва перевага для двосторонніх відносин», - сказав гендиректор Baykar Makina.
Як повідомлялося, цього місяця в рамках виставки SAHA Expo у Стамбулі було підписано нові контракти між українськими підприємствами «Івченко-прогрес», «Мотор Січ» та Baykar Makina на постачання двигунів.
У серпні цього року перший турецький БПЛА Akıncı, на якому встановлено двигун українського виробництва, урочисто передали для використання силам безпеки.
Вчора Верховна Рада ухвалила закон "Про ратифікацію Рамкової військової угоди між Кабінетом Міністрів України та урядом Турецької Республіки", підписана 16 жовтня 2020 року в Стамбулі.