Хакерський підрозділ збройних сил Сполучених Штатів здійснив кілька операцій на підтримку України.

Як передає Укрінформ із посиланням на CNN, про це заявив начальник Кібернетичного командування США генерал Пол Накасоне.
«Ми провели низку операцій по всьому спектру - наступальних, оборонних, інформаційних», - сказав він в інтерв'ю Sky News, проте не став уточнювати, у чому вони полягали.
Офіційні особи, у тому числі президент Джо Байден, протягом кількох місяців попереджали про загрозу російських кібератак на американську інфраструктуру після того, як США та їхні союзники запровадили масштабні санкції проти кремля у зв'язку з війною в Україні.
Водночас зазначається, що незначна кількість хакерських атак рф на американські цілі може означати «страх перед ескалацією і тим, якою може бути відповідь США, особливо якщо вона у тій чи іншій формі вплине на бойову міць росії», - цитує медіаресурс іншого посадовця адміністрації США.
«Для росії розуміння повного масштабу бойової потужності США в кібервійні - прогалина, через яку вони не наважуються відкрити цей фронт, принаймні зараз, - сказав він. - Кібервійна - це нова сфера... Минуло замало часу, аби якась одна держава могла в ній домінувати».
Як повідомлялося, кіберполіція за допомогою телеграм-ботів заблокувала понад три тисячі ворожих інтернет-ресурсів, аудиторія яких становила понад 23 млн осіб.