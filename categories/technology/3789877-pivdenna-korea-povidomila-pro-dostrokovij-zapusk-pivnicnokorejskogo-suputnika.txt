Південнокорейське командування повідомило, що у вівторок Північна Корея здійснила запуск ракети, який відбувся на день раніше, ніж очікувалося.

Про це повідомляє Yonhap news, передає Укрінформ.
Південнокорейські військові заявили, що ракета, ймовірно, мала на борту супутник-шпигун і була запущена в напрямку півдня.
Це третя спроба Пхеньяна вивести на орбіту супутник-шпигун цього року. Попередні спроби вивести на орбіту супутник-шпигун у травні та серпні зазнали невдачі через проблеми з двигуном та інші причини.
Південна Корея застерегла КНДР від нового запуску, який порушить резолюції Ради Безпеки ООН, що забороняють використання Пхеньяном технологій балістичних ракет.
Агентство Reuters повідомляє, що уряд Японії випустив екстрене попередження через свою систему оповіщення J-Alert для жителів півдня країни, зокрема префектури Окінава, щоб вони сховалися від можливої загрози запуску північнокорейської ракети.
Японська берегова охорона заявила у вівторок, що Північна Корея повідомила про запуск у напрямку Жовтого і Східно-Китайського морів. Державне агентство морської безпеки Південної Кореї попередило, що запуск відбувся у тому самому напрямку, що й попередні два.
Як повідомляв Укрінформ, за добу до запуску Північна Корея повідомила Японію про плани здійснити чергову спробу запустити в космос ракету-носій із першим своїм розвідувальним супутником упродовж наступних десяти днів.
Фото: Yonhap