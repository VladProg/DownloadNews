У Нідерландах людям, які бояться ін’єкцій, вакцину проти COVID-19 вводять в окулярах віртуальної реальності.

Як повідомляє Укрінформ із посиланням на Tвіттер міністра охорони здоров’я Нідерландів Уго де Йонга, перш ніж почати процедуру, людям, які бояться ін’єкцій, спочатку надягають окуляри віртуальної реальності, а потім вводять вакцину.
“Ви боїтеся ін’єкцій, але все ще хочете отримати бустерну дозу вакцини проти коронавірусу? GGD (Муніципальна служба охорони здоров'я — ред.) з радістю допоможе вам. Наприклад, з’являється все більше місць, де працюють з VR-окулярами, які дозволяють розслабитися під час ін’єкції. Зокрема, з ними вже працюють у Роттердамі”, - зазначив міністр.
Як повідомляв Укрінформ, у Нідерландах від 19 грудня діють нові більш жорсткі обмежувальні заходи через коронавірус.
Щоб запобігти швидкому розповсюдженню нового штаму коронавірусу Омікрон, в країні до 14 січня 2022 року закрито кафе, бари, ресторани, розважальні центри, перукарні, салони краси та спортзали. Залишаються відкритими лише супермаркети, аптеки та магазини першої необхідності. Професійні спортивні змагання проводитимуться, але без присутності глядачів. Усі навчальні заклади також закриті. Мешканців країни закликають працювати вдома та приймати не більше двох гостей на день. Виняток становить лише Різдво та Новий рік, тоді дозволено приймати максимум чотирьох гостей. Національний інститут охорони здоров’я Нідерландів (RIVM) зазначив, що спалах Омікрону в Нідерландах очікується на Різдво та Новий Рік.
Також влада країни розгортає маштабну кампанію з ведення бустерної дози вакцини від COVID-19 для всього дорослого населення. Додаткову дозу до кінця січня мають отримати близько 9,5 млн. осіб.