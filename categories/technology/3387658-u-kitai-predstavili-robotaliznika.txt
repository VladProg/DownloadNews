Учені з Шанхайського університету транспорту (Китай) розробили робота, який може самостійно з'їжджати з гори на лижах.

Як передає Укрінформ, про це повідомляє ECNS.
За словами дослідників, майже 2-метровий робот вже пройшов серію тестів на здатність автономного керування, інтелектуального розпізнавання облич, планування маршруту та прийняття рішень на основних та проміжних трасах, знаходячись поруч із людьми-лижниками.

Під час випробувань робот проїхав на лижах по 400-метровій трасі з нахилом 18 градусів зі швидкістю понад 10 м за секунду.
Як зазначили розробники, завдяки передовим технологіям, таким як 5G і WIFI, у майбутньому змагання роботів на лижах стануть можливими за допомогою дистанційного керування.
Зазначається, що роботи також можуть стати важливими учасниками льодових і снігових видів спорту в майбутньому. Крім того, вони зможуть патрулювати і виконувати рятувальні завдання, щоб створити безпечніші умови для людей на льоду та снігу.
Як повідомляв Укрінформ, британська компанія HausBots у співпраці з Університетом Ворвіка (Британія) розробили робота HB1, який може переміщатися по стінах.