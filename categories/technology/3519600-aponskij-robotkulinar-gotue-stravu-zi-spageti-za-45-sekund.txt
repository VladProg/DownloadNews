Японський оператор мережі кафе Pronto Corp. відкрив в Токіо спагеті-ресторан із повністю автоматизованим приготуванням їжі.

Як передає Укрінформ, про це повідомляє Kyodo News.
Одним із небагатьох працівників закладу харчування є робот P-Robo.
Кулінарний апарат, який розроблений спільно з токійською технологічною компанією TechMagic K.K., готує страву зі спагеті за 45 секунд, автоматизуючи процес приготування від відварювання пасти до змішування її з соусом та іншими інгредієнтами.
Усе, що має зробити персонал, це розкласти готове спагеті по тарілках, додати трохи начинки та подати клієнтам.
Робот також автоматично очищає своє кулінарне обладнання після приготування.

«Робот має перевагу в тому, що він готує спагеті зі швидкістю приблизно кожні 45 секунд і дозволяє будь-кому відтворити професійні кулінарні навички, оскільки він розроблений з можливістю змінювати температуру приготування, час нагрівання та швидкість перемішування», — сказав відповідальний за нову мережу ресторанів від Pronto Corp. Шунсей Ішіхама.
Зазначається, що сама розробка робота-кулінара тривала чотири роки.
Як повідомляв Укрінформ, токійська венчурна компанія Rapyuta Robotics розробила робота, який допомагатиме збирати товари з величезних складів для відправки.
Фото: EkonoTimes