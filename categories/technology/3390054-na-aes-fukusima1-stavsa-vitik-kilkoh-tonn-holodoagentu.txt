На японській АЕС «Фукусіма-1» стався витік холодоагенту, який використовувався для заморожування ґрунту навколо реактора.

Як передає Укрінформ, про це повідомляє NHK із посиланням на оператора АЕС - компанію «Токіо Денрьоку».
Крижаний бар'єр мав не допустити потрапляння підземних вод до будівель реактора, які постраждали через землетрус та цунамі у 2011 році.
Зазначається, що електроенергетична компанія «Токіо Денреку» використовувала з цією метою розчин хлориду кальцію. Рідкий холодоагент зберігався при температурі мінус 30 градусів за Цельсієм у чотирьох цистернах.
16 січня, за інформацією компанії, рівні рідини у двох цистернах впали. Працівники виявили калюжі поблизу стіни та підрахували, що обсяг витоку становив приблизно 4 тонни.
Компанія також повідомляє, що могли бути частково пошкоджені труби, якими циркулювала рідина. Як зазначає NHK, вона обіцяє визначити пошкоджену ділянку та провести ремонт у якнайкоротші терміни.
Нагадаємо, у березні 2011 року біля північно-східного узбережжя Японії стався землетрус, який спричинив цунамі. Гігантська хвиля накрила АЕС «Фукусіма-1», що призвело до наймасштабнішої аварії після катастрофи на Чорнобильській АЕС у 1986 році.