В суботу стартап штучного інтелекту Ілона Маска xAI презентує обраній групі свою першу модель штучного інтелекту.

Про це повідомляє CNBC із посиланням на заяву мільярдера і гендиректора Tesla, передає Укрінформ.
"Завтра xAI випустить свій перший ШІ для обраної групи. У деяких важливих аспектах він є найкращим з того, що зараз існує", - написав Маск в соціальній мережі X.
Стартап ШІ, про який Маск оголосив у липні, прагне "зрозуміти справжню природу Всесвіту", як зазначено на його веб-сайті.
Навесні Маск, як повідомляється, отримав від Nvidia тисячі потужних графічних процесорів, необхідних для побудови великої мовної моделі, подібної до таких інструментів, як ChatGPT від OpenAI або Bard від Google.
Маск поділився деталями своїх планів щодо нового інструменту ШІ під назвою "TruthGPT" у квітні під час інтерв'ю на каналі Fox News, додавши, що він побоюється, що існуючі компанії, які займаються розробкою ШІ, віддають перевагу системам, які є "політично коректними".
За словами Грега Янга, співзасновника xAI, стартап заглибиться в "математику глибокого вивчення", що є однією з граней ШІ, і розробить "теорію всього" для великих нейронних мереж, щоб вивести ШІ "на новий рівень".
Серед членів команди xAI - випускники DeepMind, OpenAI, Google Research, Microsoft, Research, Twitter і Tesla.
Як повідомляв Укрінформ, Ілон Маск заснував компанію хAI, яка працюватиме у сфері штучного інтелекту та конкуруватиме з компанією OpenAI, яка створила ChatGPT.
Ілон Маск застерігає, що штучний інтелект (ШІ), якщо його запрограмують екологічні активісти, може призвести до вимирання людства.
Фото: Getty Images