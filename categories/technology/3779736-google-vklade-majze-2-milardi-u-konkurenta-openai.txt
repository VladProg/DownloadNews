Компанія Google погодилася вкласти близько 2 мільярдів доларів у стартап зі штучного інтелекту Anthropic, заснований колишніми керівниками OpenAI.

Про це повідомляє CNBC, передає Укрінформ.
За словами речника Anthropic, зобов’язання Google передбачає авансове вливання 500 мільйонів доларів готівкою, ще 1,5 мільярда доларів мають бути інвестовані згодом.
Anthropic є розробником Claude 2 - чат-бота, що конкурує з ChatGPT.
Claude 2 має здатність робити висновки з тексту до 75 000 слів (майже як книга). Користувачі можуть вводити великі набори даних і запитувати підсумки у формі пам’ятки, листа чи розповіді.
ChatGPT на сьогодні здатний опрацьовувати близько 3000 слів.
Компанія Anthropic була заснована у 2021 році. На початку року її оцінили в 4,1 мільярда доларів.
Як повідомляв Укрінформ, компанія Microsoft протягом наступних двох років інвестує 3,2 мільярда доларів у розширення в Австралії хмарних обчислень та інфраструктури штучного інтелекту.