Державна служба спеціального зв’язку та захисту інформації отримала в межах проєкту EU4DigitalUA, що фінансується Європейським Союзом, обладнання для потреб Національної телекомунікаційної мережі.

Про це повідомляє пресслужба відомства, передає Укрінформ.
«Ми в ЄС залишаємося непохитно відданими підтримці України в часи повномасштабної війни. Наша стійка підтримка поширюється на важливу сферу кібербезпеки через наш ключовий проєкт EU4DigitalUA. Співпрацюючи з Україною, ми маємо намір зміцнити її цифрову інфраструктуру, захистити її критичні інформаційні ресурси та добробут громадян», - зазначив керівник секції управління та верховенства права Представництва ЄС в Україні Ксав'є Камю.

Серед отриманого обладнання – комутатори та маршрутизатори, а також інше технічне та програмне устаткування. Воно наддасть можливість забезпечити подальше удосконалення Національної телекомунікаційної мережі та посилить її стійкість в умовах ведення проти України війни та численних атак на інфраструктуру ракетами та дронами.
Також державні органи та установи матимуть стабільний зв’язок, зможуть виконувати покладені на них функції та надаватимуть державні послуги мільйонам українських громадян та бізнесу.
Як повідомлялось, Держспецзв'язку отримала від проєкту USAID «Кібербезпека критично важливої інфраструктури України» 300 пристроїв безперебійного живлення та 100 захищених ноутбуків, що дає можливість забезпечити стабільну роботу комплексів абонентського зв’язку Національної телекомунікаційної мережі та надійний зв’язок для державних органів та установ.