Міністерство закордонних справ Японії у п’ятницю повідомило про свій запит до Google щодо повернення використання японських назв у Google Maps для групи островів, які контролюються Токіо, але на які претендують Китай і Тайвань.

Як передає Укрінформ, про це повідомляє Kyodo.
Японське МЗС повідомило Google, що острови Сенкаку є невід’ємною територією Японії, і що претензії країни мають чіткі історичні підстави та базуються на міжнародному праві.
Окрім цього, у четвер зовнішньополітичне відомство Японії зафіксувало, що китайські та тайванські назви використовувалися разом із японською назвою у сервісі Google Maps для островів у Східнокитайському морі. У результаті китайські та тайванські назви були видалені, йдеться у матеріалі.
Зазначається, що у 2010 році Японія вже зверталася до Google із аналогічним запитом з приводу видалення китайської назви островів.
Як повідомляв Укрінформ, на початку березня у Японії після проведення цифрового картографування виявили сім тисяч нових островів.
Фото: Kyodo