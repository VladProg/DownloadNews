Компанія Honda стане першим японським виробником автомобілів, який почне в країні продаж нових автомобілів онлайн.

Про це повідомляє NHK, передає Укрінформ.
За інформацією ЗМІ, Honda має намір вже наступного місяця запустити сайт, через який будуть здійснюватися всі операції з продажу, в тому числі оцінка, укладення контракту і процедури перевірки для надання позик.
На сайті будуть представлені головні моделі з найбільшими обсягами продажу. Райони охоплення будуть поступово розширюватися, починаючи з великих міст.
Поставки автомобілів, як і раніше, здійснюватимуться через дилерські центри.
Відзначається, що такий крок є відповіддю на дедалі сильніше прагнення покупців уникати спілкування віч-на-віч через пандемію коронавірусу. Переговори з покупцем зазвичай ведуться безпосередньо в місці продажу, оскільки покупка пов'язана з великими грошовими транзакціями.
Як повідомляв Укрінформ, автомобільна компанія Honda заявила, що в серпні призупинить виробництво на своїй ключовій фабриці в центральній частині Японії через глобальний дефіцит напівпровідників.