В Одесі відбулась установча конференція представників регіональних інноваційно-космічних кластерів «Причорноморський», «Полісся», «Слобожанщина» та Дніпровського космічного кластеру, на якій створене Всеукраїнське об’єднання інноваційно-космічних кластерів.

Про це повідомляє кореспондент Укрінформу.
«Запуск вітчизняного супутника «Січ-2-30» започаткував нову фазу космічної програми України. Фахівці Державного космічного агентства України, Національного центру управління та випробувань космічних засобів та інші спеціалізовані структури почали отримувати цифрові зображення поверхні планети. Ця інформація має велику цінність для розвитку різних галузей економіки, в екологічній, аграрній, оборонній сферах та моніторингу надзвичайних ситуацій та прогнозуванні різних ризиків», - зазначив голова Одеської облдержадміністрації Сергій Гриневецький.
За його словами, інноваційно-космічний кластер «Причорноморський» сформований на базі внеску одеських фахівців у розвиток космічної галузі. Зокрема, на Одещині створили свого часу апаратуру для самохідних станцій «Марс-4», «Марс-5», космічних апаратів, що досліджували Венеру. Науковці Одеського науково-дослідного інституту телевізійної техніки виготовили першу в світі цифрову телеапаратуру, системи зв’язку та подачі телевізійного сигналу між першими телекомунікаційними супутниками і наземною інфраструктурою тощо.
Як зазначалося, тепер Одещина входить у п’ятірку українських регіонів з найбільш динамічним розвитком IT-технологій та послуг, торік у цій галузі працювали понад 12 тисяч підприємницьких структур, деякі з яких є лідерами у розробці технологій точної геолокації, навігації, доповненої реальності та інших.






В Україні створили об’єднання інноваційно-космічних кластерів / Фото: Ніна Ляшонок, Укрінформ








































За словами першого заступника голови комітету ВР з питань економічного розвитку Сергія Тарути, установча конференція допоможе об’єднати зусилля провідних фахівців IT-технологій та розробок у космічній галузі для створення запитуваних сервісів. "Сприятиме розвитку інноваційно-космічних технологій і Закон «Про затвердження Загальнодержавної цільової науково-технічної космічної програми України на 2021-2025 року», який уже схвалений у першому читанні. Відсутність такого законодавчого акта стримувало розвиток підприємств, що працюють у космічній галузі", - додав народний депутат.
На його переконання, об’єднання інноваційно-космічних кластерів дасть нового імпульсу розвитку космічної галузі, сприятиме співпраці наших підприємств з міжнародними компаніями у створенні спільних продуктів та сервісів, в тому числі інтеграції України у структури Європейського космічного агентства та інших міжнародних організацій. Україні слід створити власний космодром, угруповання супутників та інші важливі об’єкти і засоби космічної галузі, що важливо в умовах постійної загрози та провокацій з боку північного сусіда.
На конференції виступили перший заступник голови Державного космічного агентства Володимир Бень, голова правління Дніпровського космічного кластеру Євген Рокитський, керівник Національного центру управління та випробувань космічних засобів Володимир Присяжний та інші.
Президентом Всеукраїнського об’єднання інноваційно-космічних кластерів учасники установчої конференції обрали Сергія Таруту, віцепрезидентом – Сергія Гриневецького, головою об’єднання – Євгена Рокитського. Наглядову раду об’єднання очолив заступник міського голови Одеси Павло Вугельман.