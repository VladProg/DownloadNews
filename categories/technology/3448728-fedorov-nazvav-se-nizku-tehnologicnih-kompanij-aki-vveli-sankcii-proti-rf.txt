Віцепрем'єр-міністр - міністр цифрової трансформації Михайло Федоров доповнив перелік міжнародних технологічних компаній, які застосували санкції проти російської федерації.

Як передає Укрінформ, про це він повідомив у Телеграмі.
"Цифрова блокада російської федерації триває. Розповідаю вам про санкції проти росії від міжнародних технологічних компаній", - написав Федоров.
Зокрема, з російського ринку пішли:

Wargaming – компанія, яка розробляє і видає відеоігри на ринку free-to-play MMO, залишає росію та білорусь. З 31 березня вона передала свій ігровий бізнес у росії та білорусі під місцеве управління Lesta Studio, яка більше не афілійована з Wargaming.
Американська компанія з ліцензування іноземних лікарів ECFMG відмовляє росіянам в отриманні сертифікатів. Організація ECFMG заблокувала особисті кабінети тих росіян, які вже оплатили послуги та розпочали процес проходження сертифікації в американській ординатурі.
Японська компанія FANUC призупинила усі поставки до росії та білорусі, а також передасть 1 мільйон євро на гуманітарну допомогу.
Hexagon призупинили експорт усіх ліцензій на апаратне та програмне забезпечення до росії. Для гуманітарної підтримки в Україні та надання притулку біженцям Hexagon пожертвував 500 тисяч євро.
Постачальник промислової автоматизації та інформаційних продуктів зі США – Rockwell Automation – призупинив діяльність у рф та республіці білорусь. Компанія також відмовилася від продажу свого ПЗ та території цих країн.
Компанія Salesforce – розробник однойменної CRM-систем – призупинила операції в росії. У заяві компанії зазначено, що прямого бізнесу на російському ринку вона не має, розірвання відносин із російськими користувачами відбувається через реселерів.


Також Федоров додав, шо російські вчені можуть втратити доступ до 97% наукової інформації. Адже на території рф незабаром планується припинення доступу до найбільших повнотекстових колекцій статей видавництв Elsevier, Springer/Nature, IOP Publishers та реферативних баз даних Web of Science та Scopus.
Як повідомлялось, Міжнародна хакерська мережа Anonymous оголосила війну західним компаніям, які продовжують вести бізнес в росії, попри запроваджені санкції.