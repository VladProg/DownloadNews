Космічний телескоп NASA/ESA Hubble сфотографував медузоподібну галактику JO206.

Про це повідомила обсерваторія, передає Укрінформ.
Сама ж JO206 знаходиться на відстані у понад 700 мільйонів світлових років від Землі в сузір’ї Водолія, і це зображення галактики є шостим і останнім у серії спостережень за «галактиками-медузами».

Фото: ESA/Hubble & NASA, M. Gullieuszik and the GASP team
Зазначається, що «щупальця» медузоподібних галактик дають астрономам унікальну можливість вивчати зореутворення в екстремальних умовах, далеко від впливу головного диска галактики.
Як не дивно, але Hubble виявив, що немає разючих відмінностей між утворенням зірок у дисках медузоподібних галактик і утворенням зірок у їхніх «щупальцях», що свідчить про те, що середовище новоутворених зірок має лише незначний вплив на їх формування.
Медузоподібні галактики отримали таку назву через схожість із морськими тваринами типу кнідарії, які мають драглисте тіло, що складається з шапки у формі парасолі та тягучих помацків.
Як повідомляв Укрінформ, космічний телескоп NASA/ESA Hubble сфотографував завдяки камері Wide Field Camera 3 (WFC3) медузоподібну галактику JW39, що знаходиться в сузір'ї Волосся Вероніки.