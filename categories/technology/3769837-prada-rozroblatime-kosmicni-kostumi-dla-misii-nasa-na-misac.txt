Італійський дім моди Prada розроблятиме скафандри для астронавтів NASA, яких у 2025 році планують відправити на Місяць в рамках місії Artemis III.

Як передає Укрінформ, про це повідомляє ANSA.
«Ноу-хау Prada у сировині, виробництві та техніці проєктування дозволить нам застосовувати передові технології, щоб гарантувати комфорт астронавтам на поверхні Місяця. Також беручи до уваги ті людські чинники, які так необхідні та поки що відсутні в традиційному космічному костюми», - сказав генеральний директор Axiom Space Майкл Суффредіні.
Зазначається, що культовий італійський дім моди співпрацюватиме з компанією Axiom Space для розробки «інноваційних рішень щодо матеріалів і дизайну, здатних як забезпечити захист, так і відповідати викликам унікального середовища Місяця».
Ця місія стане першою посадкою екіпажу на Місяць з часів «Apollo-17» у грудні 1972 року та першою місією, яка доставить жінку на супутник Землі.
Як повідомляв Укрінформ, Державне космічне агентство України та Американське космічне агентство (NASA) обговорили перспективи розвитку співпраці, в тому числі за програмою Artemis.
Фото: ANSA/EPA