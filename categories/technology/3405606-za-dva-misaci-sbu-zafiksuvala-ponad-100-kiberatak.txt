Служба безпеки України протягом двох останніх місяців зафіксувала понад 100 кібератак.

Як передає Укрінформ, про це під час телемарафону з нагоди Дня єднання сказав керівник управління департаменту кібербезпеки СБУ Ілля Вітюк.
"Протягом двох місяців ми зафіксували понад 100 різноманітних кібератак, просто вони не такі масштабні й помітні", - сказав Вітюк.
За його словами, остання масштабна DDoS-атака свідчить про те, що вона готувалася на рівні держави силами спецслужб, оскільки задіяні були дуже великі як грошові, так і технічні, інфраструктурні ресурси.
Вітюк зазначив, що зараз СБУ фіксує безпрецедентний наступ на інформаційний та кіберпростір України: це не лише демонстрація сили на кордонах та DDoS-атаки, а й проплачені мітинги, псевдомінування, дезінформаційні психологічні кампанії.
Як повідомляв Укрінформ, 15 лютого DDoS-атак зазнали сайти Міністерства оборони та Збройних сил України. Були також зафіксовані перебої в роботі вебсервісів державних Ощадбанку і ПриватБанку.
За цим фактом Нацполіція відкрила кримінальне провадження за статтями 361 (несанкціоноване втручання в роботу автоматизованих систем) та 363-1 (умисне масове розповсюдження повідомлень електрозв'язку, що призвело до порушення роботи автоматизованих систем) Кримінального кодексу.
В СБУ вважають, що за цими кібератаками стоять іноземні спецслужби.