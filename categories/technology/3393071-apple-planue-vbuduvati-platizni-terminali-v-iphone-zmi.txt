Американська компанія Apple працює над розробкою нової функції для iPhone, яка дозволить використовувати пристрій як платіжний термінал без додаткового обладнання.

Як передає Укрінформ, про це повідомляє Bloomberg.
Нині для того, щоб приймати платежі на iPhone, продавцям необхідно використовувати платіжні термінали, які підключаються до смартфону або зв’язуються з ним через Bluetooth.
Натомість нова функція Apple перетворить iPhone на платіжний термінал, що дозволить продавцям приймати платежі за допомогою кредитної картки або іншого iPhone.
Система, ймовірно, використовуватиме чип із NFC-технологією, який наразі використовується для Apple Pay.
Нова функція може з’явитися через оновлення програмного забезпечення «в найближчі місяці».
Зазначається, що у компанії працюють над розробкою цієї функції ще з 2020 року, коли Apple придбала за близько 100 мільйонів доларів Mobeewave - канадський стартап, який розробив технологію для смартфонів, щоб приймати платежі за допомогою кредитної картки.
В Apple відмовилися коментувати новину.
Як повідомляв Укрінформ, Apple стала першою компанією у світі, що досягла ринкової капіталізації у 3 трильйони доларів.