Paramount відкрила доступ до контенту від Nickelodeon та Nick Jr. українською мовою в усій Європі.

Як передає Укрінформ, про це повідомляє Національна рада з питань телебачення і радіомовлення.
«На додаток до пожертви в розмірі до 1 мільйона доларів на підтримку гуманітарних організацій, таких як Польська медична місія, Червоний Хрест Польщі й Польська гуманітарна акція, Paramount пропонує безкоштовний доступ до таких шоу, як «Губка Боб Квадратні Штани» та «Дора-дослідниця» для Pluto TV, лінійних телеканалів, а також на YouTube-каналах Nickelodeon і Nick Jr. у Європі», - ідеться в повідомленні.
Доступ до розміщеного на Pluto TV контенту Nickelodeon Ukraine надається без реєстрації в таких країнах, як Німеччина, Швейцарія, Австрія, Франція, Іспанія та Італія, повідомляє польська Мultimedialna agencja informacyjna.
Paramount також пропонує цей тимчасовий канал понад 30 партнерам у всій Європі, серед яких Німеччина, Швейцарія, Австрія, Польща, Угорщина, країни Скандинавії, Іспанія, Франція, Італія, Близький Схід та Північна Африка.
Як повідомляв Укрінформ, російський ефір 20 квітня залишили канали холдингу Paramount - канал кіно «Paramount Channel», розважальний канал «Paramount Comedy», дитячі канали «Nickelodeon», «Nickelodeon HD», «NickToons» та «Nick Jr.».