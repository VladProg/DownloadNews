Дослідницький апарат InSight американського космічного агентства NASA поновлює роботу на Марсі після того, як минулого тижня був змушений перейти на економний режим споживання електроенергії після пилової бурі.

Про це повідомляється в акаунті зонда у Твіттері, передає Укрінформ.
«Здається, небо над головою очищується, тому я вийшов із безпечного режиму й повернувся до більш звичного режиму роботи», - йдеться у повідомленні.
Зазначається, що перш ніж InSight продовжить дослідження на Марсі, необхідно з'ясувати, скільки електроенергії він зможе генерувати, коли вщухне буря.
Як повідомляв Укрінформ, минулого тижня дослідний апарат InSight американського космічного агентства NASA перейшов на економний режим споживання електроенергії після пилової бурі на Марсі.