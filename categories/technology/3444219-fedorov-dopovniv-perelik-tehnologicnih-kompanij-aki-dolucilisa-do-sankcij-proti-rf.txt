Віцепрем'єр-міністр – міністр цифрової трансформації Михайло Федоров доповнив перелік технологічних компаній, які долучилися до санкцій проти російської федерації.

Як передає Укрінформ, про це очільник Мінцифри повідомив у Телеграмі.
Так, за даними Федорова, фінансова компанія American Express призупиняє торгові операції у рф та білорусі.
У міжнародній платіжній системі Webmoney відтепер заборонені всі операції з рублями.
Провайдер потокового телебачення Roku видалив російську державну телевізійну мережу RT у США.
Незабаром у росії можуть повністю зникнути прискорювачі GeForce, які часто використовуються в майнінг-фермах для видобутку криптовалют.
Компанія AMD зі своїми картами Radeon також пішла з росії.
Найбільший кешбек-сервіс на просторах Співдружності незалежних держав LetyShops заморозив рахунки та припинив виплачувати гроші на картки російських банків.
Провідна закордонна букмекерська контора Bet365 пішла з російського ринку.
Один із найвідоміших українських букмекерів FavBet, за попередньою інформацією, почав утримувати кошти російських гравців та переказувати їх на користь армії України.
Призупинила роботу з рублями та заблокувала акаунти росіян європейська платформа обміну криптовалют BTC-Alpha.
Припинив роботу з рублями також сервіс обміну криптовалют Kuna.
Компанія CEX IO заборонила росіянам створювати нові облікові записи.
24 лютого президент рф володимир путін оголосив про початок вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
З перших днів вторгнення росії в Україну США, союзники та партнери запровадили жорсткі для російської економіки пакети санкцій. Багато компаній оголосили про припинення роботи в рф та вихід із проєктів з російськими партнерами.