Північна Корея повідомила Японію про плани здійснити чергову спробу запустити в космос ракету-носій із першим своїм розвідувальним супутником упродовж наступних десяти днів.

Про це з посиланням на японський уряд повідомляє Kyodo, передає Укрінформ.
У Береговій охороні Японії розповіли, що в повідомленні північнокорейської сторони вказані три морські небезпечні зони, де можливе падіння уламків ракети під час спроби запуску: дві на захід від Корейського півострова в Жовтому морі та одна на схід від філіппінського острова Лусон у Філіппінському морі. Ці ж райони в КНДР визначали як небезпечні й під час двох попередніх спроб запуску в травні та серпні.
КНДР може провести третю спробу впродовж наступних десяти днів. У повідомленні вказаний період між опівніччю вівторка та опівніччю 1 грудня.
У відомстві прем’єр-міністра Японії Фуміо Кішіди зазначили, що глава уряду вже дав доручення переконати Пхеньян скасувати план, а також поінформували союзників – Сполучені Штати та Південну Корею. Кішіда також доручив відповідним міністерствам і відомствам повністю підготуватись до можливого запуску північнокорейського супутника.
«Будь-яка діяльність Північної Кореї з використанням технології балістичних ракет, включаючи спробу відправити супутник у космос за допомогою ракети, заборонена резолюціями Ради Безпеки ООН», - наголосили в офісі японського прем’єра.
Після двох попередніх невдалих спроб запустити військовий розвідувальний супутник Пхеньян оголосив про намір здійснити чергову спробу в жовтні, проте не зробив цього.
У Південній Кореї переконані, що причиною стала неспроможність КНДР самостійно усунути технічні проблеми з ракетою та звернення до Росії, яка й допомогла розв'язати проблеми з її двигунами.
Південна Корея, Сполучені Штати і Японія підозрюють, що під приводом спроб запуску космічного супутника Пхеньян тестує міжконтинентальну балістичну ракету великої дальності, технології запуску якої ідентичні тим, що використовуються в космічних ракетах-носіях.
Як повідомляв Укрінформ, Північна Корея може запустити військовий супутник-шпигун уже «упродовж тижня чи близько того», заявив у неділю міністр оборони Південної Кореї Шин Вон Сік, пославшись на розвіддані.