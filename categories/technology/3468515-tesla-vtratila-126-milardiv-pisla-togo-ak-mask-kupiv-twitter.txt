Компанія Tesla втратила 126 млрд доларів через побоювання інвесторів, що Ілону Маску доведеться продати акції, аби зробити внесок у розмірі 21 млрд доларів в рамках 44-мільярдної угоди з придбання Twitter.

Про це повідомляє інформаційне агентство Reuters, передає Укрінформ.
«Tesla Inc втратила 126 мільярдів доларів у вівторок через побоювання інвесторів, що виконавчому директору Ілону Маску, можливо, доведеться продати акції, аби вкласти 21 мільярд доларів у викуп у Twitter Inc за 44 мільярди доларів», - повідомляє інформагенство.
Вказується, що Tesla не бере участі в угоді по Twitter, але її акції стали мішенню спекулянтів після того, як Маск відмовився розкрити публічно, звідки беруться кошти на придбання.
Акції Twitter у вівторок також знизилися в ціні на 3,9% до $49,68, хоча Маск погодився купити їх в понеділок за $54,2 за акцію готівкою.
Зауважується, що таке падіння вартості відображає стурбованість інвесторів тим, що стрімке зниження акцій Tesla, з яких Маск отримує більшу частину свого 239-мільярдного статку, може змусити найбагатшу людину світу задуматися про угоду з Twitter.
Як повідомляв Укрінформ, Ілон Маск у понеділок уклав угоду про купівлю компанії Twitter Inc за $44 мільярди, що передає контроль над однією з найбільших платформ соціальних медіа найбагатшій людині світу.