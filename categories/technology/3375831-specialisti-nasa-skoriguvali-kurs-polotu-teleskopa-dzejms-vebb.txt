Фахівці Національного управління з аеронавтики та дослідження космічного простору США (NASA) скоригували курс польоту телескопа "Джеймс Вебб".

Як передає Укрінформ, про це йдеться у блозі NASA.
«О 02.50 год. (за київським часом) почалася перша корекція курсу польоту Джеймса Вебба. Вона тривала 65 хвилин і нині вже завершена», - повідомила пресслужба NASA.
Зазначається, що корекція курсу допомогла більш точно побудувати траєкторію руху телескопа в напрямку зони цільового розміщення у другій точці Лагранжа.
Також у NASA підтвердили, що операція пройшла успішно.
Як повідомляв Укрінформ, 25 грудня найпотужніший телескоп у світі "Джеймс Вебб" вартістю 10 мільярдів доларів був запущений у космос. Ракета-носій "Аріан" з телескопом на борту стартувала з космодрому Куру у Французькій Гвіані.
Серед ключових цілей обсерваторії – вивчення перших екзопланет, зірок-піонерів. Саме ядерні реакції у цих об'єктах привели до утворення найперших важких атомів, необхідних для життя – вуглецю, азоту, кисню, фосфору та сірки.
Ще однією метою телескопа буде вивчення атмосфери далеких планет. Це допоможе вченим визначити, чи придатні ці світи для життя.
Орбітальний інфрачервоний космічний телескоп "Джеймс Вебб" – спільний проєкт Європейського космічного агентства (ESA), Національного управління з аеронавтики та дослідження космічного простору (NASA) та Канадського космічного агентства (CSA). Його запуск цього року переносили кілька разів.
Фото: NASA