Академія електронного управління (e-Governance Academy) відзначила Міністерство цифрової трансформації України за співпрацю в розробці українського е-підпису, зокрема Дія.Підпису-EU, який відповідає стандартам ЄС.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ із посиланням на Мінцифри.
«Дія.Підпис - один із найбільш революційних сервісів, які ми створювали. Це фундаментальна послуга для цифрових країн, яка дозволяє отримувати послуги онлайн. Дія.Підпис-EU став сумісним з платформою електронного підпису Єврокомісії, а Україна ввійшла до Довірчого списку ЄС. Ми стали першою країною — не членом ЄС, яка потрапила до цього переліку. Це відкриває нові можливості як для кожного українця, так і для України загалом», - зазначив він.

Федоров уточнив, що робота над визнанням українського е-підпису країнами ЄС розпочалась у 2017 році. У межах співпраці вносили зміни до законодавства, проводили переговори з Європейською комісією та впроваджували технічні рішення. Загалом внесено зміни до понад 70 законів - і українські електронні довірчі послуги визнають у ЄС.
Академія електронного управління (eGA) - спільна ініціатива уряду Естонії, Інституту відкритого суспільства та Програми розвитку Організації Об’єднаних Націй. Працює в Україні з 2012 року, починаючи з органів місцевого самоврядування, а з 2014 року підтримує уряд України. eGA реалізувала в Україні 12 проєктів у сфері електронного урядування, наразі флагманськими проєктами є EU4DigitalUA та DT4UA.
Щорічно Академія електронного управління нагороджує найактивніших партнерів, які розвивають цифрове урядування.
Як повідомлялось, Європейська комісія опублікувала перелік країн, які увійшли до списку TC AdES LOTL. Він містить інформацію про електронні підписи та печатки держав, які не є членами Європейського Союзу, що дозволяє перевіряти їх у країнах ЄС. Україна стала першою країною, яка потрапила до цього переліку.
Фото: Мінцифри