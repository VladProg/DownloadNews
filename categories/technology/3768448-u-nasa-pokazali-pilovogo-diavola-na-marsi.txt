Марсохід Perseverance від NASA зафільмував частину пилового вихору під час дослідницької місії на Червоній планеті.

Як передає Укрінформ, про це йдеться у пресрелізі Лабораторії реактивного руху NASA (JPL).



«Частина марсіанського «пилового диявола» була знята марсоходом Perseverance, який рухався вздовж західного краю кратера Джезеро 30 серпня 2023 року, на 899-й марсіанський день місії», - заявили в JPL.
У Лабораторії додали, що відео, яке було прискорене у 20 разів, складається з 21 кадру, знятого однією з навігаційних камер марсохода з інтервалом чотири секунди.
Зазначається, що пилові вихори на Марсі набагато слабші та загалом менші за земні торнадо. «Пилові дияволи» є одним із механізмів, які переміщують і перерозподіляють пил навколо Марса.
Вчені вивчають їх, щоб краще зрозуміти марсіанську атмосферу та покращити свої погодні моделі.
Як повідомляв Укрінформ, Perseverance був доправлений на Марс разом із гелікоптером Ingenuity у межах дослідницької місії NASA 18 лютого 2021 року.
Одне з його завдань - зібрати на Марсі зразки породи, які на Землю вивезе спеціальна спільна місія Європейської космічної агенції та NASA.