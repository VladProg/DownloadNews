У столиці Південної Кореї Сеулі почали тестувати мініроботів Alpha Mini як навчальний посібник у дошкільних навчальних закладах, щоб краще підготувати дітей до високотехнологічного майбутнього.

Як передає Укрінформ, про це повідомляє Euronews.
Alpha Mini — це 24,5-сантиметровий робот, який може танцювати, розповідати історії, практикувати кунг-фу та інші види вправ.
Апарат має камеру у шоломі, яка робить знімки, що миттєво надсилаються на планшет для зберігання або пізнішого перегляду.
«Очі» робота можуть моргати й підморгувати, а його зіниці при розмові набувають форми серця.
«Роботи стимулюють дитячу творчість. Вони допомагають, коли мені часом стає важко читати історії всім. Роботи можуть читати історії в дуже розважальний спосіб, змінюючи свій голос»,– сказав учитель закладу, що бере участь у пілотному проєкті, Бюн Со Ен.
Як повідомляв Укрінформ, американська компанія Rockybot.ai розробила робота Rocki Robot, який може стати другом для домашньої тварини під час відсутності її власника.