Сервіс PayPal Holdings Inc. оголосив про призначення Алекса Крісса новим генеральним директором компанії.

Як передає Укрінформ, про це повідомляє Bloomberg.
У PayPal заявили, що Крісс, який керує Intuit QuickBooks, вийде на роботу на новій посаді вже 27 вересня.

Алекс Крісс Фото: PayPal

Він замінить Дена Шульмана, який залишиться в правлінні компанії до наступних щорічних зборів акціонерів у травні.
Зазначається, що Крісс керуватиме компанією, яка колись була «улюбленицею під час COVID-пандемії», оскільки активність на платформах компанії зросла, у той час, коли споживачі залишалися вдома та масово почали здійснювати онлайн-покупки. Проте нині компанія бореться з уповільненням зростання і різким падінням акцій.
У 2021 році Крісс очолював процес із придбання компанією Intuit маркетингової компанії електронної пошти Mailchimp за 12 мільярдів доларів США. Цей крок розширив пропозиції Intuit для компаній, які шукають способи охопити та обслуговувати клієнтів онлайн.
Як повідомляв Укрінформ, у компанії PayPal заявили, що її 65-річний генеральний директор Ден Шульман вийде на пенсію наприкінці 2023 року й залишить посаду.