Президент Південної Кореї Юн Сок Йол 26 квітня зустрівся з генеральним директором Tesla Ілоном Маском у Вашингтоні.

Як передає Укрінформ, про це повідомляє Reuters.
"Зустріч відбулася на прохання Маска, оскільки Юн перебуває в США з шестиденним державним візитом", - заявив старший економічний секретар президента Південної Кореї Чхве Санг-Мок.
Юн презентував Південну Корею, як ідеальну країну для будівництва гігафабрики Tesla, посилаючись на наявність в країні передових промислових роботів і висококваліфікованих робітників.
"Президент також сказав, що активно підтримуватиме Tesla з точки зору розташування, людських ресурсів і податків, якщо вона ухвалить інвестиційне рішення", - розповів його старший економічний секретар.
Маск зазначив, що Південна Корея залишається одним з головних кандидатів на будівництво гігафабрик Tesla.
Як повідомляв Укрінформ, Південна Корея і Сполучені Штати Америки підписали 23 меморандуми стосовно посилення співпраці в передових галузях промисловості та енергетики.
Фото: EPA-EFE/YONHAP/Pool