Компанія Facebook оголосила про заходи посилення протидії скоординованим групам, які порушують політику користування соцмережею.

Про це йдеться в публікації, яку на офіційному вебресурсі Facebook розмістив Натаніел Глейхер, який відповідає в компанії за політику безпеки, передає Укрінформ.
«Моя команда координує корпоративні зусилля, спрямовані на пошук та припинення атак на інших людей на нашій платформі – від операцій прихованого впливу та цільового кібершпигунства до діяльності шахраїв і спамерів», - пише Глейхер.
Він зазначає, що компанія Facebook постійно вдосконалює свої можливості захисту користувачів та поглиблює розуміння різних видів загроз і – відповідно – способів протидії.
У цьому зв’язку підкреслюється, що різні команди в компанії впродовж останніх місяців займалися розширенням можливостей для відповіді на загрози з боку окремих користувачів, а також цілих груп акаунтів.
«Для ефективнішої відповіді на ці організовані зусилля ми створили протоколи примусового застосування, які дозволяють нам уживати заходів проти основної мережі облікових записів, сторінок та груп, які займаються такою діяльністю», - уточнив представник Facebook.
Він попередив, що компанія «може вдатися до певних кроків, у тому числі до скорочення контенту, а також відключення облікових записів, сторінок та груп».
Як повідомляв Укрінформ, компанія Facebook встановлює власну політику щодо поширення правдивої інформації та запобігання поширенню фейків, ненависницького контенту та дописів, які можуть вважатися зловмисною діяльністю. Крім того, платформа відмовляється видаляти контент, який не подобається автократичним режимам.
Фото: Getty Images