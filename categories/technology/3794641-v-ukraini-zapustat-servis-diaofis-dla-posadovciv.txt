В Україні буде запущено сервіс «Дія.Офіс» для працівників органів виконавчої влади та Секретаріату Кабміну з метою підвищення ефективності їхньої роботи.


Про це у Телеграмі повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров, передає Укрінформ.



«Кабінет міністрів ухвалив постанову, яка дає змогу запустити сервіс «Дія.Офіс» для посадовців. Наша мета — через цифровізацію підвищити ефективність роботи держслужби», - зазначив Федоров.
За його словами, із запуском нового сервісу працівники держустанов зможуть мати у Дії електронне посвідчення, проводити опитування та користуватися сервісами, які підвищать ефективність комунікації, авторизуватися на корпоративних ресурсах за допомогою Дія.Підпису.
Крім того, через Дія.Офіс можна буде переглянути інформацію про структуру держорганів та відповідальних за напрями, що, на переконання віцепрем’єр-міністра, збільшить прозорість їхньої роботи.
У майбутньому застосунок буде містити інформацію по цілях кожного міністерства та уряду загалом.
Також у планах запустити функціонал із оцінкою ефективності та КРІ для кожного держслужбовця, що дасть змогу оцінити й ефективність його роботи і актуальність цілей.
Федоров наголошує, що для реалізації проєкту не виділятимуть додаткові бюджетні кошти. Програмне забезпечення розробляють за підтримки швейцарсько-української програми EGAP, що виконується Фондом «Східна Європа» та за сприяння «Проєкту підтримки Дія», який Програма розвитку ООН в Україні (UNDP) реалізує за фінансування уряду Швеції.
Як повідомлялося, застосунку «Дія» доступна мапа «пунктів незламності».
Фото: Мінцифри