Перший турецький електрокар демонструють на виставці аерокосмічної техніки та технологій TEKNOFEST у Стамбулі.

Про це повідомляє власкор Укрінформу.





«На нашому стенді представлено цей розумний пристрій, який вже є більше, ніж просто автомобіль, оскільки при розробці застосовуються наднові технології. Також представляємо акумулятор нового покоління - електричний розумний пристрій, справді технологічний продукт», - розповів на презентації стенду генеральний директор компанії розробник та виробника Automobile Enterprise Group TOGG Мехмет Гюрджан Каракаш.
За його словами, старт масового виробництва електрокару заплановано на кінець 2022 року. Нині компанія працює над удосконаленням розробки, аби унеможливити будь-які складності у використанні, зокрема ті, що вже виникають в інших виробників та користувачів сучасних електрокарів.
«Сучасний автомобільний світ зацікавлений у створенні концепції продукту, розробці автомобіля, виробництві, продажі та післяпродажному обслуговуванні. Наша робота починається там, де робота інших закінчується, тому що ми перетворюємо автомобіль на мобільний пристрій нового покоління», - сказав Каракаш
Гендиректор TOGG наголосив на тому, що підприємство з виробництва цих електрокарів, яке розмістять у провінції Бурсі (на заході Туреччини), буде побудоване за принципами екологічності, розумного підприємства, де всі процеси відбуватимуться «під одним дахом». Компанія, окрім провідних спеціалістів світового рівня, залучає до розробки найуспішніші стартапи.
Нагадаємо, компанія TOGG була заснована у 2018 році. У грудні 2019 року дві моделі електрокару TOGG – кросовер та седан - були представлені вперше. Їх потужність 200 та 400 к.с. Завдяки технологіям, які використовуватимуть при виробництві батареї, термін її служби складатиме 8 років, запас ходу одного заряду - 300 та 500 км (для різних конфігурацій). Заряд батареї на 80% триватиме 30 хвилин. Вартість проєкту оцінюють 3,7 млрд доларів США.