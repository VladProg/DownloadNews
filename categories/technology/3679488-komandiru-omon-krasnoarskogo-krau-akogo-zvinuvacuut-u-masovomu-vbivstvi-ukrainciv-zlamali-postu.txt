Українські хактивісти зламали електронну пошту та листування у месенджерах заступника командира омон красноярського краю рф сергія вейкколайнена та отримали дані особового складу підрозділу на момент вторгнення в Україну.

Про це повідомляє InformNapalm, передає Укрінформ.
«Хактивісти української команди «Кібер Спротив» передали у розпорядження міжнародної розвідувальної спільноти InformNapalm дані з електронної пошти та зламаних листувань в месенджерах заступника командира омон красноярського краю рф сергія валерійовича вейкколайнена. Цей воєнний злочинець цікавий тим, що у вересні 2022 року йому та ще деяким особам, включаючи командира омон красноярського краю рф сергія вікторовича казєїчова, Національна поліція України оголосила підозру у справі масового вбивства людей на Київщині», - йдеться у повідомленні.
Зауважується, що завдяки цьому зламу вдалося отримати дані про підлеглий особовий склад, з повною штатною структурою, яка майже повністю зберігалась на момент вторгнення на територію України. Серед іншого йдеться про всіх посадових осіб, як офіцерів, так і сержантів.
Також у повідомленні зауважується, що командир підрозділу серед завдань на 2023 рік омон красноярського краю ставить продовження активної участі в «сво», підготовку операторів ПТУР, ПЗРК, БПЛА.
Раніше, у вересні 2022 року, Голова Національної поліції України Ігор Клименко повідомив, що оголошено підозру російським загарбникам за фактом масового розстрілу у Гостомелі людей, які намагалися виїхати із зони бойових дій.
З усіх видів озброєння росіяни розстріляли 12 автомобілів. Найменша кількість влучань у транспортних засобах – 38 куль, найбільша – 178.
Клименко повідомив, що лише 25 лютого російські загарбники вбили 11 та поранили 15 осіб. Серед жертв – громадянин рф. Поміж постраждалих – громадянин Німеччини та працівники Бучанського райуправління поліції.
«На територію України цей підрозділ зайшов з особливим завданням - захопити Урядовий квартал та ліквідувати вище керівництво України», – додав Клименко.
Як повідомляв Укрінформ, 4 березня українські хактивісти з команди "Кібер Спротив" відзвітували про глобальний злам даних "уповноваженої при президенті рф з прав дитини" марії львової-бєлової, яка, згідно з дослідженнями Conflict Observatory, відіграє провідну роль в організації вивезення дітей з України і проведенні проросійської пропаганди серед них. Хактивісти додали, що отримані дані допоможуть повернути до України викрадених росією дітей.