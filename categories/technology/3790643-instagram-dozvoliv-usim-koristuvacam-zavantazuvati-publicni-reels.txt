Користувачі соцмережі Instagram з усього світу тепер можуть завантажувати публічні ролики Reels на свої пристрої.

Про це оголосив керівник Instagram Адам Моссері під час онлайн-трансляції, передає Укрінформ з посиланням на TechCrunch.
За його словами, завантажені Reels матимуть водяний знак Instagram із назвою облікового запису — аналогічно до відео з TikTok.
Для скачування роликів користувачі можуть натиснути кнопку «Поділитись» і вибрати варіант завантаження, щоб зберегти ролик.
Також можна заборонити завантаження Reels іншими користувачами. Для цього потрібно зайти в налаштування акаунту в розділ «Конфіденційність» та «Reels», а потім вимкнути опцію «Дозволити людям завантажувати ваші Reels».
Якщо відео супроводжується ліцензійною музикою, воно буде без звуку. Якщо звук у відео оригінальний, ролик буде зі звуком.
Як повідомлялося, у червні компанія дозволила завантажувати Reels для користувачів із США, а тепер вона надає цю можливість користувачам з інших країн.
У 2021 році Instagram перестав рекомендувати кліпи з водяним знаком TikTok (чи будь-яким іншим). У серпні 2022 року YouTube почав впроваджувати водяний знак на основі логотипу у завантажені Shorts.