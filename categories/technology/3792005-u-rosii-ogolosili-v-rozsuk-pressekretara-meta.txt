Міністерство внутрішніх справ РФ оголосило у федеральний розшук Енді Стоуна, прессекретаря компанії Meta, до якої входять Facebook та Instagram.

Про це повідомляє Медіазона з посиланням на дані в базі відомства, передає Укрінформ.
Видання зазначає, що картка розшуку з'явилася у базі ще у лютому цього року, проте увагу на неї звернули лише зараз.
Зазначається, що один із російських судів у середині листопада 2023 року ухвалив рішення про заочний арешт Стоуна — за статтею про сприяння тероризму (частина 2 статті 205.1 КК).
Саме за цією статтею 11 березня 2022 року Слідчий комітет РФ порушив справу через рішення Meta не блокувати користувачів Facebook та Instagram, які закликають до «смерті російських загарбників». Того ж дня дію нових правил обмежили лише територією України.
Російське відомство згадувало у пресрелізі про кримінальну справу ім'я Стоуна, який оголосив у соцмережі Х про нововведення Meta.
Facebook був заблокований в Росії 4 березня 2022 року, ще до зміни правил користувачів, а до Instagram доступ був обмежений 14 березня. Тверський районний суд Москви визнав Meta «екстремістською організацією», однак роботи їхнього месенджера WhatsApp це не торкнулося.
Як повідомляв Укрінформ, у вересні МВС Росії оголосило в розшук голову Міжнародного кримінального суду Петра Хофманського, його заступницю Лус Дель Кармен Ібаньєс Каррансу та суддю Бертрама Шмітта.