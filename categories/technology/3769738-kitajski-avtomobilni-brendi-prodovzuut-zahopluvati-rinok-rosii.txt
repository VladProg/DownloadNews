У Росії продажі легкових автомобілів у вересні підскочили одразу на 149%, порівняно з аналогічним періодом минулого року, за рахунок збільшення частки китайських брендів.

Про це з посиланням на російське аналітичне агентство «Автостат» повідомляє Reuters, передає Укрінформ.
Як йдеться у повідомленні, російська автомобільна промисловість, яка тотально залежить від західних інвестицій, обладнання та запчастин, критично постраждала від санкцій Заходу через вторгнення Росії в Україну: у 2022 році більшість іноземних автовиробників вийшли з країни і продажі нових авто в РФ упали на 59%.
Водночас тепер, посилаючись на дані партнерської консалтингової компанії, «Автостат» повідомив, що у вересні продано 110 358 автомобілів порівняно з 44 398 у вересні 2022 року.
При цьому сім позицій у десятці найбільш продаваних авто після «Лади», флагманської моделі провідного російського автовиробника Автовазу, посіли китайські автовиробники, зокрема, Haval, Chery та Geely, які замінили західні бренди.
За даними Reuters, китайські компанії також збільшують продажі в Росії за рахунок налагодження складальних ліній на заводах, залишених у РФ такими компаніями, як Renault та Nissan.
Від початку російської агресії проти України у 2014 році й перших західних санкцій Москва оголосила курс на імпортозаміщення. Після розв’язання великої війни в лютому минулого року та виходу з російського ринку майже всіх західних компаній і корпорацій, російський «курс на імпортозаміщення» фактично перетворився на зміну вектору залежності із західного на східний, від Китаю.
Нині населення Росії з великим задоволенням скуповує китайську побутову техніку, смартфони, автомобілі та багато інших товарів широкого вжитку, на які росіяни з презирством дивились до 24 лютого 2022 року.
Як повідомляв Укрінформ, виконавчий віцепрезидент Єврокомісії Валдіс Домбровскіс на переговорах із представниками уряду КНР заявив, що позиція Пекіна стосовно агресії Росії проти України є вирішальним фактором для подальших відносин Європейського Союзу з Китаєм.
Фото: Chery