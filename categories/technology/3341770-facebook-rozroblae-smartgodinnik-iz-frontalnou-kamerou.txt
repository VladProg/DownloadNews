Перейменована на «Meta Platforms» компанія Facebook розробляє смартгодинник із фронтальною камерою.

Як передає Укрінформ, про це виданню Bloomberg повідомив розробник Стів Моузер, який знайшов фото годинника всередині застосунку компанії для контролю смартокулярів у партнерстві з Ray-Ban.
Фотографія відображає годинник із великим екраном, знизу якого розташована фронтальна камера. Таким чином, ймовірно, годинник використовуватиметься для відеоконференцій.

Годинник має знімний ремінець і щось на зразок кнопки у верхній частині корпусу.

Його великий дисплей нагадує розумний годинник від Apple Inc.
Як наголошує видання, у розумному годиннику Apple немає камери, так само як і в продуктах-конкурентах таких компаній, як Samsung Electronics Co.


28 жовтня засновник Facebook Марк Цукерберг оголосив про зміну назви компанії – тепер вона називатиметься Meta. Компанія вже почала перейменовувати свої продукти. Як повідомляє C-Net, передусім компанія позбавиться бренду Oculus, у межах якого і випускалися продукти віртуальної реальності. Продукція бренда, включно з гарнітурами Oculus Quest VR і застосунком Oculus, буде перейменована на Meta Quest та застосунок Meta Quest вже на початку 2022 року.
Фото: Bloomberg