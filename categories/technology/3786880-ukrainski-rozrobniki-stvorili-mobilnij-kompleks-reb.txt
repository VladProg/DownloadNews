В межах проєкту Brave1 українські розробники створили мобільний комплекс пеленгаторів ЕТЕР. Наразі тривають тестові випробування приладу.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«ЕТЕР — це комплекс пеленгаторів, який виявляє ворожі сигнали радіостанцій, дронів та РЕБ. Це допомагає військовим ефективніше виконувати бойові завдання, запускати безпілотники й уражати ворожі позиції», - йдеться в повідомленні.
За інформацією Федорова, мобільний комплекс ЕТЕР є унікальною технологією, створеною українськими учасниками оборонного кластера Brave1.
Сам комплекс мобільний та модульний, що дає змогу швидко замінювати пошкоджені компоненти. Зараз розробкою на фронті користуються окремі підрозділи Сил оборони.
Як повідомлялося, учасники вітчизняного оборонного кластера Brave1 створили універсальний наземний робот Sirko, який допоможе військовим доправляти вантаж та поранених.
Brave1 – це кластер для розвитку Defense Tech в Україні, заснований Міністерством цифрової трансформації, Міністерством оборони, Генеральним штабом Збройних сил України, Радою національної безпеки і оборони, Міністерством стратегічних галузей, Міністерством економіки.
Фото: Михайло Федоров / Телеграм