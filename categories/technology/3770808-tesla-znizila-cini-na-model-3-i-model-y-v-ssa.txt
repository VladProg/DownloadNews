Tesla знизила ціни на деякі версії автомобілів Model 3 і Model Y в США після заяв компанії, що поставки в третьому кварталі цього року не виправдали очікувань ринку.

Про це повідомляє CNBC, передає Укріфнорм.
Наразі стартова ціна на Model 3 на сайті Tesla становить 38 990 доларів, попередня була 40 240 доларів. Двомоторна Model 3 подешевшала з $47 240 до $45 990, а Model 3 Performance подешевшала до 50 990 доларів з 53 240 доларів.
Спортивний універсал Model Y Performance від Tesla тепер коштує від $52 490, попередня ціна була $54 490.
З минулого року Tesla почала знижувати ціни на свої автомобілі по всьому світу, намагаючись стимулювати попит через занепокоєння щодо уповільнення споживчих витрат на ринках в США і Китаї, а також через загострення конкуренції на ринку електромобілів.
Крім того, Tesla регулярно змінює ціни на свої автомобілі, особливо на своїх найбільших ринках - у США та Китаї. Але останній раунд зниження цін відбувся всього через кілька днів після того, як Tesla повідомила про поставки 435 059 автомобілів, що не виправдало очікувань аналітиків і ознаменувало зниження порівняно з попереднім кварталом.
Tesla пояснила це падіння модернізацією заводу, що призвело до простою виробничих потужностей.
Цього року Tesla все ще планує поставити 1,8 мільйона автомобілів.
Як повідомляв Укрінформ, компанія Tesla опублікувала звіт про виробництво та доставки електричних автомобілів за третій квартал 2023 року.
Фото: DPA