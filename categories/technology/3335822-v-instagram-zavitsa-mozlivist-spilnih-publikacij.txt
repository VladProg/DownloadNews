Соціальна мережа Instagram анонсувала нову функцію Collabs, що дозволить користувачам виступати співавторами постів.

Про це повідомляє Укрінформ із посиланням на TechCrunch.
Як зазначається, Collabs стане доступною протягом цього тижня. Під час публікації посту користувач зможе обрати ще одного користувача як свого співавтора. Таким чином публікація матиме загальні коментарі, перегляди та лайки.
Крім цього, починаючи з 21 жовтня, користувачам Instagram стане доступна можливість завантажувати фотографії та відео до однієї хвилини через браузер на комп'ютері. Раніше ця опція була доступна лише з застосунку.
Також цього тижня має з'явитися ще кілька оновлень - спеціальна функція для збору пожертвувань для некомерційних організацій та нові ефекти в Reels, що є аналогом TikTok.
Як повідомляв Укрінформ, раніше в Instagram з'явився новий формат перегляду відео. Соцмережа вирішила позбавитись відеоформату IGTV.
Відтепер відео тривалістю до 60 хвилин (які раніше були в окремому розділі IGTV) розміщуватимуться безпосередньо в основній стрічці — користувачам більше не доведеться виходити з головної програми, щоб їх переглянути.