Facebook у співпраці з відомим брендом Ray-Ban випустили «розумні» окуляри Ray-Ban Stories.

Як передає Укрінформ, про це повідомляє Reuters.
Власники таких окулярів зможуть слухати музику, приймати дзвінки, робити фотознімки та короткі відеоролики і ділитися ними через сервіси Facebook за допомогою допоміжного додатка.

Вартість лінійки «розумних» окулярів під назвою Ray-Ban Stories буде починатися з 299 доларів.

Гігант соціальних мереж Facebook більшу частину доходу отримує від реклами. Але також компанія вклала значні кошти в розробку обладнання віртуальної і доповненої реальності, такого як гарнітура Oculus VR, і працює над технологіями браслетів для підтримки окулярів доповненої реальності.

За словами головного наукового співробітника Facebook, торік компанії залишалося п'ять-десять років до того, як вивести на ринок «справжні» окуляри AR, які накладатимуть віртуальні об'єкти на реальний світ.