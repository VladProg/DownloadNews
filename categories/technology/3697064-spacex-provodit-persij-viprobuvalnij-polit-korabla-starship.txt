Американська компанія SpaceX здійснила випробувальний запуск ракетної системи Starship у четвер, 20 квітня, однак ракету підірвали в повітрі через позаштатну ситуацію.

Про це компанія повідомила у Твіттері, передає Укрінформ.
Зазначається, що через три хвилини після старту сталася позаштатна ситуація - перед моментом роз'єднання першого ступеня з космічним кораблем система почала втрачати орієнтацію та розвернулася у протилежний бік.
Після цього компанія активувала систему знищення ракети, підірвавши її у небі над океаном.



Водночас у компанії зазначили, що робота над успішним запуском ракетної системи «Starship» продовжиться.
«Вітаємо всю команду SpaceX із захоплюючим першим інтегрованим льотним випробуванням Starship! Завдяки такому тесту успіх залежить від того, чому ми навчилися, і сьогоднішнє випробування допоможе нам покращити надійність Starship, оскільки SpaceX прагне зробити життя мультипланетним», - йдеться у дописі.
Як повідомлялося, SpaceX перенесла перший випробувальний політ ракети-корабля Starship, який був запланований на понеділок, 17 квітня. Компанія зупинила лічильник за 40 секунд до запуску ракети. Причиною перенесення польоту стала проблема з пальним.
Нагадаємо, раніше компанія Ілона Маска SpaceX отримала схвалення уряду США на запуск ракети наступного покоління Starship, що стало ключовим етапом у прагненні компанії відправляти людей на Місяць та Марс.
Starship – це велика нова ракета, створена для того, щоб доставляти людей, у тому числі астронавтів NASA, у глибокий космос. Вона також має служити відносно недорогою платформою для запуску супутників та інших вантажів на орбіту.
Уся система Starship має висоту у 120 метрів, що робить її потужнішою за будь-який попередній космічний корабель з екіпажем. Ракета призначена для багаторазового використання, що, за прогнозами SpaceX, зменшить витрати.