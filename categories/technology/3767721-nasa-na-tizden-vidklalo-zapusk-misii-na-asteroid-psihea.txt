Національне управління США з аеронавтики та дослідження космосу (NASA) відклало на тиждень запуск місії Psyche на астероїд Психея, що розташований між Марсом і Юпітером.

Про це повідомляє Space.com, передає Укрінформ.
Старт ракетоносія Falcon Heavy, який має доставити космічний апарат НАСА Psyche, планувався на 5 жовтня, проте його вирішили перенести на 12 жовтня.

Це дасть змогу команді NASA завершити перевірку параметрів для контролю за азотними двигунами малої тяги холодного газу космічного корабля Psyche.
Водночас перенесення запуску місії значно скорочує вікно для запуску Psyche, яке буде відкритим до 25 жовтня.
Місія Psyche вартістю 1,2 мільярда доларів США призначена для дослідження астероїда Психея. Якщо все піде за планом, космічний корабель у 2029 році прибуде до 280-кілометрового астероїда Психея у головному поясі астероїдів між Марсом і Юпітером.
Як повідомляв Укрінформ, капсула космічного апарату Osiris-Rex 24 вересня повернулася на Землю зі зразками астероїда Бенну.
Фото: NASA