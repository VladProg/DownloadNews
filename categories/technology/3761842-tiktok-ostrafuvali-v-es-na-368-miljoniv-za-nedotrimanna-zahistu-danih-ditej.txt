Європейський регулятор у п’ятницю оштрафував китайську платформу для обміну короткими відео TikTok на 368 мільйонів доларів за неспроможність захистити конфіденційність даних дітей.

Про це повідомляє АР, передає Укрінформ.
Комісія із захисту даних Ірландії, провідний регулятор конфіденційності даних великих технологічних компаній, європейські штаб-квартири яких переважно розташовані в Дубліні, заявила, що оштрафувала TikTok та винесла догану платформі за порушення, що мали місце у другій половині 2020 року.
Розслідування виявило, що процес реєстрації користувачів-підлітків привів до налаштувань, які зробили їхні облікові записи загальнодоступними за замовчуванням, дозволяючи будь-кому переглядати та коментувати їхні відео. Ці налаштування також становили ризик для дітей віком до 13 років, які отримали доступ до платформи, навіть якщо їм це було заборонено.
TikTok заявив, що не погоджується з рішенням, зокрема з сумою штрафу.
Компанія зазначила, що критика регулятора була зосереджена на функціях і налаштуваннях трирічної давності. TikTok заявив, що вніс зміни задовго до початку розслідування у вересні 2021 року, зокрема зробив усі облікові записи для підлітків до 16 років приватними за замовчуванням і вимкнув прямі повідомлення для дітей віком від 13 до 15 років.
Зазначається, що це перший випадок, коли платформу було покарано за порушення європейських правил конфіденційності даних.
Як повідомлялося, раніше Велика Британія наклала на платформу штраф у розмірі понад $16 млн за незаконну обробку даних 1,4 млн дітей віком до 1 року.