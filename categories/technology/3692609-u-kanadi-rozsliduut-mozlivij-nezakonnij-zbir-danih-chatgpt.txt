Офіс комісара з питань приватності Канади Філіпа Дафресне розпочав розслідування щодо можливого неналежного використання особистих даних чат-ботом штучного інтелекту ChatGPT, розробленого компанією OpenAI.

Як повідомляє кореспондент Укрінформу, про це заявили в офісі комісара.
“Офіс комісара з питань приватності Канади розпочав розслідування стосовно компанії, яка розробила чат-бот штучного інтелекту ChatGPT”, - йдеться у поширеному повідомленні.
Зазначається, що розслідування було розпочате “у відповідь на скаргу стосовно збору, використання та розголошення особистої інформації без згоди”. “Оскільки розслідування триває, інші деталі розкриватися зараз не будуть”, - наголосили у відомстві.
За словами комісара Дафресне, “технології штучного інтелекту та їх вплив на приватність - пріоритет мого офісу”. “Нам необхідно наздоганяти та випереджати швидкий технологічний прогрес й це - одна із моїх ключових сфер інтересу”, - сказав Дафресне.
Нагадаємо: наприкінці минулого тижня італійська служба захисту конфіденційності заблокувала ChatGPT, звинувативши його у незаконному зборі особистих даних італійських користувачів.
Як повідомляв Укрінформ, понад тисяча людей, включаючи експертів - мільярдера Ілона Маска та колишнього співзасновника Apple Стіва Возняка, підписали відкритий лист із закликом поставити «на паузу» розробку потужних систем на основі штучного інтелекту, щоб дати час переконатися в їхній безпеці.
Фото: Shutterstock