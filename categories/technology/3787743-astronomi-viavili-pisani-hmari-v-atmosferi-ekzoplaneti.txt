Європейські астрономи та вчені з Інституту астрономії Левенського університету (Бельгія) використали нещодавні спостереження, зроблені за допомогою космічного телескопа James Webb, для вивчення атмосфери екзопланети WASP-107b.

Як передає Укрінформ, про це йдеться у пресрелізі Інституту.
В атмосфері WASP-107b астрономи виявили не лише водяний пар та діоксид сірки, але й навіть силікатні (піщані) хмари. Ці частинки знаходяться в динамічній атмосфері, яка демонструє інтенсивний потік матеріалу.
При цьому астрономи не знайшли у WASP-107b жодних слідів парникового газу метану. Зазначається, що по-перше, відсутність метану вказує на потенційно теплу внутрішню сторону планети. По-друге, відкриття діоксиду сірки стало великою несподіванкою, адже попереднє моделювання передбачало його відсутність. Проте нові кліматичні моделі атмосфери WASP-107b тепер показують, що сама WASP-107b сприяє утворенню діоксиду сірки в його атмосфері.

Незважаючи на те, що її головна зірка випромінює відносно невелику частку високоенергетичних фотонів через свою холоднішу природу, ці фотони можуть проникати глибоко в атмосферу планети завдяки своїй «пухнастій» природі. Це дозволяє створювати реакції, що необхідні для утворення діоксиду сірки.
«Відкриття піщаних хмар, води та діоксиду сірки на цій «пухнастій» екзопланеті інструментом MIRI (Інструмент середнього інфрачервоного діапазону – ред.) від James Webb є ключовою віхою. Це змінює наше розуміння щодо формування та еволюції планет, проливаючи нове світло на нашу Сонячну систему», - заявила професорка Лєйн Десін з Левенського університету.
Як повідомляв Укрінформ, міжнародна дослідницька група в результаті аналізу зображень чорної діри в центрі галактики M87, отриманих за понад 20 років спостережень, отримали перші докази того, що вона обертається.
Фото: European MIRI EXO GTO team / ESA / NASA