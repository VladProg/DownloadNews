Супутниковий інтернет-провайдер Starlink Ілона Маска представив потужну інтернет-тарілку Starlink Maritime для транспортних засобів у морі, серед яких човни, яхти й кораблі.

Як передає Укрінформ, про це повідомляє Engadget.
Вартість самого заліза становить 10 тисяч доларів, а щомісячна підписка ще п’ять тисяч.
Провайдер супутникового Інтернету заявляє, що Starlink Maritime може забезпечити швидкість завантаження даних до 350 Мбіт/с у морі.
За словами глави SpaceX Ілона Маска, тарілки Starlink Maritime відрізняються від своїх побутових аналогів. Він додає, що це подвійні високопродуктивні термінали, які здатні підтримувати зв’язок під час потужного шторму в морі.
Термінали Starlink Maritime були розроблені таким чином, щоб вони могли протистояти краплям солоної води, екстремальним вітрам та штормам.
Маск також зазначив, що SpaceX платила по 150 000 доларів на місяць за «набагато гірше Інтернет-з’єднання» на своїх кораблях.
Наразі Starlink Maritime працюватиме лише в прибережних водах США (не включаючи Аляску), Європи (за винятком більшої частини Норвегії, Швеції та Фінляндії), Австралії, Бразилії, Чилі, більшої частини південної частини Австралії та Нової Зеландії. Очікується, що в четвертому кварталі 2022 року та в наступному році Starlink розгорне підключення Starlink Maritime до ще більшої кількості місць у світі.
Як повідомлялося, засновник компанії SpaceX Ілон Маск допоміг забезпечити Україну станціями Starlink та доступом до супутникового інтернету. Окрім цього, він передав Україні станції Tesla Powerwall.
Компанія Starlink Ukraine («Старлінк Юкрейн») отримала ліцензію оператора.
Фото: SpaceX