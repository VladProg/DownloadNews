Невідомий хакер виявив 986 біткойн-гаманців, контрольованих фсб, Службою зовнішньої розвідки і військовою розвідкою. Він знищив у них біткойни на $300 000, а потім став переказувати криптовалюту Україні.

Про це повідомляє CoinDesk з посиланням на звіт у справі від Chainalysis, передає Укрінформ.
"Щоб знайти гаманці спецслужб, невідомий використовував функцію, за допомогою якої документуються транзакції в блокчейні біткойна", - повідомила американська компанія Chainalysis, яка займається аналізом блокчейну й операціями з криптовалютою.
За даними компанії, щоб знайти гаманці спецслужб, невідомий використовував функцію, за допомогою якої документуються транзакції в блокчейні біткойна. Сталося це перед початком війни в Україні, і хакер розіслав повідомлення російською мовою, в якому заявив, що ці гаманці використовуються спецслужбами для фінансування хакерських операцій.
"Невідомо, чи це так, але правдивості такому твердженню додає той факт, що треті сторони раніше пов'язували з росією адреси принаймні трьох із цих гаманців", - зазначає Chainalysis.
Два з них були пов'язані з атакою на американську IT-компанію Solarwinds у 2020 р., під час якої постраждали понад 200 організацій - її клієнтів по всьому світу. У США ця кібератака вважається однією з найсерйозніших, що призвела до витоку даних із низки американських відомств, а також НАТО, уряду Великобританії, Європарламенту, Microsoft тощо.
Третій криптогаманець використовували для оплати серверів, задіяних у кампанії дезінформації під час президентських виборів у США в 2016 р.
Спочатку хакер хотів знищити біткойни зі знайдених гаманців і за допомогою функції OP_RETURN, що анулює попередні транзакції, зробив це з криптовалютою на $300 000. Але після російського вторгнення в Україну він став пересилати криптовалюту в гаманці, які відкрив уряд України для збору коштів на боротьбу з російською агресією, зазначили в Chainalysis.
Згідно з аналізом, доступ до криптогаманців російських спецслужб хакер отримав унаслідок не злому, а за допомогою "інсайдерських дій".
"Простіше кажучи, ця людина могла проникнути в структуру хакерів, які працюють на росію, або могла бути співробітником російських спецслужб, яка перейшла на іншу сторону", - йдеться у звіті.
Як повідомляв Укрінформ, сервери мерії Праги у четвер зазнали атаки російської хакерської групи.