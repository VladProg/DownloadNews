Німецькі автокомпанії-гіганти BMW і Mercedes/Daimler переходять до нової бізнес-моделі, в рамках якої планують штучно стримувати випуск нових автомобілів задля збереження високих цін на них.

Як передає Укрінформ, про це повідомляє видання Insider Voice.
Так, Daimler та BMW планують обмежити кількість моделей преміум-класу, які вони виробляють, прагнучи зберегти високі ціни, які вдалося встановити під час пандемії.
Це зростання було викликане дефіцитом мікросхем у світі. Як наслідок такий дефіцит призвів до збоїв у виробництві автомобілів та збільшення терміну їх постачання до автосалонів. І найбільш відчутно згадана криза зачепила саме автомобілі преміум-класу, оскільки вони найбільш «начинені» електронікою.
Проте ситуація зі стрибком цін на люксові автомобілі не відлякала покупців.
З огляду на все це і BMW, і Daimler вирішили перейти до нової бізнес-моделі: тобто до збереження штучного дефіциту на свої преміум-автомобілі. Це дозволить компаніям при меншій кількості проданих авто тримати на них високі ціни.