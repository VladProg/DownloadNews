Американська авіаційна компанія Boeing заявила про намір інвестувати $200 млн у програму будівництва новітнього безпілотного апарату MQ-25 Stingray, який має розширити ударні можливості авіаносців.

Про це повідомляє в п’ятницю американське видання The Hill, передає Укрінформ.
«Boeing будуватиме MQ-25 Stingray, перший безпілотний літак ВМС США оперативного призначення на авіаносцях», - зауважує видання.
Збирання нового БПЛА відбуватиметься на новому об’єкті в штаті Іллінойс, який Boeing планує завершити в 2024 році. Загалом американські ВМС планують придбати понад 70 літаків MQ-25 для використання їх на палубах авіаносців.
Як повідомлялося, MQ-25 Stingray – це американський безпілотний літак, створений за програмою CRABS Військово-Морських сил США. Його розробка почалася в 2006 році й була орієнтована на створення ударного безпілотника морського базування малої помітності. У процесі розвитку проєкту ухвалене рішення, що основні функції MQ-25 Stingray полягатимуть у забезпеченні дозаправки бойових літаків у повітрі, розвідці в зонах конфліктів низької інтенсивності. Водночас ВМС США не полишають планів розробити окрему ударну версію MQ-25.
Фото: Bloomberg/Getty Images