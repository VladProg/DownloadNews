Міністерство цифрової трансформації спільно з асоціацією IT Ukraine та агентством TopLead створило перший каталог українських ІТ-компаній та ІТ-продуктів.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«У каталозі — топові компанії та розробки світового рівня, деякі з них не мають аналогів. Загалом зібрали 96 продуктових ІТ-компаній та 31 успішний український ІТ-продукт», - йдеться в повідомленні.
У каталозі, зокрема, міститься інформація про український безпілотник Shark UAV, продукти від MacPaw, роботизований протез від Esper Bionics, системи боротьби з дронами Piranha-Tech тощо.
Федоров підкреслює, що каталог буде корисним для інвесторів, спонсорів, донорів та всіх тих, кого цікавлять інноваційні українські продукти, і сприятиме популяризації українського сектору ІТ та залученню потенційних інвесторів і партнерів.
Каталог створили спільно з Асоціацією IT Ukraine та агенцією TopLead. Дивіться онлайн-версію за посиланням.
Як повідомлялося, Україна до кінця року збільшить виробництво дронів для армії у понад 120 разів.
Фото:: Мінцифри