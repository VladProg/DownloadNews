Генеральний директор Microsoft Сатья Наделла продав майже половину своїх акцій в компанії на суму $285 мільйонів.

Як передає Укрінформ, про це повідомляє видання The Wall Street Journal з посиланням на дані Комісії з цінних паперів та бірж США.
Зазначається, що минулого тижня за два дні Наделла продав 838 584 цінних паперів з 1,7 млн акцій корпорації, які йому належали. Це принесло йому $285 мільйонів, що є найбільш крупним продажем акцій Наделли.
Дану інформацію підтвердили та у самій компанії.
«Сатья продав приблизно 840 000 своїх акцій Microsoft з метою особистого фінансового планування та диверсифікації… Він прагне постійного успіху компанії, і його активи значно перевищують вимоги до холдингу, встановлені радою директорів Microsoft», – сказав представник Microsoft у письмовій заяві.
На думку аналітиків, продаж акцій пов’язаний із майбутнім введенням у штаті Вашингтон податку у 7% на довгостроковий приріст капіталу на суму понад $250 тисяч на рік.
Наделла очолив Microsoft у 2014 році. На момент вступу Наделла на посаду акції коштували $36 за папір. 29 листопада 2021 року вони торгувалися по $336,63 за штуку.
Американська компанія Microsoft Corp була заснована в 1975 Біллом Гейтсом і Полом Алленом. Штаб-квартира знаходиться в Редмонді, штат Вашингтон. Компанія спеціалізується на розробці програмного забезпечення, зокрема Microsoft є розробником операційної системи Windows.
Як повідомляв Укрінформ, минулого тижня засновник та генеральний директор Tesla Ілон Маск продав ще 934 091 акцію компанії за 1,05 мільярда доларів.
З початку цього місяця він продав акції компанії на суму близько 10 млрд мільярдів. Спочатку підприємець заявив, що продасть 10% акцій компанії — на той момент вони оцінювалися у 21 мільярд доларів. Тобто зараз він продав приблизно половину від запланованої кількості цінних паперів, щоб виконати зобов’язання щодо податків, пов’язаних із використанням опціонів на акції.