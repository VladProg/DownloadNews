Верховна Рада ухвалила Закон “Про внесення змін до Кримінального кодексу України щодо підвищення ефективності боротьби з кіберзлочинністю в умовах дії воєнного стану”.

Як передає Укрінформ, за відповідне рішення проголосували 360 народних депутатів.
У пояснювальній записці вказується, що документом вносяться зміни до статей 361, 361- 1 Кримінального кодексу України з метою приведення термінології у відповідність із Законом України від 16 грудня 2020 року № 1089-IX "Про електронні комунікації" й вимогами іншого законодавства України у сфері кібербезпеки.
Зокрема, стаття 361 Кримінального кодексу України викладається в новій редакції, згідно з якою розмежовується ступінь відповідальності за несанкціоноване втручання в роботу інформаційних (автоматизованих), електронних комунікаційних, інформаційно-комунікаційних систем, електронних комунікаційних мереж залежно від спричинених наслідків, а також посилюються санкції за вчинення відповідного кримінального правопорушення.
Водночас вказана стаття передбачає, що втручання в роботу інформаційних (автоматизованих), електронних комунікаційних, інформаційно-комунікаційних систем, електронних комунікаційних мереж, не вважається несанкціонованим, якщо таке втручання вчинено відповідно до Порядку пошуку та виявлення потенційних вразливостей таких систем чи мереж.
Окрім того, посилюються санкції за вчинення кримінального правопорушення, передбаченого статтею 361- 1 Кримінального кодексу України.
Як повідомлялося, Верховна Рада 24 березня ухвалила Закон “Про внесення змін до Кримінального процесуального кодексу України щодо удосконалення порядку здійснення кримінального провадження в умовах воєнного, надзвичайного стану”.