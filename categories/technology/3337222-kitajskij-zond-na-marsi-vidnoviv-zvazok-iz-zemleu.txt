Китайський марсіанський зонд "Тяньвень-1" відновив зв'язок із Землею після сонячного з'єднання і на початку листопада розпочне місію дистанційного зондування Марса.

Про це повідомило в п'ятницю Державне космічне управління КНР (CNSA), передає Укрінформ з посиланням на Сіньхуа.
Посилаючись на дані телеметрії, в CNSA задзначили, що під час сонячного з'єднання космічний апарат перебував у нормальному стані, а також додали, що це перший випадок, коли апарат успішно пережив сонячне з'єднання.
Сонячне з'єднання - це астрономічне явище, коли Марс і Земля рухаються по протилежні сторони від Сонця і утворюють з ним пряму лінію. Протягом цього періоду сонячне електромагнітне випромінювання посилюється, що порушує і навіть перериває зв'язок між марсіанським зондом і Землею.
Згідно з CNSA, орбітальний апарат розпочне місію дистанційного зондування Марса на початку листопада, щоб отримати наукові дані про рельєф і геологічну структуру, речовинний склад верхнього шару грунту і типи грунтів, а також іоносферу і космічне середовище Марса.
Орбітальний апарат також буде ретранслювати зв'язок між марсоходом і Землею під час розширеної місії марсохода, заявили в CNSA.
Як повідомлялося, китайський марсіанський зонд "Тяньвень-1", що складається з орбітального апарату, посадкового модуля і марсохода, був запущений 23 липня 2020 року.
Марсохід "Чжужун" спустився зі своєї посадкової платформи на поверхню Марса 22 травня 2021 року.