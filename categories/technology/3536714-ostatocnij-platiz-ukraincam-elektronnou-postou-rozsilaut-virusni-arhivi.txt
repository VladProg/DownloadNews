Державна служба спеціального зв’язку та захисту інформації попереджає громадян про масову розсилку небезпечних електронних листів із темою "Остаточний платіж".

Як передає Укрінформ, про це відомство повідомило в Телеграмі.
“Урядова команда реагування на комп'ютерні надзвичайні події України CERT-UA, яка діє при Держспецзв'язку, повідомляє про факти масового розсилання електронних листів із темою "Остаточний платіж" та однойменним вкладенням у вигляді TGZ-архіву”, - йдеться в повідомленні.
Відкриття архіву призведе до завантаження на комп'ютері шкідливих програм та, як наслідок, викрадення даних, наголосили у відомстві.
Атаку пов'язують з угрупованням UAC-0041 (російські хактивісти).
Як повідомляв Укрінформ, Державна служба спеціального зв’язку та захисту інформації 15 липня попередила, що у соцмережах активізувалися шахраї, які виманюють персональну інформацію платіжних карток.