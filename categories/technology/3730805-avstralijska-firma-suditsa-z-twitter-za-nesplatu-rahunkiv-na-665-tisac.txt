Австралійська компанія з управління проєктами подала позов до суду США проти Twitter Inc. Фірма вимагає виплатити їй близько 1 мільйона австралійських доларів ($665 000) за несплату рахунків за виконану роботу в чотирьох країнах.

Як передає Укрінформ, про це повідомляє Reuters.
Згідно з судовою справою, приватна компанія Facilitate Corp, що базується в Сіднеї, 29 червня подала позов до Окружного суду США Північного округу Каліфорнії, стверджуючи про порушення контракту через несплату рахунків з боку Twitter.
Facilitate заявила, що з 2022 до початку 2023 року вона встановила датчики в офісах Twitter у Лондоні та Дубліні, завершила облаштування офісу в Сінгапурі та очистила офіс у Сіднеї.
"За ці роботи Twitter заборгував компанії близько 203 000 фунтів стерлінгів, 546 600 сінгапурських доларів і 61 300 австралійських доларів, відповідно", - повідомляє Facilitate.
Компанія заявила, що вимагає відшкодування збитків у розмірі, який буде визначено в судовому порядку, а також судових витрат і відсотків за максимальною встановленою законом ставкою.
Видання зазначає, що протягом 2023 року проти Twitter було подано ще дві заяви до суду через несплату рахунків.
Крім того, незалежна комерційна компанія Crown Estate, яка управляє нерухомістю, що належить монархії, у січні розпочала судовий розгляд щодо ймовірної несплати орендної плати за лондонську штаб-квартиру Twitter.
Як повідомляв Укрінформ, власник Twitter Ілон Маск заявив, що у соцмережі тимчасово вводяться обмеження для користувачів в питанні перегляду кількості постів за добу.