Супутниковий інтернет-сервіс Starlink від американської компанії SpaceX уже доступний у понад пів сотні країн світу.

Як передає Укрінформ, про це повідомляє сама компанія у Твіттері.
«Тепер Starlink доступний у понад 50 країнах світу!», - заявили в SpaceX.
Зазначається, що останньою країною, в якій став доступний супутниковий інтернет-сервіс, є Сальвадор.
Тим часом в уряді Еквадору заявили, що найближчими днями почнуть забезпечувати послугами Starlink Галапагоські острови, які розташовані приблизно за 1000 кілометрів на захід від материкової частини Латинської Америки в Тихому океані.
В самому ж Еквадорі інтернет від Starlink став доступний раніше цього року.
Як повідомляв Укрінформ, наприкінці лютого SpaceX запустила в космос новітні супутники V2 mini, які надаватимуть покращений сигнал для системи інтернету Starlink.
На сьогодні SpaceX запустила на низьку навколоземну орбіту понад 4000 супутників Starlink.
Крім того, компанія вже має схвалення на запуск 12 000 апаратів Starlink і звернулася до регулятора з проханням надати дозвіл на запуск ще до 30 000 супутників.