Американський мільярдер Ілон Маск заявив, що задонатив Україні 100 мільйонів доларів.

Так він відреагував у Твіттері на пропозицію американського письменника Стівена Кінга передати кошти за його синю галочку верифікації Благодійному фонду Сергія Притули, передає Укрінформ.
«Я пожертвував Україні 100 мільйонів доларів, скільки ви пожертвували?» - написав Маск.
Він також репоснув допис міністра цифрової трансформації України Михайла Федорова від 24 жовтня 2022 року, де урядовець дякує американському мільярдеру за фінансування роботи терміналів супутникового інтернету Starlink в Україні. Їх компанія Маска передала Києву на початку повномасштабного вторгнення.
Як повідомляв Укрінформ, після придбання Маском компанії Twitter чимало акаунтів позбулися позначок, які засвідчують їхню приналежність або джерела фінансування, оскільки вони не підписалися на Twitter Blue.
Цей сервіс дає змогу користувачам соцмережі за щомісячну підписку отримувати розширені можливості у соцмережі. Коштує підписка на Twitter Blue 8 доларів на місяць.