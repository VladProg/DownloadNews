Індія надіслала звернення до медіаплатформ X, раніше відомій як Twitter, YouTube і Telegram, з проханням видалити на їхніх платформах матеріали, пов’язані із сексуальним насильством над дітьми.

Про це повідомляє Reuters, передає Укрінформ.
У повідомленнях, надісланих Міністерством електроніки та інформаційних технологій Індії, наголошується на важливості швидкого та остаточного видалення з платформ будь-яких матеріалів, що містять сексуальне насильство над дітьми.
"Якщо вони не діятимуть швидко, їх позбавлять захисту від юридичної відповідальності, передбаченого статтею 79 Закону про інформаційні технології, що призведе до наслідків, передбачених індійським законодавством", - заявив Раджива Чандрасехара, молодший міністр інформаційних технологій.
Уряд також закликав компанії вжити заходів, таких як алгоритми модерації контенту та механізми звітності, щоб запобігти поширенню матеріалів із зображенням сексуального насильства над дітьми в майбутньому.
У Telegram заявили, що матеріали, які містять насильство над дітьми, прямо заборонені умовами надання послуг.
"Модератори Telegram активно патрулюють платформу і приймають повідомлення від користувачів, щоб видаляти контент, який порушує наші умови", - заявили в суботу в Telegram.
В YouTube заявили, що в третьому кварталі 2023 року видалив понад 94 000 каналів і понад 2,5 мільйона відео за порушення своєї політики безпеки дітей.
"Ми дотримуємося політики нульової толерантності до матеріалів про сексуальне насильство над дітьми. Жодна форма контенту, що ставить під загрозу неповнолітніх, не є для нас прийнятною", - заявив представник YouTube.
Соцмережа X поки не відповіли на запит про коментарі.
У липні Індія заявила онлайн-стрімерам Netflix і Disney, що їхній контент повинен проходити незалежну перевірку на наявність непристойності і насильства перед тим, як буде показаний в Інтернеті.
Як повідомляв Укрінформ, у окремих районах індійського північного штату Харіана було заблоковано роботу інтернету з метою протидії поширенню дезінформації.
Фото: dpa