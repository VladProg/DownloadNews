На полях Конференції з відбудови України, яка проходить у швейцарському Лугано, підписано Меморандум між Міністерством цифрової трансформації, компаніями Kyivstar, Vodafon, Data Group Vola про виділення коштів на відновлення та розвиток цифрової інфраструктури держави в рамках національної платформи United 24.

Про це повідомляє кореспондент Укрінформу.
Документ підписали віцепрем’єр-міністр - міністр цифрової трансформації України Михайло Федоров, керівники Kyivstar Олександр Комаров, Vodafon Ольга Устінова, Data Group Vola Михайло Шелемба.

Три провідні українські компанії – Kyivstar, Vodafon, Data Group Vola – надають відповідно 300 млн грн, 90 млн грн і до 1 млн доларів.
«Це досить вагома інвестиція. Символічно, що перший крок зробили українські компанії. Вони стануть першими інвесторами щодо цифрової відбудови нашої держави», - підкреслив Федоров, подякувавши телекомоператорам, які роблять неймовірне, відновлюючи зруйновані мережі в умовах війни.

Міністр сподівається, що до українських проєктів долучаться і зарубіжні технологічні компанії, які спеціалізуються на цифровому інтелекті. У рамках конференції він презентував «цифровий лендліз», «електронний План Маршалла» - набір конкретних проєктів, що потрібно зробити в 1-2 роки, щоб створити провідну цифрову державу.

«Цифровізація – нова зброя, важливий інструмент функціонування держави», - зазначив Федоров. Він зазначив, що під час війни Україна, яка й наразі є одним зі світових лідерів цифровізації, стала ще більш просунутою в цьому відношенні.
Федоров переконаний, що до 2024-25 року Україна буде «найбільшою цифровою державою в світі та самою зручною з точки зору цифрових послуг». Цифрове лідерство, додав він, допоможе розвинути бренд України у світі.
Як повідомлялося, ініціатива Digital4Freedom є частиною глобальної платформи UNITED24, у межах якої компанії можуть робити грошові внески для відновлення України.
Фото: Ольга Танасійчук