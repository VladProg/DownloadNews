російські кіберзлочинці заявили, що викрали «десятки гігабайт» даних ще не випущеної гри S.T.A.L.K.E.R. 2: Heart of Chornobyl, і тепер шантажують розробників, аби ті «переосмислили ставлення» до росіян та білорусів.

Про це повідомляє Укрінформ із посиланням на заяву GSC Game World.
Розробники підтвердили, що обліковий запис одного зі співробітників компанії був зламаний, проте піддаватися на шантаж не збираються.
Фанатів просять не дивитися й не розповсюджувати злиті файли, бо «застарілі та розробницькі матеріали можуть розмити враження від фінальної ідеї». Натомість вони закликають дочекатися офіційного релізу.
У компанії також зазначили, що це «далеко не перша» спроба зламу і зливу їхніх даних — атаки відбуваються вже понад рік.

pic.twitter.com/XnypdDRow6
— S.T.A.L.K.E.R. OFFICIAL (@stalker_thegame) March 12, 2023

Раніше стало відомо, що група з російської соцмережі нібито отримала доступ до приватних каналів і злила деякі дані початкової версії гри середини 2019 року. Візуальні матеріали вже поширюються в російській соцмережі «вконтакте» та на форумах.
Хакери вимагають «переосмислити ставлення до гравців із білорусі та росії», відкинути «політизованість» і залишити російську озвучку, від якої розробники гри вирішили відмовитися влітку 2022 року.
росіяни стверджують, що мають повний сценарій, концепт-арти, скріншоти й зображення карти S.T.A.L.K.E.R. 2, і погрожують опублікувати все це, якщо розробники не пристануть на їхні умови.