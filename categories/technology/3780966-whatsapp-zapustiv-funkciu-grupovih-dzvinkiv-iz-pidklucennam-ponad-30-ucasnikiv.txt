У месенджері WhatsApp з’явилася можливість здійснювати групові дзвінки із 31-ю людиною одночасно.

Як передає Укрінформ, про це повідомляє Phone Arena.
Встановивши останнє оновлення 23.21.72 для iOS в додатку App Store, користувачі тепер зможуть підключити до 31-ї людини перед тим, як розпочати груповий виклик.
Зазначається, що у минулому WhatsApp вже дозволяв користувачам проводити групові дзвінки з групою до 31 учасника, але тоді користувачі на початку могли обрати лише 15 контактів. Решту учасників доводилося додавати окремо.
Тепер, з останніми оновленнями, користувачі зможуть розпочати груповий дзвінок відразу із 31 учасником.
Очікується, що користувачі Android найближчим часом також зможуть користуватися цією новою функцією від WhatsApp.
Як повідомляв Укрінформ, у месенджері WhatsApp з’явилася можливість одночасно входити у два облікові записи на одному пристрої.