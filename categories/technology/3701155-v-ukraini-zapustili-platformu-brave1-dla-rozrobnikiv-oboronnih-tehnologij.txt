В Україні почала роботу єдина координаційна платформа в галузі defense tech - BRAVE1.

Як передає Укрінформ, про це повідомляє пресслужба Мінекономіки.
Проєкт, покликаний сприяти розвитку оборонних технологій, засновано Міністерством економіки, Міністерством оборони, Міністерством цифрової трансформації, Міністерством з питань стратегічних галузей промисловості, Генеральним штабом ЗСУ та Радою національної безпеки і оборони.
«Нині в нас одна головна мета - розгром агресора. Створення оборонного кластера BRAVE1 наближає нас до перемоги, адже це дозволяє ефективніше реагувати на потреби фронту. Водночас український defense tech має величезний потенціал. І це дає йому змогу стати одним з провідних драйверів стрімкого економічного зростання після перемоги», - зазначила перший віцепрем’єр-міністр – міністр економіки Юлія Свириденко.
За її словами, український оборонно-промисловий комплекс вже сьогодні викликає підвищену зацікавленість потенційних інвесторів. Завдання України - максимально сприяти залученню інвестицій в галузь та скоротити час від запитів до втілення проєктів у життя.
Під час презентації платформи 26 квітня в Києві представники державних інституцій підписали меморандум про взаємодію та підтримку в рамках проєкту. Також було презентовано портал BRAVE1, за допомогою якого розробники та виробники можуть подати власний проєкт, отримати доступ до військової експертизи, грантів й інших можливостей, що надає кластер.
Координаційна платформа BRAVE1 створена як "єдине вікно" співпраці defense tech компаній, держави та військових, а також інвесторів, волонтерських фондів, медіа, інших учасників.
Зазначається, що діяльність BRAVE1 буде зосереджена на 5 напрямках. Серед них - надання грантів розробникам, що визначені пріоритетними для потреб сил безпеки та оборони, допомога в пошуку ефективних технологічних рішень у середовищі українських розробників, об’єднання всіх стейкхолдерів галузі. Також платформа забезпечуватиме взаємодію з силами оборони через демонстрацію їм розробок та отримання зворотного зв'язку щодо їх використання.
Як повідомлялось, Brave1 – це міжгалузевий проєкт, його мета - стимулювання та підтримка розвитку компаній, які працюють у напрямку оборонних технологій.
Фото: пресслужба Мінекономіки