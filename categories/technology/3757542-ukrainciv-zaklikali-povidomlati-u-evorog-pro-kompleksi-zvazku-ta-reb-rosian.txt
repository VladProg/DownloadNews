Міністерство оборони просить громадян повідомляти про ворожі комплекси зв’язку та радіоелектронної боротьби (РЕБ) у чатбот єВорог, аби українські дрони працювали ще ефективніше.

Як передає Укрінформ, про це Міноборони повідомляє у Телеграмі.

“Допоможіть нашим бійцям використовувати військові технології на повну. Повідомляйте в чатбот єВорог про комплекси зв’язку та засоби радіоелектронної боротьби (РЕБ). Ця техніка дає змогу ворожим підрозділам обмінюватися інформацією та глушить наш звʼязок”, - ідеться у повідомленні.
Українським військовим важлива інформація про: комплекси РЕБ “Житєль”, “Редут 2УС”, “Борисоглєбськ”, “Репеллент”.
“Надсилайте інформацію, якщо впевнені, що поряд немає загарбників. Видаляйте дані з пристрою щойно надішлете заяву. Не розповідайте про переміщення техніки в телефонній розмові”, - зазначили у Міноборони.
Повідомляти про техніку ворога можна з головного екрана в застосунку “Дія” або за посиланням.

Як повідомляв Укрінформ, офіцери Північного угруповання військ широко використовують платформу з ситуаційної обізнаності Delta, за допомогою якої військові бачать поле бою в режимі онлайн.