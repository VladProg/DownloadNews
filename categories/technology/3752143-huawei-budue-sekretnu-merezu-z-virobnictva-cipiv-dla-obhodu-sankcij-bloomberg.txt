Semiconductor Industry Association (SIA) попереджає, що Huawei Technologies Co. будує тіньову мережу заводів із виробництва чіпів по усьому Китаю, що дозволить обійти санкції США.

Як передає Укрінформ, про це повідомляє Bloomberg.
Huawei розпочав виробляти мікросхеми минулого року та отримає приблизно 30 мільярдів доларів США державного фінансування від уряду та міста Шеньчжень, розповіли у SIA.
Китайська компанія придбала щонайменше два існуючих заводи у Fujian Jinhua та у компанії Qingdao Si`En, а також будує фабрики спільно з PXW та Shenzhen Pensun Thechnology Co., заявила група у презентації, яку бачив Bloomberg.
Державна компанія SwaySure теж є частиною мережі Huawei, що переважно виробляє мікросхеми пам’яті для переносних пристроїв та електромобілів, додали в асоціації.
У 2019 році Міністерство торгівлі США включило Huawei до списку компаній, яким заборонено співпрацювати із американськими компаніями майже за будь-яких обставин. У 2022 році адміністрація Байдена також запровадила експортний контроль, який забороняє усім китайським компаніям купувати передові напівпровідники та обладнання для їх виробництва, щоб обмежити військовий потенціал країни. Проте компаніям Китаю було дозволено купувати обладнання для виробництва мікросхем старого покоління.
У SIA заявили, що Huawei будує та купує підприємства під іменами інших компаній, приховуючи свою причетність. А отже китайський телекомунікаційний гігант може обійти західні санкції для опосередкованої закупівлі забороненого американського обладнання для виробництва мікросхем та іншого приладдя, йдеться у матеріалі.
Так, за оцінками SIA, до 2029-2030 років Китай матиме більше половини світових потужностей з виробництва чіпів старого покоління.
Як повідомляв Укрінформ, Штати заборонили продавати Huawei більшість сучасних технологій.