Сайт парламенту Болгарії став об’єктом атаки російської хакерської групи NoName057(16).

Як передає Укрінформ, про це повідомляє Балканський оглядач у Фейсбуці.
Хакери заблокували роботу порталу і розмістили на сторінці фотографію ведмедя, що підморгує.
Про напад російських хакерів на парламентську сторінку розповів депутат від партії «Демократична Болгарія» Івайло Мірчев.

На своїй сторінці у соцмережах він написав, що «наразі сайт парламенту зазнає російської DDoS-атаки».
Причина нападу – намір Болгарії передати Україні бронетехніку 1980-х років з резервів Міністерства внутрішніх справ.
Пропозиція про надання Болгарії 100 броньованих машин зі резерву МВС має бути подана на затвердження до парламенту.
Російська хакерська група NoName057(16) у своєму Телеграм-каналі прямо написала, що зламала сайт парламенту Болгарії через намір Софії надати військову допомогу Києву.
«Болгарія підготувала для України пакунок із 100 одиницями бронетехніки. Тому сайт Народних зборів Болгарії отримав від нас кілька сотень тисяч DDoS-ракет», - написали хакери.
Як повідомляв Укрінформ, влада Болгарії повідомила у четвер про передачу Україні 100 броньованих машин у рамках найбільшого пакету військової допомоги.