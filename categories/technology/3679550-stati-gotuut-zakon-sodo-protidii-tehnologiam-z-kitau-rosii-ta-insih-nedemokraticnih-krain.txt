У США двопартійна група з дванадцяти сенаторів представила у вівторок законопроєкт, який надасть адміністрації нові повноваження щодо обмежень та заборони технологій, що походять з Китаю, росії та ще чотирьох країн.

Як передає Укрінформ з посиланням на заяву радника Президента США з питань національної безпеки Джейка Саллівана, Білий дім активно підтримує цю ініціативу.

«Цей законопроєкт являє собою систематичну основу для протидії технологічним загрозам безпеці та захищеності американців», – зазначив Салліван.
За його словами, закон про обмеження (RESTRICT Act) посилить здатність адміністрації протидіяти як «ризикам, що виникають внаслідок окремих транзакцій», так і «системним ризикам», пов’язаним з численними транзакціями «за участю країн, котрі викликають занепокоєння, у чутливих технологічних секторах».
«Цей закон надасть уряду США повноваження перешкоджати певним іноземним урядам використовувати технологічні послуги, що надаються в США, у спосіб, що становить ризик для конфіденційних американських даних та нашої національної безпеки», – зазначив Салліван.
За його словами, Білий дім з нетерпіння чекає на продовження співпраці з демократами та республіканцями над цим законопроєктом і закликає Конгрес діяти якнайшвидше, щоб направити його на стіл президента для підпису.
RESTRICT Act доручає федеральним агентствам вивчити потенційні загрози, які несуть технології, що походять з Китаю, росії, Ірану, Північної Кореї, Куби та Венесуели.
Документ поширюватиметься на обладнання, програмне забезпечення та мобільні додатки, а також на інструменти штучного інтелекту, фінансові технології, квантові комунікації та продукти електронної комерції.