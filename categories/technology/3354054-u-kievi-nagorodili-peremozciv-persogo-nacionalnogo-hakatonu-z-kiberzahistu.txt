У Києві відбулося офіційне закриття першого в Україні Національного хакатону із кіберзахисту та нагородження переможців цього заходу.

Як повідомляє кореспондент Укрінформу, протягом декількох днів 16 команд змагалися у наближених до реальних завданнях, знаходили рішення, які допоможуть державі у кіберзахисті.
"Одним із наших пріоритетів є зміна підходів до навчання, зміна підходів до формування екосистеми кіберзахисту. І саме за допомогою таких хакатонів, які відбуваються за стандартами НАТО, ми робимо кроки для здобуття більш професійного середовища і для того, щоб НАТО бачила нас сильними партнерами», - сказав голова Держспецзв’язку Юрій Щиголь.

За його словами, нині Україна має всі шанси побудувати сильну систему кібербезпеки. "На сьогодні ми маємо боєздатну армію на сході країни, яка захищає державу, і наше спільне завдання - побудувати таку саму сильну кіберармію. Це не кібервійська, але це кіберармія, яка буде готова захищати нашу країну", - додав голова Держспецзв’язку.
Як наголосила директор Центру стратегічних комунікацій "Стратком Україна" Оксана Горбач, проведення хакатону із кіберзахисту є дуже важливим. «Це і є стратегічні комунікації. Сам факт проведення цього заходу в такому форматі, в якому ми провели, із залучення команд із сектору безпеки та оборони, університетів, енергетичного сектору. І головне – те, що ми говоримо про тему кібербезпеки та кіберзахисту України. Ми проводимо захід, який має дуже чітке повідомлення про те, що ми працюємо та плануємо стати однією із найзахищеніших країн у сфері кібербезпеки», - сказала вона.

Переможцями стали:

у першій категорії хакатону: команда Державного науково-дослідного інституту технологій кібербезпеки та захисту інформації (1 місце), NPC Ukrenergo (2 місце), Національний технічний університет України «Київський політехнічний інститут імені Ігоря Сікорського» (3 місце);
у другій категорії перемогли: команда кіберполіції (1 місце), Команда Служби безпеки України (2 місце), команда Державного центру кіберзахисту (3 місце);
у третій категорії: Національний технічний університет України «Київський політехнічний інститут імені Ігоря Сікорського» (1 місце), Київський національний університет імені Тараса Шевченка (2 місце), а також Харківський національний університет Повітряних Сил ім. І. Кожедуба ( 3 місце).

Мета хакатону полягає у стимулюванні розвитку інновацій, обміні знаннями та співпраці між оборонним та ІТ-секторами країни, науковцями та експертами кіберзахисту.
Як зазначають організатори заходу, у сучасному світі війни відбуваються не лише у фізичній площині. Тепер це явище актуальне і на просторах інтернету, адже тут існують свої кібервійська, які щодня атакують інформаційні ресурси державних органів. Особливо свою увагу вони зосереджують на критичній інфраструктурі (об’єкти, які забезпечують життя людей: поштові служби, транспорт, постачання газу, електроенергії) . Коли виходять із робочого ладу інформаційні ресурси таких об’єктів – зупиняється вся система, а інколи й економіка в цілому.
Тому держава проводить у цьому напрямі комплексну роботу із захисту інформаційних систем критично важливих об’єктів. Одним із її напрямків є навчання.






У Києві відбулося урочисте закриття Національного хакатону з кіберзахисту / Фото: Павло Багмут, Укрінформ


































Національний хакатон із кіберзахисту проходив з 15 по 19 листопада за форматом хакатонів НАТО. Участь у ньому узяли три команди: синя, зелена та біла.
У синіх командах зібралися талановита молодь та професіонали з організацій компоненту сектору безпеки та оборони, наукових кіл і освітніх закладів України, які за підтримки менторів розробляли рішення для вирішення завдань хакатону.
Членами зелених команд стали експерти з кіберзахисту, які також брали участь у розробці рішень, але, на відміну від синіх команд, не змагалися за призові місця через свій професійний статус.
А білі команди – це ментори та судді хакатону, це провідні міжнародні і вітчизняні експерти, представники наукових кіл, ІТ-сектору, сфери освіти та сектору безпеки й оборони.
Учасники хакатону розробили комплекс архітектурних, програмних і процедурних рішень, які дозволяють ефективно вирішувати проблеми безпеки в кіберпросторі, а також забезпечувати захист державних інформаційних ресурсів та об'єктів критичної інформаційної інфраструктури.
Захід відбувся за підтримки Урядового офісу з питань європейської та євроатлантичної інтеграції, Офісу віцепрем'єра з питань європейської та євроатлантичної інтеграції, Проєкту обміну знаннями Україна-НАТО C4, Посольства США в Україні та Проєкту «Кібербезпека критичної інфраструктури України» (USAID Cybersecurity for Critical Infrastructure in Ukraine).