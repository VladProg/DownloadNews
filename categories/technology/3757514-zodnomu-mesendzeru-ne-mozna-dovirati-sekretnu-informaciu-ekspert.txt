Для розваг чи просто спілкування можна обирати будь-які месенджери на свій смак. А якщо йдеться про використання месенджерів для конфіденційної комунікації, варто пам’ятати, що інколи месенджерам дають доступ до геолокацій.

Також є ризик, що секретною інформацією заволодіють російські спецслужби. Про це Українському Радіо сказав директор компанії з кібербезпеки Віталій Якушев, передає Укрінформ.
Він порадив не використовувати публічні месенджери для передачі інформації з обмеженим доступом.
"Публічні месенджери у тій країні, де вони зареєстровані, маютьі співпрацювати зі спецслужбами цієї країни. Це аксіома. Не можна мати месенджер, який не буде якусь інформацію поширювати. Хтось віддає листування, а хтось - метадані. Тому ми повинні розуміти, що коли публічний месенджер зареєстрований у США - Signal, WhatsApp, Facebook-месенджер - то вони діляться інформацією з американськими спецслужбами. Якщо це Viber, що зареєстрований у Японії, то він ділиться з японськими спецслужбами. Але деякі месенджери - американські, китайські, японські тощо - встановлюють свої сервери за вимогами деяких країн - у тих країнах. Наприклад, у Росії. А коли сервери стоять на території іншої країни, тут точно невідомо, чи діляться вони інформацією з цих серверів, чи ні? Тому абсолютно всі публічні месенджери я б не використовував для передачі секретної інформації, яка може завдати шкоди країні або життю чи здоров’ю людей. Жоден публічний месенджер не призначений для цього. Для якоїсь розважальної інформації чи просто поспілкуватися - обирайте будь-які месенджери на свій смак. Якщо ми говоримо про використання месенджерів на секретних позиціях, і на передовій, і в тилу, то інколи месенджерам дають доступ до геолокацій. А хто матиме доступ до геолокації? Найгірший варіант - ворог. Тому треба використовувати не публічні, а приватні месенджери. Ми їх встановлюємо у себе для передачі інформації навіть про наших клієнтів. Навіть для такої інформації ми не використовуємо публічні месенджери, а послуговуємося власними приватними", - сказав експерт.
Зокрема, Якушев назвав TikTok та WeChat "шпигунами у кишенях".
Водночас, коментуючи цю інформацію, у пресслужбі компанії Rakuten Viber в Україні наголосили Укрінформу, що безпека та приватність спілкування – одні з ключових цінностей їхнього продукту.
У компанії нагадали, що генеральний директор Rakuten Viber Офір Ейал раніше заявляв, що "чати та дзвінки в Rakuten Viber за замовчуванням захищені наскрізним шифруванням з 2016 року. Це означає, що ані треті особи, ані співробітники Viber не можуть перехопити та розшифрувати чати та дзвінки".
У компанії додали, що ключі дешифрування до чатів та дзвінків зберігаються лише на пристроях користувачів, щоб вони могли розшифрувати та відкривати свої чати та здійснювати дзвінки. "Viber також не має доступу до цих файлів. Дані українських користувачів Viber, що не пов'язані з чатами (ім’я, номер телефону тощо), зберігаються в США на Amazon Web Services з дотриманням суворих заходів безпеки. Те саме стосується даних усіх користувачів з інших країн. При цьому Rakuten Viber є приватною компанією, яка належить міжнародному японському холдингу Rakuten", – зазначили у компанії.
Там також підкреслили, що Viber не ділиться даними своїх користувачів з урядами чи спецслужбами будь-яких країн. "До речі, минулого року експерти DOU (найбільшого порталу для розробників в Україні) відзначили Viber як безпечнішу альтернативу завдяки наскрізному шифруванню", – додали у компанії.
Як повідомляв Укрінформ, у Нідерландах через загрозу шпигунства чиновникам заборонили встановлювати на телефони додаток AliExpress, чат-застосунок Wechat, програму для редагування відео CapCut і користуватися російською соцмережею Вконтакте.