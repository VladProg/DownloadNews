Суттєве добове зростання ціни акцій компанії Tesla вперше вивела загальну ринкову вартість автовиробника за 1 трлн дол.

Як повідомляє кореспондент Укрінформу, про це пише Forbes.
“Ціна акцій Тесла виросла у понеділок на 12% досягнувши рівня близько 1025 дол, випередивши попередній рекорд 909,68 дол, встановлений у п’ятницю, та виштовхнувши ринкову вартість автовиробника трохи вище позначки 1 трлн дол”, - йдеться у матеріалі.
Зазначається, що зростання відбулося на тлі оголошення компанії Hertz про закупівлю до кінця року 100 тис автомобілів Тесла для свого автопарку.
“Зростання, до якого спонукав Hertz, допомогло зробити Тесла дорожчою за соціальну мережу Facebook, яка у понеділок коштувала близько 918 млрд дол. У США лише такі компанії, як: Apple, Microsoft, Amazon та материнська компанія Google Alphabet коштують більше, ніж Тесла”, - стверджує Reuters.
Успіхи компанії також допомогли наростити статки її керівнику Елону Маску, який за день розбагатів на 25 млрд дол. “Маск - найбагатша людина у світі, й нині його статки оцінюються у близько 255 млрд дол”, - зауважує видання.