Міністерство цифрової трансформації розробило дорожню карту регулювання штучного інтелекту в Україні.

Як передає Укрінформ, про це віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров повідомив у Телеграмі.
“Штучний інтелект - невідворотний тренд. Тому Україні потрібні чіткі правила, щоб розвивати бізнес та захистити права людини у взаємодії зі ШІ”, - зазначив він.
За словами Федорова, ідеться про кроки, які дадуть змогу українським компаніям у сфері штучного інтелекту конкурувати з європейськими, залучати інвестиції й напрацювання, а також зробити цифрове середовище безпечним для людини.
Як зауважив віцепрем’єр-міністр, документ базується на bottom-up підході, який передбачає рух від меншого до більшого. Реалізація підходу містить два етапи.
“Під час першого надаємо бізнесу інструменти для підготовки до майбутнього регулювання ШІ. Від оцінки впливу технології на права людини — до підписання добровільних кодексів поведінки. Також опублікуємо рекомендації та Білу книгу для відповідей на запитання про те, що робити просто зараз і на що очікувати в майбутньому”, - підкреслив він.
Федоров додав, що другим етапом є ухвалення закону, аналогічного до європейського AI Act. За його словами, це дасть змогу створити ідентичні правові режими з ЄС у сфері штучного інтелекту, спростити співпрацю з європейськими партнерами та залучити інвестиції.
Як повідомляв Укрінформ, Міністерство цифрової трансформації спільно з асоціацією IT Ukraine та агентством TopLead створило перший каталог українських ІТ-компаній та ІТ-продуктів.