Вторгнення росії в Україну 24 лютого стало першою у світі повномасштабною кібервійною, вважає голова Державної служби спеціального зв’язку та захисту інформації Юрій Щиголь.

Як передає Укрінформ, про це йдеться в його статті, розміщеній на вебсторінці Атлантичної ради США.
«Нинішня війна підтвердила, що хоча російські хакери часто діють поза офіційними держструктурами, вони глибоко інтегровані в апарат безпеки країни, і їхня робота тісно координується з іншими військовими операціями», - зазначив він.
За його словами, подібно до воєнних найманців, таких як, наприклад, «група Вагнера», хакери являють собою неофіційну, але важливу частину наступальних можливостей сучасної росії.
Щиголь нагадав, що за місяць до початку нинішнього вторгнення хакери піддали Україну потужній кібератаці, покликаній послабити урядові структури й підготувати ґрунт для майбутнього наступу. Об'єктами атаки стали, зокрема, найважливіші об'єкти інфраструктури.
Протягом війни атакам піддавалися енергетичні й комунальні підприємства, лікарні та служби швидкого реагування, гуманітарні організації.
Приватні особи також стають мішенями, оскільки зламані особисті дані дають російським спецслужбам можливість отримати доступ до українських організацій, виявити потенційних супротивників, підготувати пропагандистські кампанії.
Очевидно, що російські кіберзлочинці працюють у співпраці з військовими, отримуючи доступ до даних офіційної розвідки, зазначив Щиголь.
Він вважає, що кожен повинен узяти на себе відповідальність за власну кібербезпеку. Це стосується як приватних осіб, так і організацій. Підприємства не повинні покладатися на те, що держава дбає про кібербезпеку, і мають бути готові інвестувати в запобіжні заходи, наголосив голова Держспецзв’язку.
На його переконання, обмеження доступу росії до сучасних технологій має розглядатися як пріоритет міжнародної безпеки.