Канада та Google уклали угоду про збереження посилань на новини в результатах пошуку та про те, щоб технічний гігант виплачував 73,6 мільйона доларів на рік або 100 мільйонів канадських доларів видавцям новин у цій країні.

Як передає Укрінформ, про це повідомляє The Guardian.
Ця угода усуває занепокоєння Google щодо закону Канади про онлайн-новини, який має на меті змусити великі інтернет-компанії ділити прибутки від реклами з видавцями новин в країні.
"Після тижнів продуктивних дискусій я радий повідомити, що ми знайшли шлях вперед разом з Google для імплементації Закону про онлайн-новини", – заявила міністр спадщини Канади Паскаль Сент-Онж.
Закон про онлайн-новини, який мав змусити інтернет-гігантів платити за новини, був ухвалений у червні, і уряд Канади завершує розробку правил, які, як очікується, будуть оприлюднені до 19 грудня.
"Після тривалих обговорень ми раді, що уряд Канади взяв на себе зобов’язання вирішити наші ключові проблеми за допомогою законопроєкту C-18", – сказав Кент Вокер, президент компанії Alphabet, яка володіє Google.
Згідно з угодою з Канадою, Google щорічно перераховуватиме 100 мільйонів канадських доларів, враховуючи інфляцію, новинним компаніям.
Раніше Google погрожував заблокувати новини у своїй пошуковій системі, головному джерелі трафіку для майже всіх вебсайтів в Інтернеті, заявивши, що закони Канади суворіші, ніж закони країн Європи та Австралії. Компанія заявила, що стурбована тим, що на неї ляже потенційно необмежена відповідальність.
"Google погодився належним чином підтримувати журналістів, зокрема місцевих", — заявив прем’єр-міністр Канади Джастін Трюдо.
Meta Platforms, інший інтернет-гігант, на якого поширюється дія закону, вже заблокував поширення новин у Facebook та Instagram через власні занепокоєння. Цей крок втягнув компанію у багатомісячну ворожнечу з великими канадськими видавцями новин та "придушив" менші видання.
Як повідомлялося у ЗМІ, техногігант Google оголосив, що видалить канадські ЗМІ з продуктів Search, News та Discover та більше не керуватиме Google News Showcase у Канаді. Це викликано ухваленням у Канаді закону про онлайн-новини в інтернеті ( C-18). Він вимагає він платформ Google та Meta (Facebook, Instagram) платити онлайн-виданням за їхній контент.