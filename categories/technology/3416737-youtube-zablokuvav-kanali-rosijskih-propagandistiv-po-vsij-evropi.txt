Відеохостинг YouTube, яким володіє Google, заблокував на території Європи канали пов'язані з російськими пропагандистами RT та Sputnik на тлі російського вторгнення в Україну.

Як передає Укрінформ, про це повідомляє Google Europe у Twitter.
«Через триваючу війну в Україні, ми негайно блокуємо YouTube-канали пов’язані з RT і Sputnik по всій Європі. Нам потрібен час, щоб наші системи повністю розгорнули свої потужності», - йдеться у повідомленні.
У Google додали, що продовжують цілодобово стежити за ситуацією, щоб вжити швидких заходів у відповідь.
Раніше прем’єр-міністри Латвії, Литви, Польщі та Естонії направили публічний заклик до керівництва Twitter, Google, YouTube та Facebook для блокування російських пропагандистських каналів.
Як повідомляв Укрінформ, 24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.
Фото: DPA