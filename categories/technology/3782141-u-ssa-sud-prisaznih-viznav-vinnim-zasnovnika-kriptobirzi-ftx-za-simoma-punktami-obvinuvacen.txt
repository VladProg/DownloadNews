У США суд присяжних визнав винним засновника збанкрутілої криптовалютної біржі FTX Сема Бенкмана-Фріда за сімома обвинуваченнями, серед яких шахрайство проти інвесторів FTX та змова з метою відмивання грошей.

Про це повідомляє CNBC, передає Укрінформ.
Засновнику FTX загрожує максимальне покарання у вигляді 115 років ув’язнення.
Раніше Бенкман-Фрід не визнав себе винним у висунутих звинуваченнях, які були пов’язані з крахом наприкінці минулого року FTX і дочірнього гедж-фонду Alameda.
Вирок буде оголошений 28 березня 2024 року.
Водночас 11 березня проти Бенкмана-Фріда має розпочатися ще один судовий процес. Прокурори мають час до 1 лютого, аби повідомити суд, чи планують вони підтримувати обвинувачення у цій справі.
Як повідомляв Укрінформ, у грудні минулого року на Багамських островах поліція заарештувала засновника збанкрутілої криптовалютної біржі FTX Сема Бенкмана-Фріда.
Фото: Sarah Silbiger/Bloomberg