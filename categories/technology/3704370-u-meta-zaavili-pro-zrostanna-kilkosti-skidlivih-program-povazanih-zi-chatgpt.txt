Компанія Meta, заявила в середу, що викрила постачальників шкідливого програмного забезпечення, які використовують інтерес громадськості до ChatGPT, щоб спонукати користувачів до завантаження шкідливих програм і розширень для браузерів.

Як передає Укрінформ, про це повідомляє Reuters.
"Починаючи з березня компанія виявила близько 10 сімейств шкідливих програм і понад 1000 шкідливих посилань, які рекламувалися як інструменти з популярним чат-ботом на основі штучного інтелекту", - йдеться у звіті.
У деяких випадках шкідливе програмне забезпечення надавало робочу функціональність ChatGPT разом зі шкідливими файлами, зазначили в Meta.
Виступаючи на пресбрифінг, присвяченому звіту, директор з інформаційної безпеки Meta Гай Розен сказав, що для зловмисників "ChatGPT - це нова криптовалюта".
Розен та інші керівники Meta заявили, що компанія готує захист від різноманітних потенційних зловживань, пов'язаних з технологіями генеративного штучного інтелекту, такими як ChatGPT, які можуть швидко створювати подібні до людських тексти, музику та мистецтво.
Відзначається, що ці інструменти можуть полегшити поширення дезінформаційних кампаній в Інтернеті.
Як повідомляв Укрінформ, компанія Samsung Electronics Co. заборонила співробітникам використовувати генеративні інструменти штучного інтелекту.