В Україні стартував безкоштовний курс із криптограмотності та блокчейну.

Про це в Телеграмі поінформувала пресслужба Мінреінтеграції, передає Укрінформ.
«Масштабну освітню програму з криптограмотності запустило Міністерство цифрової трансформації. Проєкт покликаний навчити українців користуватися віртуальними активами. Зокрема, українці зможуть дізнатися все про блокчейн, Біткоїн, Етеріум, криптогаманці, трейдинг тощо», - уточнили у Мінреінтеграції.
До цього навчання приєднатися може кожен охочий - на безоплатній основі.
«Освітній курс передбачає 100 годин теоретичних і практичних занять за участю провідних експертів галузі. Уроки складаються з відео, тексту лекцій зі схемами, питань і практичних завдань. Наприкінці кожного з чотирьох модулів курсу учасники матимуть змогу пройти тестові завдання», - заявили у міністерстві.
В установі зазначили, що за результатами тестування слухачі отримають сертифікати або сертифікати з відзнакою, які засвідчуватимуть проходження курсу з криптограмотності.
Долучитися до освітнього проєкту з криптограмотності та блокчейну можна за лінком.
Як повідомлялося, 28 березня мережа захисту національних інтересів ANTS заявила, що вони спільно з платформою Prometheus запускають безкоштовний курс «Оцінка шкоди довкіллю від російської агресії». Він спрямований на поглиблення знання в напрямку розрахунків збитків довкіллю від війни з рф.