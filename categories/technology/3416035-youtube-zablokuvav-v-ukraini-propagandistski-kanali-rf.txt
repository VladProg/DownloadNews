YouTube заблокував на території України російські пропагандистські канали.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«YouTube заблокував в Україні російську пропагандистську машину у складі каналів: «Первый канал», «Звезда», «ТНТ», «Россия сегодня», «Рен ТВ» та інші. Фактично всі прокремлівські рупори», - написав глава МКІП.
За його словами, українські представники спілкуються з платформою про повне блокування пропагандистських каналів на сервісі.
«Продовжуємо бути в діалозі з платформою для того, щоб заблокувати ці канали на сервісі повністю. Як Міністерство культури та інформполітики просило раніше», - зауважив Ткаченко.
Раніше віцепрем’єр-міністр - міністр цифрової трансформації Михайло Федоров подякував компанії Meta, яка володіє соцмережею Фейсбук, за блокування російських пропагандистів та ЗМІ.
Як повідомляв Укрінформ, 24 лютого президент РФ Володимир Путін оголосив про початок вторгнення в Україну. Російські війська обстрілюють та знищують ключові об'єкти інфраструктури, ракети влучають у житлові будинки.
В Україні запроваджено воєнний стан та оголошено загальну мобілізацію.
Україна офіційно направила позов проти Російської Федерації до Міжнародного суду ООН у Гаазі.