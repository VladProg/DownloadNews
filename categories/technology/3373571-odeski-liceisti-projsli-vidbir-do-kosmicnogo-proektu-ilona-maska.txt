Учні Рішельєвського ліцею проведуть наукове дослідження щодо формування кристалів кров'яної солі, яка використовується у реактивних двигунах, як у земних, так і в умовах невагомості, завдяки участі в орбітальному проєкті Ілона Маска.

Про це розповіла керівниця проєкту, викладачка фізики ліцею Анастасія Маслечко в ефірі Live Studio, передає Укрінформ.
«Пропозиція ліцеїстів Микити Скрипника та Андрія Гриба здійснити наукове дослідження щодо зростання кристалів кров'яної солі (в умовах космосу – ред.) була підтримана Малою академією наук України, пізніше зацікавила американських учених і пройшла відбір до участі в 16-й місії космічних проєктів Ілона Маска», - зазначила викладачка фізики ліцею.

За словами Маслечко, після цього нам дали шанс оформити участь у проєкті, герметизувати мінілабораторію для доставки ракетою компанії Ілона Маска SpaceX Falcon 9 з мису Канаверал на міжнародну космічну станцію, де протягом двох тижнів і буде здійснено дослідження.
Дослідження, яке дозволить з’ясувати чи впливає невагомість на формування кристалів кров'яної солі, їх розміри і форму в умовах невагомості, відбуватиметься водночас у земних і космічних умовах – на станції його здійснять у 2022 році американські астронавти під контролем ліцеїстів завдяки встановленню прямого зв'язку з Одесою.
Після завершення дослідження порівняють результати впливу невагомості на формування кристалів кров'яної солі, які використовуються у реактивних двигунах, а також у глюкометрах для діабетиків.
Викладачка фізики Рішельєвського ліцею додала, що цьогорічними переможцями конкурсу Малої академії наук та учасниками міжнародного проєкту стали також учні Харківського фізико-хімічного ліцею №47.