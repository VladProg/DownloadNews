70 відсотків американців вважають, що соціальні мережі, такі як Фейсбук і Твітттер, приносять більше шкоди, ніж користі.


Як передає Укрінформ, про це свідчать результати опитування, проведеного Квінніпекським університетом 15 – 18 жовтня.



20% відсотків респондентів відповіли, що соцмережі приносять більше користі, ніж шкоди, а 10% не визначилися.
Опитування також показало, що громадська думка розділилася в питанні щодо втручання уряду в регулювання діяльності соціальних медіаплатформ.
47% опитаних зазначили, що уряд повинен регулювати Фейсбук і Твіттер, водночас 45% висловилися проти.
«Добрячий ляпас по фейсу Фейбуку та його соціальних мереж… Ви не допомагаєте – ви шкодите людям, кажуть американці. Але чи повинен уряд карати порушників? Щодо цього питання немає єдиної думки», - прокоментував результати опитування аналітик Квінніпекського університету Тім Маллой.
Відповідаючи на запитання щодо дезінформації в соцмережах, 52% сказали, що Фейсбук погано бореться з фейками, 27% вважають, що він робить це не дуже добре. Водночас 12% гадають, що ФБ справляється з цим добре, і лише 1% назвали цю роботу відмінною.
Опитування було проведено через кілька днів після того, як викривачка Френсіс Хауген, що розробляла в компанії Facebook методологію боротьби з дезінформацією, дала свідчення перед комісією Сенату про те, що ФБ ставить прибуток вище від безпеки користувачів.
«Зараз вони отримують свій прибуток за рахунок нашої безпеки», - заявила вона.