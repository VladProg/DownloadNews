Компанія "Київстар" у відповідь на збільшення кількості кібератак пропонуватиме українським компаніям і державним організаціям найбільш сучасні рішення для кіберзахисту.

Про це Укрінформу повідомили в пресслужбі компанії.
"Розширення партнерства із Fortinet дозволить Київстар створювати для своїх клієнтів унікальні сервіси для протидії киберзагрозам, які враховуватимуть індивідуальні запити компаній. Окрім того, ми зможемо експертно супроводжувати всі етапи впровадження й використання рішень нашими клієнтами завдяки фаховій підготовці сертифікованих спеціалістів", - розповів директор з розвитку нових напрямків бізнесу в Київстар Ілля Польшаков.
У компанії зауважили, що поглиблення співпраці з Fortinet - одним із провідних світових розробників у цьому напрямку, дозволить мобільному оператору надавати бізнесу і державним організаціям широкий спектр актуальних кібербезпекових рішень на основі хмарних технологій. Завдяки ним можна буде збільшувати відмовостійкість ІТ-сервісів, а також забезпечувати високий рівень захисту хмарної і наземної IT-інфраструктури організацій.
Рішення від Fortinet будуть доступні в різних варіантах - від фізичного обладнання до спеціалізованих віртуальних машин. Зокрема, користуватися ними можна буде на підписних умовах, що значно знижуватиме фінансове навантаження на підприємства і дозволить оптимізувати витрати.
Кількість кібератак від початку повномасштабного вторгнення рф в Україну суттєво зросла. Зокрема, упродовж 2022-го початку 2023 років їх зазнавали ресурси органів державної влади, державні й приватні підприємства критичної інфраструктури, медіа, компанії фінансового сектору. Лише в Київстар за рік повномасштабної війни співробітниками департаменту кібербезпеки було успішно заблоковано більше 450 DDoS-атак на мережу та понад 13 тис. фішингових атак.
Як повідомлялося, з 2021 року бізнес-клієнтам Київстар уже доступний сервіс AntiDDoS для захисту від DDoS-атак (рішення на основі FortiDDoS від Fortinet). Окрім того, компанія пропонує комплексний захист від кіберзагроз, до якого також увійшли рішення від Fortinet. Їх можна використовувати як комплексом, так і окремими сервісами та поєднувати з рішеннями, які вже встановлені у клієнтів.
Київстар – найбільший український оператор електронних комунікацій, що станом на вересень 2022 року обслуговував 24,4 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги на основі широкого спектра мобільних і фіксованих технологій, у тому числі 4G.