Російський суд наклав на Google оборотний штраф у розмірі близько 7,222 млрд рублів (98 млн доларів) за систематичне невидалення забороненої інформації.

Як повідомляє Укрінформ, про це стало відомо Інтерфакс.
"Постановою мирового судді судової дільниці №422 Таганського району Москви Google LLC визнано винною у скоєнні адміністративного правопорушення, їй призначено покарання у вигляді адміністративного штрафу у розмірі 7 221 916 235 руб. 00 коп.", - повідомили інформагентству в суді.
Оборотний штраф - це штраф, розмір якого залежить від виторгу компанії. Ця сума розрахована суддею, виходячи з наданих суду Роскомнаглядом даних про розмір річного виторгу Google.
Компанію визнано винною згідно з ч. 5 ст. 13.41 КоАП РФ (повторне вчинення правопорушення, пов'язаного з невидаленням власником мережі "Інтернет" інформації, якщо обов'язок щодо її видаленню передбачено законодавством РФ). Покарання для юридичних осіб- від 5 до 10% сукупного розміру виторгу, отриманого за календарний рік, що передує року, у якому було виявлено адміністративне правопорушення.
Раніше повідомлялося, що компаніям Meta (екс-Facebook) і Google загрожують багатомільйонні штрафи у Росії за відмову видаляти контент, який російська влада називає "шкідливим". Це стосується переважно постів про акції протесту на підтримку Олексія Навального.
Попри те, що російська влада, висловлюючи скарги західним соцмережам, апелює до того, що ті не видаляють дитячу порнографію, пропаганду суїциду та наркотиків, кількість таких публікацій у порівнянні з протестним контентом у судових рішеннях - зовсім невелика. Як зазначала Бі-Бі-Сі, суїцидам присвячено лише 12 посилань. З 469 посилань, за невидалення яких було оштрафовано соцмережі, понад 250 присвячені акціям на підтримку Олексія Навального.
Штрафують соцмережі також за жарти про владу. Як писала Бі-Бі-Сі, у всіх соцмережах Роскомнагляд знайшов пости з "відвертою неповагою до держави, конституції та президента Російської Федерації". Одному тільки Twitter взимку 2020-2021 років регулятор надіслав 75 повідомлень, вимагаючи видалити кілька таких постів.
Загалом же за 2020-2021 роки соцмережі (Meta, Google, Twitter, TikTok) було оштрафовано на 156,6 млн рублів за невидалення контенту та на 47 млн ​​рублів за незбереження персональних даних.