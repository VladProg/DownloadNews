Корпорація Google вирішила припинити монетизацію контенту, який поширює фейки про війну росії проти України або заперечує чи виправдовує її.

Як передає Укрінформ, про це міністр цифрової трансформації України Михайло Федоров повідомив у Телеграмі.
"Google припиняє монетизацію контенту, який розповсюджує фейки про війну росії проти України або заперечує чи виправдовує її. Це стосується і матеріалів, які заперечують трагічні події", - написав міністр.
Він зазначив, що таке рішення сильно вдарить по російських пропагандистах. За словами Федорова, YouTube хоч і припинив монетизацію в росії ще 26 лютого, однак сервіси Google продовжували роботу.
Як повідомлялося, США, ЄС та інші країни запровадили та продовжують запроваджувати санкції проти росії через її повномасштабне вторгнення в Україну. Крім того, ряд міжнародних компаній відмовилися від подальшого ведення бізнесу в росії.