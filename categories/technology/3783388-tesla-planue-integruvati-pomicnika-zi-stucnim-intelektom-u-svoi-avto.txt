Генеральний директор Tesla Ілон Маск заявив, що компанія планує інтегрувати нещодавно запущений помічник на основі штучного інтелекту Grok у свої електромобілі.

Про це повідомляє Electrek, передає Укрінформ.
Grok — це штучний інтелект, розроблений новим стартапом xAI Маска, який може дати відповіді на питання користувача. Після виходу з ранньої бета-версії він стане доступним лише для користувачів X Premium+.
Очікується, що Tesla планує використовувати дані, які надходять з xAI.
Цей крок є частиною ширшої концепції Маска щодо покращення користувацького досвіду в автомобілях Tesla та подальшого використання можливостей штучного інтелекту.
Тестувальник ранньої бета-версії Браян Реммеле повідомив, що «зменшена квантована» версія Grok працюватиме в автомобілях Tesla, використовуючи локальні обчислювальні потужності.
Як пише видання, Tesla все більше робить акцент на голосових командах всередині своїх автомобілів, тому компанія хотіла б мати помічника з ШІ всередині автівки.
Маск висловлювався раніше за те, щоб автомобілі Tesla могли передбачати потреби власника і виконувати потрібні завдання.
Офіційних термінів інтеграції ШІ в автомобілі Tesla поки немає.
Як повідомляв Укрінформ, компанія американського мільярдера Ілона Маска xAI представила чат-бот Grok на основі штучного інтелекту (ШІ), після виходу з ранньої бета-версії він стане доступним лише для користувачів X Premium+.