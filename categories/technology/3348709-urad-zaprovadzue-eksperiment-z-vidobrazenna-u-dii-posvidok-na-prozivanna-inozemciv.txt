Кабінет міністрів України запроваджує експериментальний проєкт, відповідно до якого у застосунку Дія відображатиметься посвідка на тимчасове або постійне проживання іноземців.

Як передає Укрінформ, про це повідомляє Прем'єр-міністр України Денис Шмигаль у Телеграмі.
"Кабінет Міністрів запроваджує експериментальний проєкт, завдяки якому в Дії відображатиметься посвідка на тимчасове або постійне проживання. Це працюватиме за аналогією до електронного паспорту, але замість нього відображатиметься інформація з посвідки іноземця", - написав Прем'єр.
Він додав, що завдяки цьому проєкту іноземці в Україні зможуть користуватися електронними послугами. Крім цього, він дасть можливість зробити перебування іноземних громадян на території України більш комфортним і зручним, покращить імідж нашої країни як відкритої та сучасної держави.
Як повідомляв Укрінформ, сервіс Штрафи UA розробив нову функцію для водіїв, яка допомагає оперативно на карті міста відстежити камери, що фіксують порушення правил дорожнього руху, а також переглянути їх статистику виявлення ними недотримання ПДР.