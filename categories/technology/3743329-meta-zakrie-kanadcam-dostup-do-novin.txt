Користувачі соціальних мереж Facebook та Instagram з Канади незабаром втратять можливість поширювати посилання на новинні ресурси.

Як повідомляє кореспондент Укрінформу, про це йдеться у поширеному Meta пресрелізі.
«З метою дотримання Закону про онлайн новини, ми розпочали процес згортання доступності новин у Канаді. Ці зміни починаються сьогодні й протягом наступних тижнів будуть впроваджені для усіх людей, які використовують Facebook та Instagram з Канади», - заявили у Meta.
Зазначається, що «посилання на новини й новинний контент, опублікований мовниками й видавцями новин у Канаді, більше не відображатимуться користувачам у Канаді». «Люди у Канаді більше не матимуть змоги проглядати чи поширювати новинний контент у Facebook й Instagram, в тому числі статті й аудіовізуальний контент, опублікований ЗМІ», - уточнили в компанії.
У Meta наголосили, що «єдиним способом для нас дотриматися цього законодавства є припинення доступності новин для людей у Канаді». «Ми сподіваємося, що в майбутньому канадський уряд визнає, наскільки корисними ми вже є для індустрій медіа, й розгляне іншу політичну реакцію, яка дотримуватиметься принципів вільного й відкритого інтернету, сприятиме різноманітності та інноваціям, а також відображатиме інтереси всього канадського медіаландшафту», - підсумовується у пресрелізі.
Зауважимо, що таку радикальну реакцію Meta викликав ухвалений в червні канадський закон С-18, який вимагає від технологічних гігантів - у тому числі Google й Meta - платити ЗМІ за новинний контент, який вони поширюють або інакше використовують на своїх платформах.
Meta вже раніше перевіряла роботу системи позбавлення доступу до новинного контенту для окремих канадських користувачів, а зараз вирішила поширити її дію на все населення Канади.