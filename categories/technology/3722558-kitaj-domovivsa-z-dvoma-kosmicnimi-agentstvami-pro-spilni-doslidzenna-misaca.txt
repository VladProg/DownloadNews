Китайська аерокосмічна корпорація підписала угоди з європейським і французьким космічними агентствами про спільне дослідження Місяця в рамках наступної місії місячного зонда Чан’е-6 (Chang'e-6), запуск якої планується наступного року.

Про це повідомляє CGTN, передає Укрінформ.
Місія Чан’е-6 буде нести наукові прилади, розроблені Європейським космічним агентством (ESA) і Французьким національним центром космічних досліджень (CNES).
Зокрема, аналізатор негативних іонів від ESA, який можна використовувати для проведення фундаментальних досліджень планетознавства, та французький детектор газу радону, який вимірює вміст радону і продуктів його розпаду на поверхні Місяця для вивчення фізичних властивостей місячного ґрунту.
Згідно з китайською програмою дослідження Місяця, місію Чан’е-6 планується запустити в 2024 році для завершення завдання повернення зразків зі зворотного боку Місяця. Якщо місія вдасться, це стане першим випадком, коли люди отримають зразки Місяця з іншого боку.
Чан’е-5, запущений у 2020 році, був останньою місією Китаю на Місяць. Його зонд доставив на нашу планету загалом 1731 грам місячного ґрунту з ближнього, видимого, боку супутника.
Як повідомляв Укрінформ, Китай активно розвиває свою Місячну програму і має повну впевненість у тому, що до 2030 року здійснить пілотований політ до Місяця і висадку астронавтів на його поверхню.