Дослідники з Університету Вашингтону (США) створили автономного робота, який може працювати на сонячній енергії та радіохвилях.

Про це повідомляє Interesting Engineering, передає Укрінформ.

Робот MilliMobile завбільшки з монетку і важить як родзинка.
Він має накопичувач енергії, схожий на сонячну панель, і чотири колеса. Мініатюрний апарат рухається зі швидкістю до 10 метрів за годину навіть за хмарної погоди.
Робот може їздити по таких поверхнях, як бетон, і перевозити обладнання (камеру, датчики), вага якого в три рази перевищує вагу апарата.
Він використовує світловий датчик для автоматичного переміщення до джерел сонячного світла, що дає йому змогу безперервно працювати.
Команда дослідників тестувала MilliMobile як у приміщенні, так і в парках, на фермі та в офісі. Навіть за дуже слабкого освітлення, наприклад під кухонною стільницею, роботи можуть рухатися, хоча й набагато повільніше. Це дозволяє їм безперервно працювати.
Як повідомляв Укрінформ, компанія Tesla показала відео з новими можливостями робота-гуманоїда Optimus, також відомого як TeslaBot.