Компанія Wise, яка займається електронними переказами, може спростити зберігання коштів, поповнення та проведення розрахунків у різних валютах для біженців з України.

Як передає Укрінформ, про це повідомив віцепрем'єр-міністр - міністр цифрової трансформації України Михайло Федоров у Телеграмі.
Він зазначив, що українці зможуть відкривати рахунки в EUR, GBP, USD та інших валютах, накопичувати гроші у більш ніж 50 валютах. А також отримати універсальну дебетову платіжну картку, що підтримує оплати усіма цими валютами одночасно.
Wise - це онлайн-система міжнародних грошових переказів із прямою конвертацією валют за нефіксованим курсом.
Інформацію про те, що потрібно зробити, щоб відкрити новий обліковий запис Wise, отримати картку та що робити, якщо втрачено всі документи, можна знайти за посиланням.
Як повідомляв Укрінформ, криптовалютна платформа Binance у квітні запустить благодійну криптокартку для всіх українців, які були змушені залишити територію Україну та потребують допомоги.