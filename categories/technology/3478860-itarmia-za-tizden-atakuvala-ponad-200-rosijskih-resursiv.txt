IT-армія за минулий тиждень атакувала понад 200 російських онлайн-ресурсів.

Як передає Укрінформ, про це Міністерство цифрової трансформації України повідомляє у Телеграмі.
"IT-армія продовжує боронити кіберфронт та завдавати ворогу ударів. З 2 до 8 травня було атаковано більш як 200 російських онлайн-ресурсів", - ідеться в повідомленні.
Зокрема внаслідок масованої атаки була паралізована робота єдиної державної автоматизованої інформаційної системи, що відстежує обороти алкогольної та спиртовмісної продукції. Унаслідок цього зупинилося виробництво на декількох великих пивних заводах росії.
У результаті кіберудару призупинили роботу онлайн-магазини.
"Замість кількох кліків за комп'ютером дали росіянам можливість прогулятися кілька кілометрів за омріяною покупкою. Свіже повітря корисне для мозку", - зауважили в Мінцифри.
Завдяки діям IT-армії другий тиждень поспіль паралізована робота десятків російських електронних систем для публічних закупівель, через що в росіян продовжуються зриватися торги.
Також атаки зазнали системи подачі електронної звітності, у результаті чого жителі рф вже кілька тижнів не можуть попадати звітність вчасно.
Атаковані були й сервіси російської пропаганди.
Як повідомляв Укрінформ, Роскомнагляд після початку повномасштабного вторгнення рф в Україну заблокував понад 3 тисячі сайтів, серед яких не лише соцмережі, засоби масової інформації та медіа, а й ресурси, на перший погляд, далекі від політики.