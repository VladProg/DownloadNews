На платформі «Дія.Освіта» запустили модуль «Оновлена інформатика - ІТ-студії» - програму, яку масштабують в усі освітні заклади України.

Про це повідомляє Міністерство цифрової трансформації, передає Укрінформ.
«ІТ-студії — це новий підхід до викладання та вивчення інформатики в школах. Діти використовують на уроках сучасні технології, вчать мови програмування, розвивають актуальні цифрові навички. Також це сучасний формат контенту - анімовані відео, презентації та локалізовані матеріали. Після успішного завершення пілоту ми масштабуємо програму оновленої інформатики в усі освітні заклади», - зазначив віцепрем’єр-міністр з інновацій, розвитку освіти, науки та технологій - міністр цифрової трансформації Михайло Федоров.

За інформацією міністерства, освітні ресурси ІТ-студій "пілотувалися" в минулому навчальному році у 50 закладах освіти. До апробації долучилися 70 вчителів та понад 3 тисячі учнів.

Тепер матеріали «Оновленої інформатики — IT-студій» готові до використання в усій системі загальної середньої освіти.
Очікується, що до кінця 2023 року функціонал платформи буде розширюватися. Загалом освітніми ресурсами ІТ-студій планується охопити 4 млн школярів.

Проєкт реалізується з ініціативи Міністерства цифрової трансформації та Міністерства освіти і науки у межах програми EU4DigitalUA, що фінансується Європейським Союзом.
Як повідомлялося, Міністерство цифрової трансформації допомагає Міністерству освіти і науки сформулювати новий підхід до управління системою освіти. Основний акцент – на впровадженні технологій та інновацій в освіті, цифровізації та дебюрократизації.
Фото: thedigital.gov.ua