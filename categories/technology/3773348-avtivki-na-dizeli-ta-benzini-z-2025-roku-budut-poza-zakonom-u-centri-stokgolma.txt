З 2025 року у центральних районах столиці Швеції запровадять заборону на використання автомобілів із бензиновими та дизельними двигунами.

Як передає Укрінформ, про це повідомляє Associated Press.
«Нам потрібно усунути шкідливі вихлопні гази. Ось чому ми запроваджуємо найамбітнішу на сьогодні зону із низьким рівнем викидів», – заявив керівник транспортного департаменту Стокгольма Ларс Стрьомгрен.
Він пояснив, що ідея полягає в тому, аби створити екологічну зону, де буде дозволений лише електротранспорт. Водночас, за словами посадовця, будуть винятки, зокрема для авто екстрених служб та транспорту для людей з інвалідністю.
Нині у багатьох столицях країн ЄС діють обмеження на експлуатацію бензинових та дизельних автівок. Але Стрьомгрен запевнив, що цілковита заборона такого типу транспорту у Стокгольмі стане першою в європейській практиці.
Він додав, що рішення про поступове розширення екологічної зони буде прийняте у першій половині 2025 року.*
Як повідомляв Укрінформ, влада Амстердама вирішила з 2030 року запровадити повну заборону на в’їзд до міста автомобілів з бензиновими й дизельними двигунами, а також мотоциклам.