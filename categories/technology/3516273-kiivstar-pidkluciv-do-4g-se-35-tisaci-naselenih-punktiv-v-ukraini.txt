Національний телеком-оператор «Київстар» з лютого цього року попри воєнні дії підключив до мережі швидкісного інтернету 4G ще 3,5 тисячі населених пунктів України.

Про це повідомили Укрінформу в пресслужбі оператора.
«Національний телеком-оператор продовжує інвестувати у розвиток мобільного зв`язку, не зважаючи на масштабні воєнні дії. З лютого 2022 року Київстар збільшив територію покриття мережі 4G у 19 областях України, де підключив до швидкісної передачі даних 3,5 тисячі населених пунктів», - йдеться у повідомленні.
У компанії зазначили, що Київстар спрямовує великі ресурси на підтримку обороноздатності України і допомогу суспільству, вважаючи своїм головним завданням забезпечення стабільного, надійного зв`язку. Для цього оператор продовжує будувати і збільшувати покриття мереж 4G.
Так, за даними пресслужби, з лютого 2022 року компанія Київстар модернізувала 3 тисячі базових станцій, підключивши на них сучасну технологію LTE-900. В основному це базові станції, які знаходяться у невеликих містах і селах з населенням до 2000 людей. Завдяки цьому збільшено ємність мережі і покращено якість 4G у 3500 населених пунктах у 19 областях України. Серед них – Вінницька, Дніпропетровська, Житомирська, Закарпатська, Івано-Франківська, Київська, Львівська, Одеська, Полтавська, Сумська та інші області України, де наразі не ведуться активні бойові дії.
Щоб користуватися надійним та швидким 4G інтернетом достатньо мати смартфон та SIM-картку, які підтримують цей стандарт зв`язку. Абоненти можуть безкоштовно заміни стару 3G картку на нову з 4G в будь-якому з 500 магазинів Київстар.
У компанії також розповіли, що для кращого задоволення потреб абонентів у якісному мобільному інтернеті Київстар у 2022 році збудував 140 нових базових станцій. З метою покращення якості зв`язку в регіонах інтенсивного дата-трафіку компанія також розпочала освоєння частот діапазону 2300 МГц, які отримала від держави на період дії воєнного стану в країні.
«Від початку війни майже 5 мільйонів абонентів компанії переїхали з великих міст до невеликих селищ у межах своєї області, а ще 4 мільйони – переїхали з інших регіонів у західні області України. У зв`язку з цим телеком-оператор збільшує ємність мережі і покращує якість радіопокриття у місцях зростання інтернет-трафіку», - зазначили в пресслужбі.
Крім цього, за інформацією оператора, від початку воєнних дій спеціалісти Київстар усунули тисячі аварійних ситуацій, які виникли внаслідок пошкодження телекомунікаційної інфраструктури, замінили майже 30 тисяч метрів зруйнованих волоконно-оптичних ліній, здійснили 3,5 тисячі ремонтних робіт на вежах стільникового зв’язку. Більш як 90% телеком-інфраструктури компанії працює у штатному режимі, забезпечуючи зв`язок і швидкісний інтернет для потреб абонентів, державного сектору і приватних компаній.