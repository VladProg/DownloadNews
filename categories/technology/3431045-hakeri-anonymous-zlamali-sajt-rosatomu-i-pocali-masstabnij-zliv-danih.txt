Міжнародна хакерська група Anonymous у відповідь на захоплення Запорізької АЕС російськими загарбниками зламала сайт Росатому та його дочірніх компаній, заволодівши даними про безпеку компаній.

Про це повідомляє Укрінформ з посиланням на сторінку Anonymous у Твіттері.
«Anonymous зламали сайт Росатому та почали «злив» гігабайтів інформації», - йдеться у повідомленні.
Як прокоментували хакери Taiwan News, хакери заволоділи даними про безпеку Росатому. Також було зламано сайти дочірніх компаній Росатому - Росенергоатому і всеросійського науково-дослідного інституту експлуатації атомних електростанцій. До кожногу з цих трьох сайтів хакери додали нові html-сторінки з літерами «fckptn» (птн пнх).
Також Anonymous повідомили, що отримали доступ до 1300 мережевих камер в росії та білорусі.
Як повідомляв Укрінформ, вчора міжнародна хакерська група Anonymous зламала сайт ФСБ росії та заволоділа базою даних компанії «Роснафта». Раніше міжнародна хакерська група Anonymous зламала всі державні телеканали росії, після чого на них почали транслюватися відео про війну в Україні та заклики до росіян виступити проти геноциду росії в Україні. Після оголошення «кібервійни» кремлю хакерська група Anonymous зламала до 5 березня понад 2,5 тис. сайтів держструктур, ЗМІ тощо у росії та білорусі на знак підтримки України.
24 лютого президент рф володимир путін оголосив про початок вторгнення до України. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
У ніч проти 4 березня російські війська захопили ЗАЕС.