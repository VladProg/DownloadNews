Телескоп Європейської південної обсерваторії Very Large Telescope (VLT) у Чилі зробив світлину двох галактик NGC4567 і NGC4568, які знаходяться у сузір’ї Діва.

Як передає Укрінформ, про це повідомляє обсерваторія.
Вони розташовані приблизно за 60 мільйонів світлових років від Землі.
Зазначається, що NGC4567 і NGC4568 отримали назву галактик-метеликів через їхню крилоподібну структуру. На зображенні видно, як вони починають стикатися і зливатися одна в одну.

Зіткнення галактик не є незвичайним явищем у Всесвіті. Ми можемо уявити їх жорстокими й катастрофічними, але насправді вони несподівано мирні, як вальс у виконанні зірок, газу й пилу, а «хореографом» виступає гравітація.
Такого роду зіткнення і злиття також вважаються остаточною долею Чумацького Шляху, який, на думку вчених, зазнає аналогічної взаємодії з нашою сусідньою галактикою Андромедою.
Як повідомляв Укрінформ, телескоп Європейської південної обсерваторії Very Large Telescope Interferometer (ESO's VLTI) у Чилі зробив найглибші на сьогодні та чіткі знімки області навколо надмасивної чорної діри у центрі нашої Галактики.
Фото: ESO