Віцепрем'єр-міністр - міністр цифрової трансформації Михайло Федоров закликав міністрів цифровізації країн Групи семи посилити цифрову та технологічну блокаду росії.

Про це Федоров повідомив у Телеграмі, передає Укрінформ.
"Мав честь узяти участь у робочій сесії цифрових міністрів країн «Великої сімки». Закликав до підтримки України та посилення цифрової й технологічної блокади рф для найшвидшого завершення війни", - написав міністр.
За його словами, G7 зацікавив досвід України у першій кібервійні. Зокрема, під час робочої сесії міністри розбирали практичні кейси: роботу з фейками та поширення правди в умовах тотального контролю ЗМІ рф; досвід побудови сталого кіберзахисту; використання старлінків для швидкого відновлення інтернет-покриття; визначення російських солдатів - мародерів через аналіз поштових відправлень та інформування родичів; використання штучного інтелекту для розпізнавання облич убитих загарбників; успішний досвід бота єВорог.
Федоров також закликав "цифрових" міністрів G7 виробити новий безпековий формат для протидії інформаційним та кіберзагрозам.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.
Загарбники влаштували масовий терор на тимчасово зайнятих територіях.
Фото: Телеграм FEDOROV