Міністерство цифрової трансформації формує стратегічний план з розвитку українського ІТ-сектору після війни.

Про це віцепрем'єр-міністр - міністр цифрової трансформації Михайло Федоров повідомив у Телеграмі, передає Укрінформ.
"Сьогодні мав честь виступити на щорічному заході видання Politico "Tech 28. The power players behind the European Tech revolution". Представив досягнення України в цифровізації та розповів про наше бачення технологічного майбутнього", - зазначив урядовець.

За його словами, війна змінила плани, але в Мінцифри вже написали концепцію нового цифрового шляху України, організаційної структури та підходів до роботи. "Наша головна місія залишається незмінною – побудова найзручнішої цифрової держави", - підкреслив глава Мінцифри.
На його переконання, після перемоги для України відкриється нове вікно можливостей.
"Ми маємо показати світу, що Україна – це країна-стартап, країна вільних людей, воїнів, технологій та творців. Дедалі більше світових брендів та компаній почнуть працювати з нами. PayPal i Revolut вже запустили свої сервіси для українців. І це тільки початок. Ми створимо всі можливості для розвитку та масштабування світових компаній в Україні", - наголосив Федоров.
Він додав, що команда міністерства зараз формує стратегічний план з розвитку українського ІТ після війни, який відповідає потребам і цілям індустрії.
"Наша мета на найближче майбутнє – трансформація ІТ із сервісного в продуктове. Галузь уже має достатньо потенціалу, і післявоєнні труднощі не завадять досягненню цих цілей. Війна тільки підтверджує той факт, що майбутнє за цифровою економікою. І поки росія стрімко рухається назад у 90-ті, ми продовжуємо будувати технологічну й безпечну державу", - підсумував Федоров.
Як повідомляв Укрінформ, Мінцифри відкрило у Варшаві центр “Дія. Бізнес” з огляду на велику кількість українців, які прибули до Польщі через російську агресію проти України.
Ілюстрація: Телеграм Михайло Федоров