Японська автомобілебудівна компанія Toyota заявила про намір інвестувати близько 13,6 млрд доларів в створення і випуск батарей для гібридних автомобілів та електромобілів до 2030 року.

Як передає Укрінформ, про це повідомляє NHK.
Toyota повідомила, що капіталовкладення будуть спрямовані як на розробку, так і на виробництво батарей. Плани компанії також передбачають створення приблизно 70 виробничих ліній в Японії й за кордоном.
Ці кроки робляться в рамках реалізації мети Toyota щодо збільшення річних продажів повністю або частково електричних автомобілів до 8 млн одиниць до 2030 року.
Автовиробник також висловив намір скоротити наполовину вартість батарей, одночасно поліпшивши показники енергоспоживання на 30%.
Головний технологічний керівник Маеда Масахіко сказав, що Toyota проведе переговори з новими партнерами, висловивши надію на те, що компанія продовжить вносити свою лепту в досягнення вуглецевої нейтральності за допомогою просування гібридних і електричних транспортних засобів.
Зазначається, що в число інших виробників, які вкладають кошти в розробку більш дешевих і довговічних батарей, входять компанії Volkswagen і General Motors.
Як повідомляв Укрінформ, німецький автовиробник Mercedes-Benz представив новий електричний автомобіль 2023 Mercedes-Benz EQE.