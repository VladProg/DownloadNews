Унаслідок російського вторгнення Україна стала однією з найзамінованіших країн у світі. І тому важливо не зациклюватися на старих методах, а креативно підходити до розв'язання питання розмінування, застосовуючи роботизовані системи, системи зі штучним інтелектом, які можуть без втручання людини визначати наявність небезпеки.

Як передає Укрінформ із посиланням на Українське Радіо, про це заявив представник Секретаріату Національного органу з питань протимінної діяльності, яким є Головне управління протимінної діяльності, цивільного захисту та екологічної безпеки Міністерства оборони України Сергій Зубаревський під час конференції "Гуманітарне розмінування в Україні: проблеми та шляхи вирішення".
За наведеними ним даними, на сьогодні близько 160 тисяч квадратних кілометрів суходолу (за площею це приблизно дві Чехії або пів Польщі) потрібно обстежити на наявність вибухонебезпечних предметів. Уряд ставить за мету, щоб вже за десять років 80 відсотків цих територій були безпечними.
"Завдання досить реальне, якщо підійти до вирішення цього питання креативно, з дотриманням стандартів, які на сьогодні існують. Ми розуміємо, що всі ці 160 тисяч квадратних кілометрів суходолу не є замінованими або небезпечними. Частина цієї території є вільною від вибухонебезпечних предметів. І першочергова задача — виявити з цих 160 тисяч кілометрів, яка частина вже безпечна, а яка частина підлягає подальшому розмінуванню і роботі з нею", — зазначив Зубаревський.
За його словами, креативний підхід — це застосування новітніх засобів, зокрема дронів, роботизованих систем, системи зі штучним інтелектом, які можуть без втручання людини визначати наявність небезпеки шляхом дослідження результатів обстеження території дронами. Тобто це креативний підхід — не зациклюватися на старих методах, коли пішки обходили і з'ясовували, чи ця територія забруднена.
За словами Зубаревського, в Україні вже створена система перевірки якості розмінування: "У нас є органи оцінки відповідності, і створена система управління якістю розмінування, яка складається з двох частин — це гарантія якості, тобто впевненість у тому, що оператор, який заявив свою спроможність розмінувати, дійсно на це спроможний, і контроль якості — це перевірка результатів роботи операторів протимінної діяльності".
Станом на сьогодні, поінформував Зубаревський, в Україні сертифіковано сім операторів, зокрема HALO Trust, Demining Solutions, Данська група біженців, Швейцарський фонд гуманітарного розмінування, Норвезька допомога людям. Серед них є два комерційних українських оператори — Demining Solutions і Укроборонсервіс. Крім того, кілька організацій подали документи на сертифікацію та готуються до того, щоб пройти сертифікацію і розпочати виконання завдань гуманітарного розмінування.
Як позитив, представник ГУ протимінної діяльності відзначив те, що всі оператори працюють за рахунок донорів. Тобто держава не витрачає кошти на те, щоб забезпечити діяльність цих організацій. На сьогодні проходять сертифікацію близько 10-12 організацій, які планують стати операторами протимінної діяльності.