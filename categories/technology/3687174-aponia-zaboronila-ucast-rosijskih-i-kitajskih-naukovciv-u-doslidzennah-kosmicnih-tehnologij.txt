Інститут космічних наук Японського космічного агентства заборонив російським і китайським науковцям брати участь у його дослідженнях передових космічних технологій.

Про це повідомляє Kyodo News, передає Укрінформ.
Відповідні зміни до правил прийому іноземних дослідників і студентів, які набули чинності ще у вересні минулого року, мають на меті посилення захисту конфіденційної технологічної інформації, що може бути використана у військових цілях.
Як ідеться в повідомленні, цей крок став частиною зусиль із запобігання доступу іноземних агентств, що розробляють зброю масового знищення, до технологій, які використовуються у супутниках і ракетах.
Окрім представників росії та Китаю, заборонено прийом науковців із Північної Кореї, Ірану, Іраку та білорусі.
Водночас для китайських фахівців, а також їхніх колег із Індії і країн-членів Асоціації держав Південно-Східної Азії (АСЕАН) діють винятки.
Їхніх дослідників і студентів, які мають видатні наукові досягнення e дослідженні космічних технологій, можуть допустити до науково-дослідницької роботи в Інституті за низкою напрямів, окрім інженерного.
Як повідомляв Укрінформ, коледж Virginia Tech зі США започатковує програму для українських науковців, вимушених залишити Україну через бойові дії.
Фото: JAXA