Група інженерів провела додаткові тестування телескопа James Webb, який є спільним проєктом Європейського космічного агентства (ESA), NASA та Канадського космічного агентства (CSA), після виявлення технічного збою та визнала його готовим до запуску 22 грудня.

Як передає Укрінформ, про це повідомляється у блозі NASA.
У середу, 24 листопада, інженери завершили додаткові випробування, і комісія NASA щодо огляду аномалій дійшла висновку, що в результаті технічного збою не було пошкоджено жодних компонентів телескопа.
Запуск ракети-носія з James Webb запланований на 22 грудня о 14.20 за київським часом.
Зазначається, що вже сьогодні, 25 листопада, телескоп почнуть заправляти паливом, процес, який займе близько 10 днів.
Декілька днів тому стало відомо, що телескоп планують запустити не раніше 22 грудня замість 18 грудня після виявлення технічного збою.
Спеціалісти готувалися пристикувати James Webb до адаптера ракети-носія Ariane 5, який використовується для інтеграції апарату з верхнім ступенем ракети. Проте в результаті раптового й незапланованого відстібання одного зі стяжних затискачів, який утримує телескоп прикованим до адаптера, по всьому телескопу пройшла вібраційна хвиля.
Як повідомлялося, космічний телескоп James Webb — американський орбітальний інфрачервоний космічний телескоп, призначений на зміну космічному телескопу «Hubble». Телескоп дасть змогу здійснювати широкий спектр досліджень в астрономії і космології, спостерігати деякі з найвіддаленіших подій і об'єктів у Всесвіті, таких як утворення перших галактик.
Фото: NASA