ТОВ «Боді-Формінг» розробило прототип апарату штучної вентиляції легень професійного класу і готове випускати це обладнання для українських лікарень.

Про це під час пресконференції в Укрінформі заявив директор ТОВ «Боді-Формінг» Сергій Фаренік.
“Коли в березні 2020 року постали нагальні питання використання ШВЛ активно, враховуючи ситуацію з COVID-19, стало зрозуміло, що традиційні сервісні зв’язки не спрацьовують. Було порушено сполучення, комунікації, і підприємства США, Європи, які виробляли апарати ШВЛ, були перевантажені. Наша команда інженерів частково знайшла вихід, ми почали співпрацювати з фахівцями заводу “Буревісник”, який раніше виробляв непогані апарати ШВЛ, щоб зробити апарат професійного класу, але в інших цінових сегментах. Наша спроба була вдалою, ми розпочали цю роботу в квітні 2020 року, практично восени минулого року ми розробили систему документації, максимально використовуючи українські підприємства для виробництва комплектуючих, наприклад, шестишарові плати, на яких розміщуються мікроелементи та мікросхеми, використовували потужності заводу “Радар”, Київського радіозаводу, інших підприємств, досвід і можливості українських фахівців. Наш апарат ШВЛ - це діючий прототип, який має 7 режимів роботи вентиляції, завдяки нашим голландським партнерам ми володіємо програмними кодами і є можливість модернізації апарату”, - сказав Фаренік.
Він додав, що нідерландська компанія Aspen Surgical Hillrom BV Amsterdam як жест доброї волі передала українському підприємству програмні коди, за допомогою яких було створено програмне забезпечення для українського апарату ШВЛ.
Також, за його словами, ТОВ на базі цього прототипу може створити апарат експертного класу, а також виробляти прилади для екстракорпоральної мембранної оксигенації. Ці можливості підприємства зацікавили київський Інститут серця, з яким зараз тривають перемовини щодо співпраці.
Апарат ШВЛ розробки ТОВ «Боді-Формінг» середнього класу має можливості для модернізації відповідно до потреб замовника. Апарат має вбудовану турбіну, мобільність, сучасне програмне забезпечення, засоби відеофіксації, а також 7 датчиків, з яких 2 - датчики потоку, 4 датчики тиску і ультразвуковий датчик концентрації кисню. Апарат живиться від мережі 220 вольтів, зовнішнє живлення від 12 до 14 вольтів для підключення в машинах екстреної медичної допомоги та два акумулятори для автономної роботи. Апарат переносного типу, може використовуватися як зі стійкою, так і без неї.
Наразі апарат ШВЛ, який розробило це підприємство, коштуватиме, за даними Фареніка, близько 200 тис. грн.
Зазвичай вартість апаратів ШВЛ в залежності від наявності деяких функцій, режимів тощо починається від 350 тис. грн, додав він.
Потужності підприємства дозволяють на цей час виробляти від 10 до 20 апаратів на місяць. В залежності від попиту, завдання та фінансування, підприємство збільшити потужності і виробляти до 100 апаратів, повідомив на пресконференції інженер-конструктор Юрій Семененко.
За словами Семененка, комплектуючи, такі як турбіни, повітряні вентилятори, закуповуються за кордоном, друковані плати для апарату виготовляються силами українських підприємств.
Нині, як додав Семененко, в Україну завезено багато апаратів різних виробників, і це створює певні проблеми з сервісним обслуговуванням, поточним ремонтом. Якщо виробництво апаратів ШВЛ розпочнеться в Україні, то підприємство може швидко надати послуги з обслуговування та ремонту цього обладнання.
Зараз підприємство, за словами Фареніка, розглядає можливості співпраці з київськими лікарнями. Зацікавленість у вітчизняному апараті ШВЛ висловили лікарні, апаратуру яких обслуговує підприємство, зокрема в Коцюбинському ОТГ Бучанського району Київської області.
"Враховуючи децентралізацію і можливості часткового фінансування, в тому числі і медицини на місцях, ми отримали, скажімо так, підтвердження про підтримку. Зараз стоїть питання налагодити виробництво цих апаратів. Зараз це діючий прототип, ми не можемо зараз його поставити в лікарню, хоча такі пропозиції були. Нам треба отримати сертифікат про те, що це медичний виріб", - сказав Фаренік, нагадавши, що у 2016 році Україна приєдналася до стандартів ISO щодо медичних виробів європейського співтовариства.
За його словами, після формування замовлення від 30 приладів і більше підприємство буде проводити сертифікацію своєї продукції. "Враховуючи COVID-19, нам обіцяють, а ми співпрацюємо з Австрією, що сертифікація буде здійснена протягом трьох-чотирьох місяців", - сказав Фаренік.
На пресконференції також зазначалося, що від початку пандемії COVID-19 з березня 2020 року фахівці ТОВ «Боді-Формінг» проводять роботу з інвентаризації та ремонту обладнання, необхідного для здійснення медичних процедур із застосуванням апаратів штучної вентиляції легень (ШВЛ). В результаті проведеної в 2020-2021 роках інвентаризації стану апаратів ШВЛ у медичних закладах Києва та Київської області відремонтовано понад 60 апаратів ШВЛ вітчизняного та іноземного виробництва.