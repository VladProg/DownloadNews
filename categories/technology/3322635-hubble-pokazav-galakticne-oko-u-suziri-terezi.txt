Телескоп Hubble зробив завдяки своїй ширококутовій універсальній камері WFC3 світлину спіральної галактики, яка знаходиться у сузір'ї Терези.

Як передає Укрінформ, про це повідомляє обсерваторія.
Сам космічний об’єкт розташований за близько 130 мільйонів світлових років від Землі.
На зробленому телескопом Hubble зображенні NCG 5728 виглядає як елегантна спіральна галактика. Однак ця світлина не показує, що NGC 5728 також є енергійним типом галактики, відомої як Сейфертівська галактика.

Сейфертівська галактика — тип спіральних або неправильних галактик із зореподібним активним ядром, спектр випромінювання якого містить численні широкі дозволені та заборонені емісійні лінії, що вказує на потужні викиди газу зі швидкостями 300—5 000 кілометрів на секунду.
Зазначається, що відкривачем NCG 5728 є британський астроном німецького походження Фрідріх Вільгельм Гершель, який уперше спостерігав за об'єктом 7 травня 1787.
Як повідомляв Укрінформ, телескоп Hubble зробив завдяки своїй ширококутовій універсальній камері WFC3 та камері Advanced Camera for Surveys світлину кулястого зоряного скупчення ESO 520-21 (Palomar 6), яке знаходиться у сузір'ї Змієносець.
Фото: esahubble.org