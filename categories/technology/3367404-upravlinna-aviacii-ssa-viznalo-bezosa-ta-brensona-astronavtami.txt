Федеральне управління цивільної авіації США (FAA) знову змінило критерії отримання "крил астронавта" – нагрудної відзнаки, яку у Штатах вручають учасникам комерційних космічних місій.

Про це повідомляє Укрінформ із посиланням на FAA.
Засновник компанії Blue Origin Джефф Безос і британський мільярдер Річард Бренсон, які у 2021 році здійснили перші комерційні польоти у космос, стали одними з останніх володарів "крил астронавтів". Також астронавтами визнано тих, хто цього року був учасником космічних туристичних місій. З наступного року замість вручення цієї нагороди космічних туристів просто заноситимуть до спеціального онлайн-реєстру.
Рішення не зачепить астронавтів NASA, оскільки вони отримують свої значки та звання від космічного агентства.
Нагадаємо: у липні FAA змінило критерії отримання нагрудного знака. Щоб вважатися комерційним астронавтом, потрібно бути співробітником визнаної FAA космічної компанії, пройти тренінг, піднятися на висоту вище 80 км над Землею та вчинити певні дії, які важливі "для суспільної безпеки або сприяння безпеці пілотованих космічних польотів".