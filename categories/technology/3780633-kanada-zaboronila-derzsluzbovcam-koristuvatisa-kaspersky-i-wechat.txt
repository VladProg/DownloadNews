Співробітникам федерального уряду Канади заборонили використовувати на робочих мобільних пристроях російське антивірусне програмне забезпечення Kaspersky та китайський застосунок WeChat.

Як повідомляє кореспондент Укрінформу, про це оголосила президент Казначейської ради Канади Аніта Ананд.
“Виходячи з оцінки ризиків для кібербезпеки, ми забороняємо доступ до цих застосунків на урядових мобільних пристроях. Уряд Канади постійно працює над убезпеченням своїх інформаційних систем і мереж, аби гарантувати захист державної інформації”, - сказала вона.
Ананд наголосила, що уряд “і надалі постійно пильнуватиме за потенційними кібернетичними загрозами та при потребі вживатиме негайних дій”.
У Казначейській раді Канади зазначили, що WeChat та програми Kaspersky “наражають приватність і безпеку на неприйнятний ризик”. “На мобільних пристроях методи збору даних WeChat та Kaspersky отримують значний доступ до вмісту пристроїв”, - пояснили у відомстві.
Водночас указується, що “свідчень, ніби урядову інформацію було скомпрометовано, немає”.
Як повідомляв Укрінформ, Федеральне відомство інформаційної безпеки ФРН заявило, що бачить “значний ризик“ ІТ-атак з боку Росії для користувачів програмного забезпечення захисту від вірусів Kaspersky.
Своєю чергою Федеральна комісія зі зв'язку США внесла “Лабораторію Касперського“ до списку компаній, які загрожують національній безпеці країни.