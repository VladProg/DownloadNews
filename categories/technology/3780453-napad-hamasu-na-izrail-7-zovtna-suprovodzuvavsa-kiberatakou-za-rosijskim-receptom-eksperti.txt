Компанія CloudFlare, що спеціалізується на захисті сайтів від DDoS-атак, стверджує, що перед атакою ХАМАСу на Ізраїль 7 жовтня відбулася потужна атака проти ізраїльських кібермереж.

Як передає Укрінформ, про це повідомляє ізраїльське видання Vesty.
Звіт CloudFlare доводить, що при вторгненні терористів ХАМАСу з сектору Гази вранці 7 жовтня почалися потужні DDoS-атаки на багато ізраїльських ресурсів, насамперед на сайти ЗМІ та компаній з виробництва програмного забезпечення.
Атака почалася рівно о 06:30 годині, одночасно з вторгненням, і мала інтенсивність 100.000 з'єднань за секунду.
Через 45 хвилин інтенсивність зросла в 10 разів - до 1 млн запитів на секунду, вище, ніж за будь-яких колишніх конфліктів з ХАМАСом. Йдеться про запити на з'єднання з сайтом, онлайновим сервісом, додатком чи внутрішньою мережею підприємства.
Точкова атака з мільйоном запитів свідчить, що у розпорядженні ХАМАСу є кошти, про наявність яких не було нікому відомо. А також про те, що йому допомагали деякі державні служби чи власники доступу до них.
Перші підозри були направлені у бік Ірану, основний володар таких потужних кіберінструментів – це Росія.
Поєднання наземного вторгнення з масивною кібератакою DDoS-типу притаманно кільком війнам, у яких брала участь Росія. Головним чином, таке практикувалося при вторгненні до Грузії у 2008 році та до України у 2014 та 2022 роках.
Ця доктрина входить у російську військову теорію – необхідність паралізувати критичну інфраструктуру, таку як енергетика та залізничний транспорт, у момент наземного чи повітряного вторгнення.
Нині незрозуміло, чи запозичили Іран чи ХАМАС цю ідею у Росії, чи отримали таємну допомогу від Росії, чи проросійських режимів.
Як зазначається, чимало груп хакерів, про зв'язок яких із Кремлем відомо, діяли проти ізраїльських цілей останніми тижнями.
Як повідомляв Укрінформ, хакерські групи, які пов'язують із Росією, заявили про підтримку нападу ХАМАСу на Ізраїль та про атаки на урядові сайти країни.