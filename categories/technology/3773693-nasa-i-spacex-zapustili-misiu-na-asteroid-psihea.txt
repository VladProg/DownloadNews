Національне управління з аеронавтики і дослідження космічного простору (NASA) та SpaceX у п’ятницю запустили місію Psyche на астероїд Психея.

Про це повідомляє Associated Press, передає Укрінформ.
Космічний корабель SpaceX був запущений з Космічного центру імені Кеннеді у Флориді 13 жовтня.
Місія Psyche має дістатися однойменного астероїда у 2029 році.
Запуск місії планувався ще рік тому, однак запуск був відкладений через затримки у тестуванні програмного забезпечення для польотів.
Психея – найбільший із близько дев’яти астероїдів, багатих на метали. Він обертається навколо Сонця у зовнішній частині головного поясу астероїдів між Марсом і Юпітером разом із мільйонами інших космічних об'єктів.
Радіолокаційні та інші спостереження свідчать, що ширина Психеї дорівнює приблизно 232 кілометри, довжина 280 кілометрів, астероїд містить залізо, нікель та інші метали.
Дослідження Психеї може допомогти відповісти на фундаментальні питання щодо виникнення життя на Землі.
Як повідомлялося, старт місії Psyche планувався на 5 жовтня, проте його вирішили перенести на 12 жовтня.
Однак 12 жовтня запуск місії знову перенесли через несприятливі погодні умови.