Космічна рентгенівська обсерваторія «Чандра» Національного управління з аеронавтики і дослідження космічного простору (NASA) сфотографувала галактичну туманність NGC 2070 (Тарантул), що знаходиться у сузір'ї Золота Риба.

Як передає Укрінформ, про це обсерваторія повідомила у Твіттері.
«Туманність Тарантул є місцем, де утворюються зірки поблизу Великої Магелланової Хмари», - йдеться у повідомленні.
Зазначається, що зірки-гіганти тут виробляють інтенсивне випромінювання та потужні вітри, які здувають речовину, утворюючи перегрітий газ, який світиться в рентгенівському світлі.

Фото: NASA
Відкривачем цього об'єкта є французький астроном Нікола Луї де Лакай, який уперше спостерігав за об'єктом 1751 року.
Як повідомляв Укрінформ, космічна рентгенівська обсерваторія «Чандра» Національного управління з аеронавтики і дослідження космічного простору (NASA) сфотографувала скупчення галактик Abell 1795, яке знаходиться у сузір’ї Волопас.