У п’ятницю, 5 травня, російські хакери вивели з ладу сайт французького сенату.

Про це передає Укрінформ з посиланням на The Guardian.
"Доступ до сайту був порушений сьогодні вранці", - йдеться у повідомленні верхньої палати парламенту Франції.
Група під назвою NoName в месенджері Telegram взяла на себе відповідальність за цю атаку, заявивши, що вчинила так, тому що "Франція працює з Україною над новим пакетом допомоги, що може включати зброю".
Ця ж група заявила, що у березні на декілька годин вивела з ладу вебсайт нижньої палати Національних зборів Франції.
Окрім того, ця група заявила, що стоїть за перебоями в роботі урядових сайтів Канади, що були минулого місяця, коли Прем’єр-міністр України Денис Шмигаль відвідував цю країну.
Як повідомлялося, раніше на урядові сайти європейських країн неодноразово здійснювали кібератаки російські хакери. Зокрема, на початку квітня на сайт парламенту Фінляндії було здійснено DoS-атаку.