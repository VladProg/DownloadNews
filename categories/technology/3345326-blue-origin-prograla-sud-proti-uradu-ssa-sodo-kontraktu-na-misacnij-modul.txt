Суд у США відхилив позов компанії Blue Origin проти американського уряду, поданий через рішення NASA надати контракт на створення модулів для висадки на Місяць компанії SpaceX Ілона Маска.

Як передає Укрінформ, про це повідомляє Голос Америки.
Суддя Річард Хертлінг із Федерального претензійного суду у Вашингтоні задовольнив клопотання уряду про відхилення позову, поданого 16 серпня.
Космічна компанія Blue Origin, створена засновником Amazon Джеффом Безосом, назвала свій позов «спробою виправити недоліки» у системі закупівель NASA.
Коментуючи рішення судді, представник Blue Origin сказав, що проблеми, порушені в позові, необхідно вирішити.
«Ми в повному масштабі співпрацюємо з NASA у розробці стійких конструкцій посадкових модулів, проведенні широкого спектру заходів щодо зниження технологічних ризиків та надання послуг з доставки вантажів на Місяць», – йдеться у заяві.
Компанія не повідомила, чи планує вона оскаржити рішення.
За кілька днів після подання позову NASA призупинила роботу над контрактом до 1 листопада. В агентстві заявили, що це було зроблено в рамках домовленості між сторонами щодо прискорення судового розгляду.
Рахункова палата США (GAO) у липні підтримала рішення NASA вибрати одну компанію для розробки посадкових модулів та відхилила протест Blue Origin.
Хоча позов Blue Origin був направлений проти уряду США, компанія SpaceX приєдналася до процесу як третя сторона незабаром після подання позову.
У рамках контракту вартістю 2,9 мільярда доларів має бути збудований космічний корабель для програми Artemis, мета якої – здійснити першу з 1972 року висадку людини на Місяць.
Як повідомлялося, Управління державної звітності США відхилило протест Blue Origin, підтримавши рішення NASA.
У квітні агентство уклало зі SpaceX контракт на виготовлення космічного апарату для висадки на Місяць, відхиливши пропозиції Blue Origin.
Безос пропонував NASA в обмін на контракт із виробництва місячного модуля покрити до 2 млрд доларів витрат агентства.