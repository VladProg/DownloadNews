Компанія Microsoft протягом наступних двох років інвестує 3,2 мільярда доларів у розширення в Австралії хмарних обчислень та інфраструктури штучного інтелекту.

Про це повідомляє Bloomberg, передає Укрінформ.
«Це наша найбільша інвестиція за 40-річну історію Microsoft в Австралії та свідчення нашої відданості зростанню та процвітанню країни в епоху штучного інтелекту», — заявив президент Microsoft Бред Сміт.
Зазначається, що ці інвестиції дадуть змогу Microsoft збільшити кількість центрів обробки даних у Канберрі, Сіднеї та Мельбурні з 20 до 29.
Крім того, компанія співпрацюватиме зі штатом Новий Південний Уельс щодо створення Microsoft Datacenter Academy, а також співпрацюватиме з розвідувальним агентством Australian Signals Directorate у сфері кібербезпеки.
Як повідомляв Укрінформ, британське антимонопольне відомство схвалило угоду Microsoft щодо купівлі Activision Blizzard, виробника ігор Call of Duty та World of Warcraft, вартістю 69 мільярдів доларів.