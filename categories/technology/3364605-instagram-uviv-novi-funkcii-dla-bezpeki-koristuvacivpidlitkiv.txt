Соціальна мережа Instagram представила низку функцій для безпеки користувачів-підлітків.

Про це повідомляє Укрінформ з посиланням на CNN.
Зокрема, нова опція Take a Break (зроби перерву), яка заохочує користувачів проводити менше часу на платформі. Користувачі можуть увімкнути цю функцію в «Налаштуваннях» і вибрати, чи хочуть вони отримувати сповіщення після використання платформи протягом 10 хвилин, 20 хвилин або 30 хвилин. Потім вони отримають повноекранне сповіщення із закликом закрити програму, пропонуючи тим часом зайнятися чимось іншим.

Фото з сайту cnn.com
Ця функція поки доступна лише у США, Британії, Канаді та Австралії, а з наступного місяця – і в інших країнах.
Instagram також заявив, що буде використовувати «суворіший підхід» до того, який контент соцмережа рекомендує підліткам, і активно підштовхуватиме їх до нових тем, якщо вони занадто довго зупинялися на чомусь одному. Функція буде запущена наступного року.
Компанія також працює над освітнім центром для батьків із порадами від експертів. Вони допоможуть їм обговорити використання соціальних мереж зі своїми дітьми. Також батьки зможуть бачити, скільки часу підлітки проводять у додатку, та встановлювати обмеження.
Крім того, підлітки зможуть повідомляти батьків про користувачів, на яких вони поскаржились. Батьки своєю чергою зможуть звʼязатися з цими користувачами.
З січня підлітки також зможуть бачити свою активність в соцмережі та керувати нею. Зокрема зможуть бачити дописи, які вони лайкнули чи прокоментували, та прибирати лайки чи коментарі. Це також стосується їхніх постів.
Користувачам також буде заборонено згадувати акаунти підлітків, які не підписані на них.
Як повідомляв Укрінформ, у месенджері WhatsApp з’явилася нова функція повідомлень, що зникають.