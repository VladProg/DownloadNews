Компанія YouTube оголосила у четвер про запуск низки нових функцій для контент-мейкерів, які базуватимуться на основі штучного інтелекту (ШІ).

Як передає Укрінформ, про це повідомляє Bloomberg.
«Ми відкриваємо набір продуктів і функцій, які дозволять людям розширювати межі творчого вираження», – сказав Тоні Рейд, віцепрезидент YouTube із питань продуктів для спільнот.
Серед нових продуктів YouTube є інструмент під назвою Dream Screen, який використовую ШІ для додавання графічного фону чи зображення до коротких відеороликів – Shorts. Компанія також анонсувала нові виробничі інструменти з підтримкою ШІ для редагування як коротких, так і довгих за тривалістю відео на платформі.
Окрім цього, компанія розкрила плани щодо запуску YouTube Create – мобільного додатку, який покликаний допомогти творцям платформи полегшити роботу над створенням відео. Застосунок теж міститиме функції з підтримкою ШІ, зокрема редагування та обрізання, автоматичні субтитри, можливості озвучення та доступ до бібліотеки фільтрів і музики без роялті-відрахувань.
На додачу до перерахованого, YouTube надасть контент-мейкерам більше інструментів для отримання інформації на основі ШІ, допоможе з автоматичним дубляжем відео та допоможе знайти музику та звукові доріжки для відео.
Як повідомляв Укрінформ, Google оголосив, що додасть до сервісів Gmail, Maps, Docs та платформи YouTube свій чат-бот штучного інтелекту Bard.