Соціальна мережа професійних контактів LinkedIn, що належить Microsoft, оголосила про запуск глобальної платформи для фрилансерів Service Marketplace.

Про це повідомляє Укрінформ із посиланням на TechCrunch.
Як зазначається, платформа допоможе роботодавцям шукати фрилансерів у всіх країнах світу.
Компанія сподівається, що Service Marketplace становитиме конкуренцію таким сервісам для фрилансерів як Fiverr та Upwork.
Особливість платформи в тому, що фрилансер не може сам шукати роботу. Користувач налаштовує собі профіль, а потенційний роботодавець може знайти виконавця на короткострокову роботу і домовитися про її виконання.
Також на платформі можна перевірити вимоги роботодавця щодо вакцинації, якщо така інформація ним вказана.
Наразі у сервісі представлено 250 категорій роботи, найближчим часом цей перелік планують розширити до 500.
Під час бета-тестування, поки платформа була доступна тільки в США, вона зібрала 2 млн фрилансерів. Загалом у LinkedIn близько 800 млн користувачів.
Як повідомляв Укрінформ, корпорація Microsoft оголосила, що до кінця року припинить роботу соціальної мережі професійних контактів LinkedIn у Китаї через посилення цензури в інтернеті.