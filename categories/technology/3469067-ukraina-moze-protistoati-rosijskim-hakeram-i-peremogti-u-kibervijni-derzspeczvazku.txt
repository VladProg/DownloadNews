Заступник голови Держспецзв'язку Віктор Жора не вірить, що російські хакери можуть розширити свої можливості чи використати нові технології проти української інфраструктури.

Про це він сказав на брифінгу, передає кореспондент Укрінформу.
«Звичайно, вони залишаються серйозною загрозою для України і решти світу, але оскільки вони не запропонували щось особливе за ці два місяці, я думаю, що це їхній потенціал», - сказав він.
«Вони залишаються небезпечними, вони продовжують загрожувати демократіям, загрожувати Україні в кіберпросторі. Тим не менш я не думаю, що вони можуть розширити свої кібервійська чи використати якісь зовсім нові технології, які можуть атакувати українську кіберінфраструктуру”, - додав Жора.
Заступник голови Держспецзв'язку також зазначив, що хоча від початку року служба спостерігала серйозні та «витончені» атаки, зокрема на Укртелеком наприкінці березня, урядові центри та МЗС, решта атак на ЗМІ і сторінки місцевої влади не були настільки «вишуканими».
«Було б помилкою применшувати їхній потенціал, водночас враховуючи частковий успіх у протидії загрозам з боку російської хакерської спільноти українській інфраструктурі, я припускаю, що ми повністю можемо протистояти та перемогти у кібервійні і війні загалом», - підсумував Жора.
Як повідомляв Укрінформ, за даними Держспецзв'язку, кількість кібератак на інтернет-ресурси органів влади та медіа в Україні збільшилась втричі у порівнянні з минулим роком. Але Україна їх успішно відбиває.