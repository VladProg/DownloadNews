Компанія SpaceX і Національне управління з аеронавтики і дослідження космічного простору (NASA) перенесли запуск пілотованого космічного корабля Crew Dragon Endurance до Міжнародної космічної станції (МКС) в рамках місії Crew-3 на 31 жовтня.

Про це повідомляє Укрінформ із посиланням на сайт NASA.
"NASA і SpaceX планують здійснити запуск Crew-3 до МКС у неділю, 31 жовтня о 2:21 за часом Східного узбережжя США (о 9:21 за Києвом) із тим, щоб дати додатковий час для підготовки космічного апарату", - йдеться у повідомленні.
Раніше запуск планувався на 30 жовтня.
Зазначається, що запасною датою запуску буде 3 листопада.
Запуск корабля буде здійснено за допомогою важкої ракети-носія Falcon 9 із стартового майданчика 39А на космодромі на мисі Канаверал у Флориді.
До складу екіпажу корабля входять астронавти NASA Раджа Чарі, Том Маршберн, і Кайла Беррон, а також астронавт Європейського космічного агентства (ESA) Маттіас Маурер.
Астронавти проведуть на станції близько шести місяців.
Як повідомляв Укрінформ, запуск корабля Crew Dragon з екіпажем цивільної місії Inspiration4 відбувся 16 вересня. До його складу увійшли бізнесмен та ініціатор місії Джаред Айзекман, пілот Сіан Проктор, бортовий лікар Гейлі Арсено і бортінженер Кріс Семброскі.
Корабель Crew Dragon, який уперше в історії керувався повністю цивільним екіпажем, повернувся на Землю через три дні, приводнившись, як і було заплановано, в Атлантичному океані поблизу узбережжя Флориди, США.
Основною метою місії Inspiration4 було зібрати $200 млн і підвищити обізнаність про дитячу дослідницьку лікарню Св. Юди в Мемфісі, штат Теннессі. Екіпаж навіть поговорив з кількома пацієнтами Сент-Джуд з космосу, в тому числі з деякими з тих, яких лікувала Арсено.