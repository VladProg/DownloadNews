NASA й Канадське космічне агентство (CSA) оголосили імена чотирьох астронавтів, які вперше за пів століття облетять Місяць на кораблі Artemis II, що наблизить людство до мети повернутися на супутник Землі у науково-дослідних цілях.

Оголошення відбулося в понеділок, під час заходу на Еллінгтон-Філд біля Космічного центру Джонсона NASA в Г'юстоні, передає Укрінформ.
«Команда Artemis II являє собою тисячі людей, які невтомно працюють, щоби перенести нас до зірок. Це їхній екіпаж, це наш екіпаж, це екіпаж людства», - заявив у цьому зв’язку адміністратор американського агентства Білл Нельсон.
Екіпаж оголошений у такому складі: командир Рейд Вайсмен (США), пілот Віктор Ґловер (США), перший спеціаліст місії Крістіна Гаммак Кох (США), другий спеціаліст місії Джеремі Гансен (Канада).
За словами глави NASA, разом уся команда проєкту Artemis II відкриває нову еру досліджень для нового покоління «зоряних мрійників».
Очікується, що політ експедиції триватиме близько десяти днів, та матиме на меті перевірку систем життєзабезпечення космічного корабля Orion, а також можливості для життя й роботи в далекому космосі.
Як повідомляв Укрінформ, минулого тижня у штаб-квартирі NASA в Вашингтоні був заснований новий офіс програми «Від Місяця до Марса» з метою здійснення дослідницької діяльності агентства.
Фото: NASA