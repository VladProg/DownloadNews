Майбутнє людства - в мобільності, але засоби пересування повинні рухатися таким чином, щоб наша планета і довкілля не страждали.

Про це заявив канцлер ФРН на відкритті Мюнхенського автосалону 5 вересня, передає Укрінформ.
«Я переконаний, що ніхто не робить електромобільність привабливішою, ніж виробники потужніших, красивіших і більш доступних електромобілів», - заявив канцлер.

Він поінформував, що в планах, щоби у 2030 році на дорогах Німеччини було 15 мільйонів електромобілів, але для цього має бути створена належна інфраструктура зарядки таких авто. Кількість громадських зарядних точок уже зросла в ФРН більш ніж наполовину до понад 90 тисяч, а вже в найближчі кілька тижнів країна стане першою країною в Європі, яка запровадить закон, що зобов’яже операторів майже всіх АЗС забезпечувати можливості швидкої зарядки потужністю не менше 150 кіловат для електромобілів. Одним із переконливих аргументів на користь електронної мобільності для громадян є можливість зарядки вдома. В Німеччині вже працюють 700 тисяч приватних зарядних станцій, які держава фінансує через банк KfW. Планується створення ще 300 тис. таких станцій.
Мюнхенський автосалон, один з найбільших у світі, проходить з 5 по 10 вересня. Участь у ньому беруть майже 750 експонентів з 28 країн.
Фото: @Bundeskanzler