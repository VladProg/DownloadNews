Компанія Facebook подала позов проти громадянина України Олександра Солонченка за обвинуваченням у крадіжці і продажу особистих даних 178 млн користувачів соціальної мережі.

Як передає Укрінформ, про це повідомляє Insider.
У позові стверджується, що Солонченко порушив умови використання платформи компанії, які забороняють її користувачам будь-які незаконні маніпуляції з переданими їй даними, отримання даних за допомогою автоматичних засобів, а також регламентує, що будь-які дані платформи можуть бути передані третій стороні (каталогу) виключно за згодою компанії.
За даними Facebook, у 2018-2019 рр. Солонченко під псевдонімом Solomame отримав доступ до ідентифікаційних даних акаунтів і телефонних номерів 178 млн користувачів соцмережі.
У компанії вважають, що це стало можливим завдяки спеціальній програмі, яка автоматично відправляла користувачам запити через додаток Messenger.
Адвокати Facebook представили докази, згідно з якими хакер продавав дані з інших компаній на Raid Forums, веб-сайті, де користувачі купують і продають масиви інформації.
Адвокати уточнили, що Facebook має намір вимагати розгляду позову судом присяжних. А також введення відносно Солонченка судових заборон на використання продуктів соцмережі і продаж будь-яких даних. Також компанія має намір вимагати відшкодування збитків.
Фото: dpa