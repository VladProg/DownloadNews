Міністерство цифрової трансформації готує зміни до законодавства, щоб надати можливість державі перевіряти швидкість мобільного інтернету. Це дозволить українцям отримувати якісні послуги від мобільних операторів.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Швидкість – один із показників, який оператори використовують як конкурентну перевагу. Проте в новому Законі про електронні комунікації такого показника немає. Через це в подальшому держава не зможе перевіряти, чи дійсно усюди достатня швидкість завантаження. Зараз готуємо зміни до законодавства. Це дозволить державі контролювати швидкість», - зазначив він.
Федоров наголосив, що середня швидкість мобільного інтернету в Україні має бути щонайменше 2 Мбіт/с. Цього мінімально достатньо, щоб здзвонитись з колегами зі смартфона в дорозі, публікувати відео в Instagram та обмінюватися файлами без Wi-Fi.
«Така швидкість повинна бути в усіх населених пунктах та на дорогах, де є мобільний зв’язок. У містах фактичний показник значно вищий, а от у деяких селах – навпаки, через меншу кількість базових станцій», - резюмував очільник Мінцифри.
Як повідомлялось, спільну заяву мобільних операторів України та ЄС продовжено ще на 6 місяців з можливістю подальшої пролонгації. Це дозволить українцям і далі спілкуватися з близькими у ЄС за доступними тарифами європейської зони вільного роумінгу.