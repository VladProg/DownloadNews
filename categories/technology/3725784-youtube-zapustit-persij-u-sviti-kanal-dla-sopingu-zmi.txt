Популярна відеоплатформа YouTube цього місяця вперше у світі запустить офіційний канал для шопінгу у Південній Кореї.

Як передає Укрінформ, про це повідомляє Yonhap.
Новий канал, який запрацює вже 30 червня, буде платформою для прямої трансляції показу різних товарів для продажу.
Це стане першим випадком, коли YouTube відкриє офіційний торговий канал у будь-якій країні світу.
«YouTube прагне створити привабливий, інформативний і розважальний досвід покупок для всіх користувачів, у тому числі в Південній Кореї. Для цього ми можемо час від часу експериментувати з різноманітними функціями YouTube Shopping, оскільки продовжуємо наполегливо працювати над оптимізацією та доставкою заради покращення досвіду для наших користувачів», - сказав офіційний представник YouTube.
Торік YouTube запустив нову вкладку «Покупки» в розділі «Огляд», що дозволяє відповідним авторам контенту позначати продукти у своїх прямих трансляціях або перераховувати продукти під своїми відео, а глядачам — купувати ці продукти.
Як повідомляв Укрінформ, відеохостинг YouTube з 26 червня відмовляється від формату Stories – тимчасових коротких відео, які допомагають взаємодіяти з аудиторією каналів.