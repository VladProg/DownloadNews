На базі Державного університету «Житомирська політехніка» створили інтерактивний музей науки і технологій «Політехнік». Наразі тут демонструють 30 експонатів.

Про це кореспонденту Укрінформу розповів керівник відділу маркетингу Житомирської політехніки Михайло Псюк.
«Наше завдання – показати дітям, що наука може бути цікавою і зрозумілою. Ми хочемо продемонструвати на практиці що таке наука, завдяки експонатам нашого музею. Тут можна самостійно побачити як працюють закони фізики. Наш музей постійно буде змінюватися й оновлюватися. Зараз тут понад 30 експонатів», - зазначив Псюк.
За його словами, у музеї представлені експонати за такими тематичними напрямками, як механіка, оптика, електрика, логіка, акустика, магнетизм.
Інтерактивний музей спроєктувала лабораторія мехатроніки «MechLab», що діє на базі Житомирської політехніки, а ще до його створення долучилася асоціація випускників університету.

Екскурсію музеєм розпочинають із 3D-центру, де друкують різні предмети на 3D-принтерах, які створили студенти. Далі відвідувачам пропонують випробувати «Стілець Будди», присівши на 2,5 тис. гострих цвяхів.
Як розповів керівник студентської лабораторії мехатроніки «MechLab» Ярослав Козяр, у музеї демонструють ефект струмів Фуко, закон збереження імпульсів, хвильовий маятник, золоте правило механіки за допомогою «Крісла Мюнхгаузена», ефект Бернуллі.
Фізичне явище магнетизму там пояснюють магнітні деталі, за допомогою яких можна конструювати різні фігури. Експонат «Маріанський жолоб» демонструє ефект чорних дір. Ехофон дає розуміння того, як працює звукова хвиля. В музеї також є сконструйований з пластикових труб орган, цифровий мікроскоп, вертикальний більярд.






У Житомирі створили інтерактивний музей науки і технологій / Фото: Ірина Чириця, Укрінформ


























































Для розвитку логічного мислення відвідувачам пропонують зав’язати шнурівки на кросівках за допомогою плоскогубців. Окрема розвага – це складання електричних схем із конструктора.
У процесі розширення наразі музейна кімната оптичних ілюзій. Там уже можна ознайомитися з ефектом відбивання та заломленням світла.
В інтерактивному музеї науки і технологій «Політехнік» також обладнаний комп’ютерний клас та є бібліотека. Окрім екскурсій там проводять заняття та майстер-класи.