Понад 80% із загальної кількості звернень громадян до Департаменту кіберполіції стосуються випадків Інтернет-шахрайства.

Про це в ефірі загальнонаціонального телемарафону повідомив начальник кіберполіції Юрій Виходець, передає кореспондент Укрінформу.
«Понад 80 відсотків звернень громадян до кіберполіції стосуються саме Інтернет-шахрайства, тому найчастіше ми працюємо саме над викриттям цих аферистів», - зазначив Виходець.
За його словами, серед найпопулярніших схем, до яких вдаються ці шахраї, – продаж неіснуючих товарів, телефонні шахрайства, а також фішинг.
Водночас від початку повномасштабної війни до цих схем додалися схеми псевдоевакуаційних перевезень із регіонів, де точаться бойові дії, а також надання в оренду неіснуючого житла для переселенців, зазначив Виходець. За даними начальника кіберполіції, у цих випадках зловмисники беруть передплату за неіснуючі товари, а потім зникають.
На запитання, наскільки часто кіберполіція стикається з псевдоволонтерством, він поінформував, що найчастіше шахраї роблять клони відомих волонтерських сторінок та ресурсів і вже під них збирають гроші. За його словами, таких звернень до очолюваного ним відомства надходить багато, і Департамент кіберполіції приділяє їм увагу та викриває шахраїв.
«Як і у випадках протидії іншим схемам онлайн-шахрайства, кіберполіцейські ретельно перевіряють інформацію щодо псевдоволонтерських зборів грошей. Ми ідентифікуємо причетних до протиправних дій, збираємо доказову базу та притягуємо до відповідальності», - сказав Виходець.
Як повідомлялося, в Одеській області СБУ викрила шахрая, який виманював гроші у родичів українських захисників, загиблих під час повномасштабної війни з рф.