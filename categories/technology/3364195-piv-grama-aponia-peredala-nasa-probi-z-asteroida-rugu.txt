Японське агентство з освоєння аерокосмічного простору JAXA повідомило про те, що надало американському агентству NASA проби, взяті з поверхні астероїда Р'югу зондом "Хаябуса-2".

Про це повідомляє Укрінформ із посиланням на NHK.
Капсула із пробами з астероїда повернулася на Землю 6 грудня минулого року. Вчені та співробітники дослідницьких інститутів Японії продовжують їх вивчати.
У понеділок група вчених JAXA, які здійснюють проект «Хаябуса-2», на пресконференції розповіли, що наприкінці листопада вони надали NASA 0,5 грама – або 10% – проб з астероїду.
У середині січня JAXA планує оприлюднити базу даних із зазначенням форми, кольору та інших характеристик кожної проби. Агентство має намір розпочати прийом заявок на дослідження з усього світу та надати спроби тим, чиї пропозиції будуть схвалені.
JAXA каже, що проведені у Японії дослідження свідчать про наявність на астероїді води та інших органічних сполук.
За словами менеджера проекту Чуда Юіті, він сподівається, що відправлені за кордон зразки допоможуть закордонним ученим підтвердити отримані в Японії результати або зробити нові відкриття.
Зразки піску з астероїда Р'югу з понеділка виставлено у музеї міста Сагаміхара префектури Канагава неподалік Токіо.
Як повідомлялося, «Хаябуса-2» запустили з космодрому в Японії в 2014 році, щоб зібрати проби на астероїді Р'югу, розташованому за 300 млн км від Землі. Р'югу – астероїд класу, який може містити елементи початкового стану Сонячної системи.
На початку грудня 2020 року автоматичний зонд "Хаябуса-2" вдало доставив на Землю дві капсули із зразками астероїда Р'югу, подолавши 6 млрд кілометрів. А 8 грудня капсула прибула до Інституту космосу та астронавтики JAXA у місті Сагаміхара, розташованому неподалік Токіо.