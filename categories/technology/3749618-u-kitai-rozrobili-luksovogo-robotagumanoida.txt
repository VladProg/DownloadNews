Китайська компанія Unitree Robotics розробила робота-гуманоїда, який отримав назву H1.

Як передає Укрінформ, про це повідомляє Daily Mail.
H1 має "зріст" близько 180 см і важить 47 кг. Швидкість пересування робота не перевищує 5,5 м/с, що приблизно так само, як і середньостатистична людина.

Він оснащений камерою глибини та LiDAR, технологією дистанційного зондування, яка використовує відбите світло для створення 3D-моделей і карт найближчих об’єктів.
Однак поки що роботу не вистачає одного — рук. В Unitree заявили, що нині працюють над цим.

Компанія не назвала офіційної дати випуску H1, але хоче, щоб робота можна було придбати через наступні 3-10 років за ціною близько 90 000 доларів США.
Серед можливостей робота: підніматися сходами, вмикати музику з вбудованого динаміка і навіть робити фотографії за командою, а потім їх надсилати прямо на смартфон власника.

Як повідомляв Укрінформ, у Китаї підтверджене успішне проведення складної операції з мікронної хірургії ока за допомогою робота-хірурга, яким лікарі керували дистанційно з використанням технології надшвидкої передачі даних стандарту 5G.