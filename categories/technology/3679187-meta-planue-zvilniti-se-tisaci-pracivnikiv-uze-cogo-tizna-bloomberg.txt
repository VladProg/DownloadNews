Meta Platforms Inc планує другий раунд звільнень, у межах якого скоротить тисячі співробітників уже цього тижня.

Про це повідомляє Bloomberg із посиланням на обізнані джерела, передає Укрінформ.
Як зазначається, власник Facebook та Instagram звільняє більше працівників, окрім скорочення на 13% у листопаді, намагаючись зробити компанію більш ефективною.
У попередньому раунді звільнень Meta скоротила 11 000 співробітників, що стало її першим великим звільненням. Компанія також працює над спрощенням своєї організаційної структури, надаючи пакети викупу менеджерам та скорочуючи цілі команди, які вона вважає несуттєвими. Цей крок все ще знаходиться на стадії завершення і може торкнутися тисяч співробітників.
Як пише агентство з посиланням на джерела, неминучий раунд скорочень зумовлений фінансовими цілями.
Meta, яка зіткнулася з уповільненням доходів від реклами і змістила акцент на платформу віртуальної реальності, яку називають метавсесвітом, просила директорів і віцепрезидентів скласти списки співробітників, яких можна звільнити. За словами джерел, цей етап звільнень може бути завершений наступного тижня.
Представники компанії не коментують цю інформацію.
Як повідомляв Укрінформ, компанія Zoom у лютому цього року скоротила 15% персоналу – 1300 осіб – на тлі зниження попиту на її послуги.