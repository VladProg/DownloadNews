Команда вчених із Університету префектури Кіото (Японія) розробила маски, які світяться під ультрафіолетом, якщо на них є сліди коронавірусу (COVID-19).

Як передає Укрінформ, про це повідомляє Kyodo News.
Президент вузу Ясухіро Цукамото сподівається, що маски запропонують користувачам простий спосіб перевірити, чи заразилися вони коронавірусом.
Нині команда науковців очікує на дозвіл від японського уряду, аби розпочати продаж масок вже наступного року.
Повідомляється, що для виготовлення масок використовуються антитіла зі страусиних яєць. У лютому минулого року команда вчених ввела самкам страусів неактивну форму коронавірусу, та виділила антитіла з яєць, які вони відклали.
Потім команда розробила спеціальний фільтр, який поміщається у маску. Фільтр можна вийняти та обприскати флуоресцентним барвником, що містить антитіла до коронавірусу з яєць страуса. Якщо вірус присутній, фільтр буде світитися під ультрафіолетовим світлом.
Як повідомляв Укрінформ, команда дослідників із Гонконгського університету заявила про розробку нержавіючої сталі, яка нейтралізує коронавірус (COVID-19) за кілька годин.
Фото: Kyodo News