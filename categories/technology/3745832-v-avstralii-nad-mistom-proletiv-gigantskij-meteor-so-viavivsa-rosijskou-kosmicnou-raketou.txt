Австралійське космічне агентство повідомляє, що таємничий метеор, який побачили в небі штату Вікторія у понеділок ввечері, ймовірно, був залишком російської ракети, що увійшла в атмосферу Землі.

Як передає Укрінформ, про це повідомляє The Guardian.
Як зазначається, велика смуга світла горіла майже хвилину одразу після опівночі, а потім розлетілася на шматки, які продовжували яскраво світитися.
У мережі публікували відео, міркуючи, що це був метеор, комета чи космічне сміття.

Австралійське космічне агентство заявило, що об'єкт у небі, ймовірно, був залишками російської ракети «Союз», запущеної з космодрому Плесецьк на північ від Москви ввечері 6 серпня. Ця ракета вивела на орбіту новий навігаційний супутник.
Ракета важила 105 тонн, мала довжину 25 метрів та була скинута на «надзвичайно великій висоті» після того, як закінчилося паливо, кажуть в Університеті Фліндерса.
Згідно з даними космічного агентства, уцілілі частини ракети планувалося безпечно повернути в атмосферу, в океан біля південно-східного узбережжя австралійського штату Тасманія.