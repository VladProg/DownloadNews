Запуск ракети Falcon 9, яка мала вивести на орбіту перший створений у Туреччині супутник спостереження з високою роздільною здатністю, а також ще три інші супутники, перенесено.

Про це передає Укрінформ з посиланням на Раду наукових і технологічних досліджень Туреччини (Tübіtak) у Твіттері.
“Компанія SpaceX, що відповідає за роботу ракети Falcon 9, яка виведе на орбіту наш супутник IMECE, офіційно оголосила про неможливість запуску сьогодні. Про точну дату та час запуску, який поки що перенесено на один день, буде оголошено пізніше”, - повідомили в Tübіtak.
Як зазначається на сторінці SpaceX у Твіттері, політ планується не раніше, аніж 11 квітня о 23:48 за тихоокеанським часом (10:48 12 квітня за київським часом).
Як повідомляв Укрінформ, перший створений у Туреччині супутник спостереження з високою роздільною здатністю мав бути запущений на орбіту у вівторок, 11 квітня. Разом із IMECE був запланований запуск супутників AKUP, KILIÇSAT та CONNECTA T2.1, розроблених турецькими компаніями.
Фото: Sanayi ve Teknoloji Bakanlığı / Twitter