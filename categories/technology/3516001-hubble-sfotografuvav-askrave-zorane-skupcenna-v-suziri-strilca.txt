Космічний телескоп NASA/ESA Hubble зробив фотографію кулястого зоряного скупчення NGC 6569, що знаходиться в сузір'ї Стрілець.

Як передає Укрінформ, про це повідомляє обсерваторія.
Світлина була зроблена завдяки камерам ACS (Advanced Camera for Surveys) і WFC3 (Wide Field Camera 3).
Кулясті скупчення містять від десятків тисяч до мільйонів зірок, і пов’язані з усіма типами галактик. Інтенсивна гравітаційна взаємодія цих щільно наближених скупчень зірок означає, що кулясті скупчення мають звичайну сферичну форму з «густонаселеним» центром.
Це спостереження ґрунтується на дослідженні кульових скупчень поблизу центру Чумацького Шляху.
Зазначається, що в попередніх своїх дослідженнях астрономи ігнорували ці космічні об’єкти, оскільки пил, що поширюється по центру галактики, блокує світло від цих кульових скупчень, і змінює кольори зірок, що знаходяться в них. Останній фактор особливо важливий для астрономів, які вивчають еволюцію зірок, оскільки кольори зірок можуть дати астрономам уявлення про їхній вік, склад і температуру.
Відкривачем NGC 6569 є британський астроном німецького походження Фрідріх Вільгельм Гершель, який уперше спостерігав за об'єктом 13 липня 1784.
Як повідомляв Укрінформ, космічний телескоп NASA/ESA Hubble зробив фотографію масштабного скупчення галактик Abell 1351, яке знаходиться в сузір'ї Великої Ведмедиці в Північній півкулі.
Фото: NASA/ESA Hubble Space Telescope