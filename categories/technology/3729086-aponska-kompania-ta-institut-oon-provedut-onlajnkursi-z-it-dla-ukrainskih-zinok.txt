Японська компанія по роботі з персоналом Pasona та навчальний інститут ООН ЮНІТАР проведуть професійні онлайн-курси з навчання ІТ для українських жінок, які виїхали з України через розв’язану РФ війну.

Про це повідомляє Kyodo, передає Укрінформ.
У Меморандумі про взаєморозуміння, підписаному в Токіо главою Pasona Group Ясуюкі Намбу та виконавчим директором ЮНІТАР Ніхіл Сет, сторони пообіцяли спільно працювати над створенням умов для економічної незалежності жінок, особливо тих, що потрапили в складні життєві ситуації.
Наразі йдеться про навчальні курси з цифрової сфери для близько 500 українок, які рятуються від війни в Польщі, тривалістю близько шести місяців, із вересня цього року по березень наступного. Згідно з угодою, Pasona надасть освітній контент, який ЮНІТАР використає у своїх навчальних програмах.
Посол України в Японії Сергій Корсунський, який був присутній на церемонії підписання меморандуму, привітав угоду, наголосивши на її важливості для українських жінок, які зараз перебувають у Польщі і позбавлені можливості розвивати свої особисті навички.
За даними Управління Верховного комісара ООН у справах біженців, через розв’язану Росією війну проти України станом на 13 червня в Польщі перебуває 994 775 українських біженців, включаючи дітей і жінок.
Згідно з меморандумом, Pasona та ЮНІТАР також спільно нададуть навчальні програми приблизно 5000 жінкам і молоді в країнах Африки на південь від Сахари.
ЮНІТАР, United Nations Institute for Training and Research, заснований у 1963 році як навчальний інститут ООН, який надає можливості для навчання урядам і приватним компаніям, головним чином у країнах, що розвиваються.
Японська транснаціональна корпорація Pasona Group, друга за величиною кадрова компанія в Японії, надає різноманітні кадрові послуги, включаючи тимчасове працевлаштування, підбір персоналу, аутплейсмент та аутсорсинг.
Як повідомляв Укрінформ, міністр закордонних справ Японії Йошімаса Хаяші під час Конференції з відновлення України в Лондоні заявив, що уряд Японії продовжуватиме підтримувати Україну в її боротьбі з російським вторгненням і повоєнній відбудові та планує провести спеціальну зустріч для японських компаній і корпорацій, щоб заохотити їх до активнішої участі в проєктах економічного відновлення України.