У центрі уваги аудиторії Google з 15 по 21 жовтня було використання Україною ракет ATACMS, якими вона вдарила по аеродромах в окупованих Росією Луганську і Бердянську.

Про це Укрінформу повідомили в організації BRAND UKRAINE, яка аналізує запити світової (Google Trends) та російської (Google і Yandex) аудиторій.
“Використання Україною ракет ATACMS стало однією з трендових тем серед світової аудиторії Google. Сили оборони використали далекобійні ракети для ударів по двох аеродромах в окупованих Росією Луганську й Бердянську, у результаті чого знищили дев’ять російських гелікоптерів, спецтехніку, пускову установку системи ППО та склад боєприпасів”, - йдеться у повідомленні.
Також футбольний матч між Мальтою і Україною опинився у центрі уваги світової аудиторії Google минулого тижня. Збірна України з футболу перемогла збірну Мальти у кваліфікації на Євро-2024 з рахунком 3:1.
Ядерний портфель президента РФ Володимира Путіна став ще однією актуальною темою. У західних ЗМІ активно поширювали кадри, на яких офіцери, що супроводжували Путіна під час його візиту до Пекіна, несли так звані ядерні валізи, призначені для запуску ракет із ядерною зброєю.
Серед інших трендових тем запитів — ФК Оболонь (Київ), операції ЗСУ на лівому березні Дніпра та село Кринки, Українська православна церква.
Аналогічно до світової аудиторії росіяни активно шукали інформацію про використання Україною ракет ATACMS. При цьому російську аудиторію цікавила ціна та характеристики ракети, а також реакцію Путіна на удари.
Wargaming став ще одним із трендових запитів в Google серед російської аудиторії. Ігрова компанія спільно з українською фандрейзинговою платформою United24 запустила благодійну ініціативу WargamingUnited. Купуючи спеціальні скіни в шести іграх компанії, гравці долучаться до збору на спеціалізовані реанімобілі для українських медиків.
Серед інших трендових запитів у росіян — фейк про те, що Володимир Зеленський закликав Грузію розпочати війну, візит Путіна до Китаю та вибухи в Севастополі.
За даними Яндекса, від початку повномасштабного вторгнення Росії в Україну росіяни все частіше цікавляться роботою у сфері виробництва озброєнь. Кількість пошукових запитів на кшталт «робота на воєнному заводі» та «вакансії ВПК» від початку минулого року зросла у 4 рази.
Зокрема, в Іжевську серед тижневих пошукових запитів про конкретні варіанти працевлаштування переважають військово-промислові підприємства: заводи «Калашников», «Аероскан», «Купол» та колишній ТЦ «Італмас», де тепер розміщується виробництво дронів.
Як повідомлялося, у вересні російське опозиційне видання The Insider писало, що в столиці Удмуртії Іжевську, РФ, торгові центри перетворюють на заводи з виробництва дронів.
Зокрема, зазначалося, що в місті закривають торгово-розважальний комплекс "Столиця" та ТЦ "Італамас", розташовані поруч, які купила московська компанія Аероскан. Вона займається впровадженням безпілотних авіаційних систем для бізнесу, йдеться на сайті компанії.
У ще одному закритому ТЦ – "Новий дім" – розмістилося науково-виробниче об'єднання "Іжевські безпілотні системи", дочірня структура концерну Калашников. У вересні підприємство оголосило набір конструкторів, технологів та робітників.