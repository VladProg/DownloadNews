Космічний корабель NASA Lunar Reconnaissance Orbiter (LRO) зробив зображення нового кратера на поверхні Місяця, який, ймовірно, є результатом падіння російської міжпланетної станції «Луна-25».

Як передає Укрінформ, про це повідомляється у матеріалі на сайті NASA.
Російське космічне агентство «Роскосмос» 21 серпня опублікувало координати ймовірної точки зіткнення станції з поверхнею Луни. Наступного дня NASA відправило команду LRO включити камеру над цим місцем.





24 серпня апарат американського агентства зробив декілька світлин зазначеного місця, які команда LRO порівняла зі світлинами «Роскосмосу», що були зроблені до зіткнення «Луни-25».
У результаті виявлено новий невеликий кратер на місячній поверхні.
«Оскільки цей новий кратер розташований близько до передбачуваної точки падіння «Луни-25», команда LRO робить висновок, що він, швидше за все, є результатом невдалої місії, а не природного удару», – заявили в NASA.
Виявлений кратер має діаметр близько 10 метрів і знаходиться на від’ємній висоті -360 метрів під поверхнею Місяця. Точка зіткнення російської станції із Місяцем була на крутому внутрішньому краю кратера Понтекулант G, що приблизно на 400 кілометрів далі від запланованої точки приземлення «Луни-25».
Як повідомляв Укрінформ, російська автоматична міжпланетна станція «Луна-25» припинила своє існування внаслідок зіткнення з поверхнею Місяця.
Автоматична станція «Луна-25» - перша в сучасній історії Росії місячна місія. Попередня станція «Луна-24» була запущена у 1976 році СРСР. «Луна-25» 19 серпня почала переходити на передпосадкову орбіту.
Фото: NASA’s Goddard Space Flight Center/Arizona State University