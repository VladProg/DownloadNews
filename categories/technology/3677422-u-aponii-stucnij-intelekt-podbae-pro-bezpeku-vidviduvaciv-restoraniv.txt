Японський оператор мережі конвеєрних ресторанів Kura Sushi розробив систему сповіщення на базі штучного інтелекту з метою запобігання псування страв клієнтами.

Про це повідомляє NHK, передає Укрінформ.
Як зазначається, система була розроблена після нещодавньої серії відео з відвідувачами, які влаштовують негігієнічні розіграші з їжею в ресторанах із конвеєрною стрічкою, що стали вірусними в соціальних мережах.
«Ми вважаємо, що ці відео надзвичайно тривожні та становлять загрозу самій основі конвеєрної бізнес-моделі суші. Сподіваємося, що запровадження системи сповіщення допоможе клієнтам почуватися безпечно під час споживання їжі в наших ресторанах», - заявив Окамото Хіроюкі з Kura Sushi.
Щойно камера системи зафіксує, що хтось повертає на конвеєр тарілку, якої торкнувся клієнт, у штаб-квартиру мережі надходитиме сповіщення. Після цього головний офіс зв’яжеться з менеджером, який підійде до зловмисника.
У компанії планують, що така система - перша у своєму роді в галузі - буде розгорнута у всіх її ресторанах.
Фото: by Emily J. Davis for Kura Sushi_Hand