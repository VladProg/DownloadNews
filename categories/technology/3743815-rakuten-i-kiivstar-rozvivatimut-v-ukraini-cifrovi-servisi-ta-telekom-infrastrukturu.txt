Міжнародна телекомгрупа Veon (Королівство Нідерланди) - єдиний акціонер ПрАТ Київстар, підписала Меморандум про наміри з Rakuten Symphony, дочірньою компанією провідного технологічного конгломерату Rakuten Group, з метою сприяти реконструкції телеком інфраструктури України шляхом запровадження нових цифрових сервісів і технологій.

Про це Укрінформу повідомили у пресслужбі Київстару.
Згідно з умовами Меморандуму, обидві компанії мають наміри створити в Україні надійну телекомунікаційну інфраструктуру, яка може безперешкодно забезпечити розвиток послуг високошвидкісного зв`язку. Таке рішення було прийнято на підтримку ініціативи «Ми будуємо Україну», яка оголошена Державною агенцією України з реконструкції та розвитку інфраструктури.
«Раді долучитися до державної ініціативи «Ми будуємо Україну». Переконаний, що наша експертиза і технологічний досвід нашого партнера сприятиме розвитку широкого спектру цифрових послуг і створенню в Україні передової цифрової інфраструктури», - прокоментував президент Київстару Олександр Комаров.
Київстар і Rakuten мають успішну історію співробітництва. Так Viber від Rakuten є провідним додатком для цифрових комунікацій для українців у країні та за кордоном. Він також надає послуги українському бізнесу, в тому числі через існуюче партнерство з Київстар. Крім того, Rakuten Symphony є провідним постачальником Open RAN рішень і має величезний досвід, отриманий від успішного створення великомасштабних комерційних хмарних мереж в усьому світі.
Як повідомлялося, Київстар планує залучити в найближчі три роки 600 млн дол. США для розвитку в Україні нових цифрових сервісів і технологій. Зокрема, ці інвестиції будуть використані для розвитку технології Open RAN, яка дозволяє модернізувати існуючі радіомережі, використовуючи обладнання від різних постачальників. Це також сприятиме в майбутньому розвиткові стандарту 5G в Україні.
Київстар – найбільший український оператор електронних комунікацій, що станом на березень 2023 року обслуговував 24,3 млн абонентів мобільного зв’язку та понад 1,1 млн абонентів «Домашнього інтернету». Компанія надає послуги з використанням широкого спектра мобільних і фіксованих технологій, у тому числі 4G, Big Data, Cloud solutions, сервіси для кіберзахисту, цифрове ТБ та ін. За час повномасштабної війни компанія надала гуманітарної допомоги ЗСУ, абонентам, суспільству на суму понад 1,1 млрд грн. Акціонер Київстар – міжнародна Група VEON. Акції Групи знаходяться на фондових біржах NASDAQ (Нью-Йорк) та Euronext (Амстердам).