Після останнього оновлення в сервісі повідомлень Telegram в україномовних загальнодоступних каналів з’явилась функція автоматичного перекладу.

Про це повідомляє СЕО Telegram Павло Дуров на своїй сторінці в Телеграмі, передає Укрінформ.
«Ми визнаємо, що Telegram став основним джерелом інформації з України, і сподіваємося, що інструменти, які ми надаємо, допоможуть інформувати більше людей і врятувати більше життів. Щоб полегшити роботу журналістів у всьому світі, усі публікації загальнодоступних каналів українською мовою тепер завжди пропонують кнопку перекладу за замовчуванням», — прокоментував Дуров останні оновлення сервісу.
Також він повідомив про те, що на минулих вихідних Telegram представив користувачам низку оновлень та налаштувань. Зокрема, відтепер месенджер підтримуватиме більшу кількість мов у перекладах повідомлень.
Як повідомлялося, 32,5 % українців довіряють офіційним інформаційним ресурсам влади, понад 25 % - новинним сайтам та українським національним і регіональним медіа.
Про це свідчать результати всеукраїнського онлайн опитування українською дослідницькою панеллю “Власна думка” 9–11 квітня, надані Офісом Президента. За даними опитування, серед найпопулярніших та найзручніших каналів інформації українці назвали телебачення, соціальні мережі та українські новинні сайти.