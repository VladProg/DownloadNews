Жителі України скористалися чатботом єВорог, який допомагає захисникам нищити ворога, вже 465 тисяч разів.

Як передає Укрінформ, про це віце-прем'єр-міністр - міністр цифрової трансформації України Михайло Федоров повідомив у Телеграмі.
“Чатбот єВорог продовжує бути ефективним інструментом народної розвідки”, - написав Федоров і виклав відео ефективної взаємодії користувачів чатботу із Силами оборони.
“Передаєте координати, фото/відео окупантів, а воїни ефективно по них відпрацьовують. Зараз Силам оборони особливо потрібна допомога з інформацією про позиції артилерії, бензовози, скупчення техніки, склади з боєприпасами, комплекси С300, "Іскандер" тощо”, - зауважив Федоров.
“Якщо маєте рідних на тимчасово окупованих територіях, поділіться з ними інформацією про єВорог. Але нехай вони видаляють історію листування з чатботом, фото/відео окупантів та не обговорюють телефоном переміщення техніки”, нагадав міністр і подякував кожному за допомогу.
Як повідомляв Укрінформ, вже понад 10 країн активно вивчають та планують запозичити досвід українського застосунку “Дія”.