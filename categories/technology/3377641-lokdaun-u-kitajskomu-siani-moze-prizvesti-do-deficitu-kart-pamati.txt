Дві найбільші компанії, які виробляють карти пам’яті, Samsung Electronics та Micron Technology, попередили, що тривалий локдаун в китайському місті Сіань може призвести до порушення виробничої ланки.

Як передає Укрінформ, про це повідомляє Reuters.
Повідомляється, що у компанії Micron заявили, що локдаун в Сіані може підірвати виробничі ланки та призвести до серйозного подорожчання матеріалів. У компанії вже заявили, що вони роблять все можливе, аби не зупиняти виробництво карт пам’яті DRAM.
«Ми сподіваємося, що ці зусилля дозволять нам виконувати більшість вимог наших клієнтів, однак можуть бути певні затримки», - йдеться у заяві компанії Micron.
У компанії Samsung Electronics також оприлюднили заяву, що їм доведеться шукати заміну виробникам з Сіані для виготовлення карт NAND, які використовують для зберігання даних у смартфонах та інших гаджетах. Раніше ці карти корейської компанії майже повністю виготовлялися на заводі в Сіані. Зазначається, що у Сіані загалом виготовлялося до 42% карт NAND у світі.
ЗМІ відзначає, що 13-мільйонне місто Сіань з 23 грудня опинилося зачиненим на локдаун, аби зупинити спалах COVID-19. Наразі у місті зачинені всі навчальні заклади та установи, а містянам не дозволяється виходити на вулицю, окрім як за продуктами. Це найбільше китайське місто, яке опинялося на карантині цього року.
Як повідомляв Укрінформ, у китайському місті Сіань понад 13 мільйонів людей опинилися в умовах суворого карантину через спалах COVID-19.