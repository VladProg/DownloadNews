Міністерство цифрового розвитку Казахстану заявило, що робота сайту «Яндекс» в країні призупинена на тлі інформації про передачу даних користувачів ФСБ РФ.

Як передає Укрінформ, про це повідомляє zakon.kz.
«З 9 серпня 2023 року призупинено роботу доменну www.yandex.kz», - заявили у міністерстві.
У відомстві додали, що направили запит до ТОВ «Яндекс» з вимогою надати розгорнуту інформацію про місцезнаходження центрів обробки даних, які використовує компанія, та заходи із захисту персональних даних громадян Казахстану, а також про принципи, на яких «Яндекс» взаємодіє з правоохоронними та спеціальними органами.
Раніше у низці ЗМІ з'явилася інформація про те, що ФСБ РФ отримає цілодобовий доступ до даних сервісу «Яндекс.Таксі» в Казахстані, включаючи персональну інформацію користувачів.
У компанії запевнили, що російське законодавство не поширюється на сервіс у Казахстані та на його користувачів, оскільки вони здійснюють поїздки та використовують додаток за межами Росії. Також стверджувалося, що дані, пов'язані з роботою сервісу в Казахстані, російські держоргани можуть отримати виключно через офіційний запит і лише в рамках встановлених міжнародних процедур.
Як повідомляв Укрінформ, фінські та норвезькі регулятори заборонили російській технологічній групі «Яндекс» та її партнеру Ridetech International, що базується в Нідерландах, передачу до Росії персональних даних клієнтів, зібраних у цих країнах службою таксі Yango.