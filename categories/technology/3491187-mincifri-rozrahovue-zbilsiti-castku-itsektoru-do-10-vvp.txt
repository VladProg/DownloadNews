Міністерство цифрової трансформації розраховує збільшити частку ІТ-сектору у ВВП України до 10%.

Про це під час International Diia Summit Brave Ukraine у Давосі заявив віцепрем'єр-міністр - міністр цифрової трансформації Михайло Федоров, повідомляє кореспондент Укрінформу.
"Ми вкладали наше бачення у чотири цілі: трансформувати на 100% всі урядові сервіси на сферу онлайн, забезпечити 95% населення найкращою якістю інтернету, надати 6 млн українців основи цифрових навичок, збільшити частку ІТ у ВВП до 10%", - сказав Федоров.
У Мінцифри розраховують, що в майбутньому Україна позбавиться паперової бюрократії та перейде на кешлесс - повністю безготівкові розрахунки.
Як повідомлялося, з 8 лютого в Україні працює спеціальний правовий режим "Дія.City", який розроблено для розвитку IT-галузі. Мета проєкту - створити сприятливі умови для розвитку інноваційного і технологічного бізнесу.
Дія.City надає можливість обирати, який корпоративний податок сплачувати: податок на виведений капітал (ПнВК) у розмірі 9% або податок на прибуток — 18%. Також він запроваджує спеціальні ставки для працівників IT-компаній та гіг-спеціалістів: податок на доходи фізичних осіб (ПДФО) — 5%, єдиний соціальний внесок — 22% від мінімальної зарплати, військовий збір — 1,5%. Якщо фахівець отримує понад 240 тис. євро на рік, то весь дохід вище від цього ліміту оподатковуватиметься ПДФО за ставкою 18%.
Фото ілюстративне