Тайвань успішно вивів у космос свій перший метеорологічний супутник вітчизняного виробництва «Тритон» (Triton). Космічний апарат вийшов на заплановану орбіту і встановив зв’язок із наземним центром управління.

Про це з посиланням на Тайванське космічне агентство TASA повідомляє місцеве видання CNA, передає Укрінформ.
Запуск відбувся з космодрому у Французькій Гвіані на північному сході Південної Америки о 22:37 неділі за місцевим часом (9:37 понеділка за Тайбеєм). У космос супутник вивела французька ракета-носій Vega C, призначена для підйому космічних апаратів на висоту 550-650 кілометрів над Землею.
За кілька годин після запуску в TASA повідомили, що «Тритон» успішно вийшов на визначену орбіту на висоті 601 кілометр і встановив контакт із наземною станцією управління на острові.
«Тритон», вагою 250 кілограмів, став першим метеорологічним супутником, розробленим та побудованим на Тайвані й виключно з тайванських складових. Загалом у його конструкції використано 11 ключових компонентів і технологій місцевого виробництва, пов’язаних із супутниками.
Однією з особливостей апарата є використання власної тайванської глобальної навігаційної супутникової системи рефлектометрії (GNSS-R) з унікальним модулем обробки даних, розробленим місцевими фахівцями.
Роботи над проєктом «Тритон» стартували десять років тому, в 2013 році, а його назва натхненна грецькою міфологією, де Тритон, син Посейдона і бог моря, успадкував тризуб, який символізує морське панування, і володіє раковиною, здатною керувати вітром та хвилями.
Головною функцією супутника стане збір даних про вітри на поверхні моря та доповнення даних наземних систем спостереження за вітрами, щоб точніше прогнозувати напрямки руху тайфунів та сильні опади.
В TASA сподіваються, що запуск супутника матиме значний вплив на космічні можливості Тайваню і допоможе острову стати експортером важливих метеорологічних даних.
Крім того, в процесі експлуатації «Тритона» Тайванське космічне агентство планує перевірити на практиці ряд технологій і зібрати дані, потрібні для розробки нових космічних апаратів.
У 2017 році Тайвань запустив свій перший супутник дистанційного зондування FormoSat-5 вітчизняної розробки.
Як повідомляв Укрінформ, іспанська компанія PLD Space здійснила в суботу тестовий запуск своєї багаторазової ракети-носія Miura-1 з майданчика на південному заході Іспанії, що стало першим в Європі повністю приватним запуском ракети.