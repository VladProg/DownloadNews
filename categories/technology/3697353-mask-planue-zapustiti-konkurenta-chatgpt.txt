Американський підприємець і мільярдер Ілон Маск заявив, що запустить власного конкурента ChatGPT та Bard на основі штучного інтелекту (ШІ), який називатиметься TruthGPT.

Про це повідомляє Reuters, передає Укрінформ.
Маск розкритикував компанію OpenAI, яка розробила системи ChatGPT за те, що «ШІ навчився брехати». За його словами, OpenAI перетворилася на «закриту, комерційну» організацію, «тісно пов'язану з Microsoft».
Підприємець також звинуватив співзасновника Google Ларрі Пейджа у несерйозному ставленні до безпеки ШІ.
«Я планую запустити щось, що я називаю "TruthGPT", або максимально правдивий ШІ, який намагається зрозуміти, як працює світ», - сказав Маск в інтерв’ю телеканалу Fox News.
Він додав, що TruthGPT «може бути найкращим шляхом до безпеки», який «навряд чи знищить людей».
За словами обізнаних джерел агентства, Маск залучав дослідників штучного інтелекту з Alphabet Inc Google, щоб запустити стартап, який би конкурував з OpenAI.
Минулого місяця Маск зареєстрував фірму X.AI Corp у штаті Невада, про що свідчить державна реєстрація. У компанії вказано Маска як єдиного директора.
Як пише агентство, Маск став співзасновником OpenAI у 2015 році, але у 2018 році вийшов зі складу ради директорів компанії. У 2019 році він повідомив у Твіттері, що залишив OpenAI, оскільки йому потрібно було зосередитися на Tesla і SpaceX.
Тоді ж він написав, що серед інших причин його виходу з OpenAI були такі: «Tesla конкурувала за тих самих людей, що й OpenAI, і я не погоджувався з тим, що хотіла зробити команда OpenAI».
Як повідомляв Укрінформ, американська компанія Google працює над розробкою нової пошукової системи зі штучним інтелектом.