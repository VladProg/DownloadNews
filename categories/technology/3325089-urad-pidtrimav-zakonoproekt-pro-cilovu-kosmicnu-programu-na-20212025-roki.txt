Кабмін підтримав проєкт Закону України "Про затвердження Загальнодержавної цільової науково-технічної космічної програми України на 2021-2025 роки".

Як передає Укрінформ, про це повідомив віцепрем’єр-міністр – міністр з питань стратегічних галузей промисловості Олег Уруський у Фейсбуці.
"Важлива подія для космічної галузі України! На черговому засіданні 29 вересня уряд підтримав проєкт Закону України "Про затвердження Загальнодержавної цільової науково-технічної космічної програми України на 2021-2025 роки", яка була підготовлена Мінстратегпромом разом з ДКАУ у співпраці з усіма зацікавленими сторонами. Надалі проєкт закону буде розглянутий народними депутатами у стінах парламенту", - зазначив він.
Програма передбачає реалізацію шести завдань:

провадження космічної діяльності в інтересах національної безпеки та оборони;
створення космічних систем спостереження Землі та їх складових;
впровадження космічних технологій на ринку послуг;
створення ракетно-космічної техніки;
фундаментальні та прикладні наукові дослідження у сфері космічної діяльності;
правове, науково-методичне та інформаційне забезпечення заходів програми.

"Фінансування програми здійснюватиметься за рахунок коштів, передбачених у державному бюджеті, а також інших джерел, не заборонених законодавством. Орієнтовний обсяг необхідних коштів на 2021-2025 роки становить 40,78 млрд грн, у тому числі з державного бюджету 15,76 млрд грн. Однак, за попередніми підрахунками, непрямі доходи у сфері економіки та додаткові переваги у сфері національної безпеки, державного управління та екології за цей період складуть понад 16 млрд грн. Найбільший дохід очікується у сегментах агромоніторингу, екології й безпеки та оборони", - навів дані Уруський.
За його словами, важливо, що для корпоратизації підприємств ДКАУ, яку нещодавно погодив уряд, подальше ухвалення Загальнодержавної цільової науково-технічної космічної програми України на 2021-2025 роки сприятиме системному та послідовному розвитку української космічної галузі.
Як повідомляв Укрінформ, підприємства, які належать до сфери управління Державного космічного агентства та мають стратегічне значення для економіки та безпеки країни, перетворять на акціонерні товариства, 100% акції яких належатиме державі.
Кабінет Міністрів 13 січня 2021 року схвалив концепцію Загальнодержавної цільової науково-технічної програми України на 2021-2025 роки.