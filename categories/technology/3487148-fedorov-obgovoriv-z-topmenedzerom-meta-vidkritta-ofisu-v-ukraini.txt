Віцепрем'єр-міністр – міністр цифрової трансформації Михайло Федоров обговорив із президентом з глобальних питань компанії Meta Ніком Клеггом відкриття офісу в Україні.

Як передає Укрінформ, про це Федоров повідомив у Телеграмі.
«Розповідаю деталі зустрічі з президентом з глобальних питань компанії Meta Ніком Клеггом. Ми вже сформували стратегічні плани для співпраці - відкриття офісу в Україні (дуже цього чекаємо!), боротьбу на інформаційному фронті, підтримку платформи United24 та інше», - заявив Федоров.

Він також підкреслив, що війна вимагає сміливих рішень і дій.
Як повідомляв Укрінформ, 5 травня під час візиту до Варшави Прем'єр-міністр Денис Шмигаль представив міжнародним партнерам та донорам платформу United24.
17 травня Президент Володимир Зеленський підписав указ щодо ініціативи створення національного бренду United24 для об'єднання зусиль міжнародних партнерів у підтримці України.
18 травня футболіст Андрій Шевченко став першим послом United24.