В Китаї почалась комерційна експлуатація першого спроєктованого і збудованого в країні магістрального реактивного пасажирського літака C919. Лайнер успішно здійснив перший рейс із Шанхаю до Пекіна зі 128 пасажирами на борту.

Про це Укрінформ повідомляє з посиланням на Xinhua.
«Комерційна експлуатація C919 означає, що вперше ринок цивільної авіації Китаю отримав магістральний реактивний лайнер вітчизняної розробки», - сказав віцепрезидент компанії-розробника літака Commercial Aircraft Corporation of China (COMAC) Вей Інбяо після приземлення лайнера в столичному міжнародному аеропорту Пекіна і його зустрічі водним салютом.
C919 є однофюзеляжним літаком із вісьмома кріслами бізнес-класу та 156 кріслами економкласу і має покращені характеристики салону, наприклад, стелю заввишки 2,25 метра та висувні контейнери над головою. Середнє сидіння економкласу на 1,5 см ширше сусідніх.
Літак C919, який здійснив політ у неділю, обслуговуватиме рейси авіакомпанії China Eastern Airlines із Шанхаю, де знаходиться й завод із виробництва цих літаків, за маршрутом Шанхай - Ченду. В компанії планують поступово збільшувати кількість маршрутів, де літатимуть C919, із надходженням нових суден.
China Eastern і COMAC підписали контракт на купівлю п’яти C919, які базуватимуться в аеропорту Шанхаю. Другий літак очікується в середині червня.
На сьогодні COMAC отримала від різних клієнтів замовлення на 1061 літак.
Як зазначили в компанії, Китай має величезний ринок цивільної авіації з великим потенціалом. За прогнозами COMAC, упродовж 2022-2041 років ринок цивільної авіації Китаю отримає 9284 нових літаки, включаючи 6288 однофюзеляжних, і стане найбільшим у світі ринком цивільної авіації в одній країні.
Як повідомлялося, проєкт C919, літака на 156 - 190 посадочних місць, було розпочато в 2007 році. Загалом у його проєктуванні, виробництві та льотних випробуваннях взяли участь майже 300 тисяч людей.
У листопаді 2015 року перший C919 зійшов із конвеєра в Шанхаї, а в 2017 році здійснив успішний перший політ.
У наступні роки проводилися льотні випробування судна в різних місцях і середовищах, аби повністю перевірити його безпеку, надійність і продуктивність.
У вересні 2022 року C919 отримав сертифікат відповідності в Управлінні цивільної авіації Китаю і в грудні того ж року перший у світі C919 поповнив авіапарк China Eastern Airlines.
Фахівці припускають, що китайський лайнер може стати серйозним конкурентом на ринку великих пасажирських літаків для Airbus і Boeing.