Спілкування в мережах українських мобільних операторів безпечне для абонентів.

Як передає Укрінформ, про це Центр протидії дезінформації при РНБО повідомляє у Фейсбуці.
У зв'язку з поширенням 4 травня інформації про можливе прослуховування російськими загарбниками розмов абонентів українських мобільних операторів ЦПД звернувся до операторів мобільного зв’язку за роз’ясненнями.
Так, згідно з даними пресслужби Київстару, поширена інформація не відповідає дійсності.
Зазначається, що базові станції на тимчасово захоплених територіях працюють у штатному режимі, якщо вони не пошкоджені та не знеструмлені.
Обладнання базових станцій як ретранслятор сигналу не містить жодної інформації щодо дзвінків абонентів або персональних даних в базовій станції, проте ці дані є в телефоні абонента.
У зв'язку із цим, якщо абонент опинився на захопленій території, контакти, історію пошуку в інтернеті, акаунти в соціальних мережах, мобільні банківські додатки, фото рекомендується з телефона видалити.
Інформація зберігається на обладнанні ядра мережі, що розташоване на захищеній території.
Так, у будь-яку хвилину за найменшої загрози комутатори можуть бути виключені телеком-оператором дистанційно.
"Це означає, що інформація за номером надійно захищена. Отже, спілкування в мережах українських мобільних операторів - безпечне для абонентів", - запевнили в Центрі протидії дезінформації.
Як приклад наводиться ситуація з відновленням українського звʼязку в Херсонській області після його відключення. Тоді доступ до корпоративних мереж та обладнання операторів на тимчасово захоплених територіях був закритий, а всі паролі доступу - змінені.
У ЦПД пояснили, що трафік передається в зашифрованому вигляді. Передача даних між телефонами абонентів та базовими станціями відбувається в зашифрованому вигляді, що унеможливлює прослуховування.
Крім того, оператори використовують сучасні системи шифрування, рекомендовані міжнародними організаціями, що розробляють стандарти мобільного звʼязку та роботи мереж.
"Отримати доступ до мережі ззовні неможливо. Доступ до зовнішніх портів обладнання базових станцій, мережевого та комутаційного обладнання заблоковано", - запевнили в ЦПД.
Наголошується, що оператори відслідковують незаконне включення в мережі. На мережах операторів працює контроль мережевого обладнання.
Таким чином, будь-яке включення в мережу операторів із метою прослуховування (шляхом так званого дублювання пакетів) буде відразу помічене.
Як повідомляв Укрінформ, за словами голови Державної служби спеціального зв’язку та захисту інформації України Юрія Щиголя, доступ до телефонів та комп'ютерів українців є одним із напрямків атак ворога.