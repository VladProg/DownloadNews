Індійський місяцехід «Прагьян», доставлений на супутник Землі посадковим модулем місії Chandrayaan-3, передав інформацію, яка підтверджує наявність сірки у ґрунті поблизу південного полюсу Місяця.


Як передає Укрінформ, про це в Х (колишньому Твіттері) повідомляє Індійська організація космічних досліджень (ISPRO).


«Лазерно-індукований пробійний спектроскоп (LIBS) на борту місяцеходу однозначно підтверджує наявність сірки на місячній поверхні поблизу південного полюса завдяки першим в історії вимірюванням на місці», – йдеться у дописі.


В ISPRO додали, що, як і очікувалося, на поверхні супутника було виявлено алюміній, кальцій, залізо, хром, титан, марганець, кремній та кисень.
Як повідомляв Укрінформ, 23 серпня Індія стала четвертою країною, яка змогла успішно здійснили посадку місії Chandrayaan-3 на Місяць.
Місія приземлилася біля південного полюса Місяця і, вивчатиме своє оточення протягом приблизно одного місячного дня (приблизно 14 земних днів).
У понеділок, 28 серпня, посадковий модуль індійської місячної місії Chandrayaan-3 передав на Землю перші дослідні дані, зібрані на поверхні супутника Землі. Індійські вчені вперше отримали дані про температурний зріз південного полюса поверхні Місяця.
Фото: PTI, Nagpur Togay