Міністерство закордонних справ України отримало сім комплектів спеціальних технічних засобів для екстреної допомоги громадянам у надзвичайних ситуаціях за кордоном від найбільшої європейської криптобіржі WhiteBIT.

Про це йдеться у повідомленні МЗС, передає Укрінформ.
Зазначається, що комплекти надані у розвиток меморандуму про взаєморозуміння та співпрацю міністерства та криптобіржі, вони розширять можливості системи антикризового реагування відомства.
“Комплекти обладнання додадуть МЗС швидкості у виконанні завдань із захисту прав громадян України за кордоном. Працює це так: консул приїхав, розгорнув систему, допоміг людям, склався і поїхав назад. Кожна така валізка — це реально набір рятівника, своєрідна швидка консульська допомога”, - розповів міністр закордонних справ Дмитро Кулеба.

Міністр переконаний, що українська дипломатична система здатна стати найкращою у світі дипломатією швидкого реагування, яка в змозі миттєво вирішувати проблеми та задовольняти нагальні потреби громадян України.
Зовнішньодипломатичне відомство зазначило, що “Екстрені валізи” містять лептоп з виходом в інтернет, принтер та інші прилади для оформлення критично важливих документів. Вони обладнані потужними акумуляторами, які дозволяють тривале автономне використання.
Наголошується, що мобільні консульські групи МЗС зможуть вирушати з такими “валізами рятівника” до зони надзвичайної ситуації, місця виникнення кризової ситуації або району компактного проживання/перебування громадян України, де відсутні консульські установи, для виконання першочергових завдань консульської служби на місці: оперативної ідентифікації та видачі громадянам України проїзних документів, надання інших невідкладних консульських послуг та консульської допомоги, евакуації тощо.

У Міністерстві зауважують, що, крім України, подібні мобільні технології у світі використовують США, Велика Британія, Франція, Польща, держави Балтії та інші європейські країни.
Цього тижня співвласник та СЕО WhiteBit Володимир Носов передав обладнання консульській службі України у Польщі. МЗС поінформувало, що наразі “валізи” прямують до центрального апарату Міністерства закордонних справ у Києві.
“З першого дня війни ми допомагаємо Україні всім, чим можемо. Наша компанія виділила на благодійні потреби понад $2,5 млн. В перші години вторгнення ми вже організовували Фонд допомоги, в який наразі зібрано ще $1,5 млн. Велика частина нашої команди перебуває в Україні та плідно співпрацює з волонтерами. Це насамперед Харківська область, частково Київ — найбільш постраждалі райони, де люди мають найгостріші гуманітарні потреби. А співпраця з МЗС привела нас до допомоги українцям за кордоном, зокрема тим, які змушені шукати прихисток від війни”, - наголосив Носов.
Як повідомлялося, 23 квітня МЗС України підписало меморандум про взаєморозуміння та співпрацю з однією з найбільших у Європі криптовалютних бірж WhiteBIT.
Фото: МЗС