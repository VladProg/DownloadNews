Державна служба спеціального зв’язку та захисту інформації запустить систему національних баг-баунті для залучення незалежних ІТ-спеціалістів до тестування вразливостей державних інформаційних систем.

Як передає Укрінформ, про це повідомляє Держспецзв'язку у Телеграмі.
"Уже найближчим часом Держспецзв’язку розробить відповідний порядок та запустить систему національних баг-баунті. ІТ-спільнота зможе легально тестувати державні інформаційні системи на наявність вразливостей, а держава отримає інструмент для значного підвищення ступеня захисту таких систем", - йдеться у повідомленні.
Зазначається, що це стало можливим завдяки ухваленому парламентом законопроєкту про внесення змін до статей 361 та 361-1 Кримінального кодексу України. Держспецзв'язку розробило цей документ на виконання рішення Ради національної безпеки й оборони щодо покращення стану кібербезпеки держави та запобігання масовим кібератакам на державні ресурси.
У Держспецзв'язку пояснили, що завдяки ухваленим змінам втручання в роботу інформаційних, електронних комунікаційних, інформаційно-комунікаційних систем, електронних комунікаційних мереж не вважатиметься несанкціонованим, якщо таке втручання вчинено відповідно до Порядку пошуку та виявлення потенційних вразливостей таких систем чи мереж.
Як повідомлялося, 24 березня Верховна Рада ухвалила Закон “Про внесення змін до Кримінального кодексу України щодо підвищення ефективності боротьби з кіберзлочинністю в умовах дії воєнного стану”.