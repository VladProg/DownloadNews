Хакери з росії можуть готувати нову хвилю кібератак проти України, а також проти організацій з інших країн, які надають допомогу нашій державі,

Про це йдеться у звіті Microsoft, опублікованому в середу, повідомляє Укрінформ із посиланням на Reuters.

Звіт, підготовлений командою з досліджень та аналізу кібербезпеки, містить низку прогнозів щодо діяльності російських хакерів під час війни.


«З січня 2023 року корпорація Microsoft спостерігає, як російські кібергрупи коригують свою діяльність з метою посилення руйнівного впливу та збору розвідувальної інформації про цивільні й військові об'єкти України та її партнерів», – зазначають автори звіту.
За їхніми словами, одна група «схоже, готується до нової деструктивної кампанії».


Microsoft виявила, що особливо активна російська команда хакерів, відома як Sandworm, випробовувала «додаткові можливості програм-здирників, які можуть бути використані для руйнівних атак на організації за межами України, що виконують ключові функції в ланцюгах постачання».


Атаки з використанням цих програм, як правило, передбачають проникнення хакерів на сервери організацій, шифрування даних і вимагання грошей в обмін на відновлення доступу. Програми-здирники також використовуються для прикриття більш зловмисної діяльності, зокрема знищення даних (так звані «чистильники»).


Починаючи з січня 2022 року корпорація Microsoft виявила щонайменше дев'ять різних «чистильників» і два типи програм-здирників, які використовувалися проти більш як 100 українських організацій.


Відповідно до звіту, також зросла кількість прихованих російських кібероперацій, спрямованих на компрометацію українських організацій на Заході.


«У країнах Америки та Європи, особливо в сусідніх з Україною, російські суб'єкти загроз намагаються отримати доступ до урядових і комерційних організацій, які беруть участь у підтримці України», - пояснив генеральний директор Центру аналізу цифрових загроз корпорації Microsoft Клінт Воттс.
Як повідомлялося, поліцейські служби Німеччини та України за підтримки Європолу, ФБР та Нідерландів провели обшуки у справі міжнародного хакерського угруповання, яке діяло декілька років. Серед підозрюваних - росіяни.