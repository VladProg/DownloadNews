Національна аерокосмічна адміністрація США (NASA) виступила з різкою критикою на адресу росії через використання нею Міжнародної космічної станції в цілях пропаганди та виправдання своєї війни в Україні.

Про це йдеться в повідомленні спеціалізованого американського видання Space News із посиланням на розіслану заяву NASA, передає Укрінформ.
«NASA рішуче засуджує росію за використання Міжнародної космічної станції в політичних цілях з метою підтримки її війни проти України, що принципово суперечить основній функції станції з-поміж 15 міжнародних країн-учасниць – просувати науку та розвивати технології в мирних цілях», - наводиться текст заяви космічного агентства США.
Свою заяву NASA випустило після того, як російське агентство «Роскосмос» оприлюднило кілька фото, на яких російські космонавти на борту МКС тримають прапори підтримуваних кремлем сепаратистських утворень на території України. Таким чином, космонавти святкували захоплення російськими силами українського Лисичанська.

Як повідомлялося, Міжнародна космічна станція є пілотованим космічним комплексом, який обертається навколо Землі на висоті близько 415 кілометрів. Станція, створена в 1998 році, мала прослужити спочатку до 2010, однак пізніше цей термін продовжували кілька разів до 2024 року. Станція призначена для наукових і медичних досліджень у космосі.