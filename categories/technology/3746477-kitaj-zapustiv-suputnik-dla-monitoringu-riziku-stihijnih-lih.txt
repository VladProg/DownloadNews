Китай вивів у космос новий супутник HJ-2 06 для моніторингу ризику виникнення стихійних лих.

Про це Укрінформ повідомляє з посиланням на Xinhua.


Космічний апарат виведений у космос ракетою-носієм Long March-2C (серії ракет-носіїв «Чанчжэн») із космодрому Тайюань у провінції Шаньсі на півночі Китаю 9 серпня. Ракета стартувала о 6:53 ранку за пекінським часом (1:35 за Києвом).


Супутник HJ-2 06 став шостим із цієї серії апаратів дистанційного зондування Землі, завданням яких є моніторинг ризиків появи стихійних лих, таких як повені, тайфуни та зсуви, а також надання даних для управління надзвичайними ситуаціями і контролю стану екологічного середовища, природних ресурсів, водного господарства й сільського господарства та інших галузей.

Апарат має ту ж саму конфігурацію, що й попередній супутник HJ-2 05, який зараз перебуває на орбіті, й оснащений двома блоками для створення зображень із просторовою роздільною здатністю 5 метрів і 25 метрів.

Ця місія стала 482-им польотом ракет-носіїв Long March.
Як повідомляв Укрінформ, кількість загиблих у результаті нещодавньої повені в столиці Китаю місті Пекін та на його околицях зросла до 33, серед яких п’ять рятувальників, тоді як 18 людей вважаються зниклими безвісти.
Фото: Lu Xing/Xinhua