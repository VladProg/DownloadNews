Компанія Google підтримує Україну та український народ у боротьбі проти російської агресії і надала вже 55 млн доларів допомоги.

Про це керівник підрозділу Google в регіоні Європа, Близький Схід та Африка Метью Бріттін сказав на Конференції донорів для допомоги Україні у Варшаві, повідомляє власний кореспондент Укрінформу.
«Ми пожертвували $35 млн напряму та на гуманітарні потреби для підтримки народу України, зокрема, і тих українців, хто рятується від війни, надавши, серед іншого, 10 млн дол. польським організаціям, які працюють з тимчасово переміщеними особами… Вчора ми анонсували 1,5 млн гранту для Міжнародного комітету порятунку, щоб розширити доступ до важливої інформації постраждалим від війни», - повідомив Бріттін.
За його словами, Google до вже наданої допомоги додає ще 10 млн доларів на гуманітарні потреби людей в Україні, а також 10 млн на протидію поширенню недостовірної інформації в регіоні, оскільки поширення такої інформацію в умовах війни може бути «питанням життя і смерті».
Як повідомляв Укрінформ, сьогодні, 5 травня, у Варшаві на Конференції міжнародних донорів було зібрано для України $6,5 млрд.
За даними ООН, 13 мільйонів людей в Україні потребують базової гуманітарної допомоги у вигляді житла, їжі та ліків. Тому, як зазначають у канцелярії польського прем'єра, необхідно негайно мобілізувати міжнародну допомогу для України, яка наразі покриває менше 15% від наявних потреб.
Кількість біженців з України, які внаслідок російського вторгнення змушені були покинути свої домівки та поїхати за кордон, вже перевищила 5,6 млн осіб.