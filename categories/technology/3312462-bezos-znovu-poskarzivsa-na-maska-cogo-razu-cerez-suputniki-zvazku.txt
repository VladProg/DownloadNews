Компанія мільярдера Джеффа Безоса Amazon звинуватила мільярдера Ілона Маска в ігноруванні низки встановлених урядом правил, включаючи вимоги Федерального управління цивільної авіації.

Як повідомляє Укрінформ з посиланням на Reuters, свої претензії компанія висловила у різкій заяві, поданій до Федеральної комісії зв'язку.
«Про що б не йшлося – запуск супутників з неліцензованими антенами, запуск ракет без схвалення, будівництво несанкціонованої стартової вежі, відновлення роботи заводу в порушення наказу не робити цього, - поводження SpaceX та інших компаній, очолюваних Маском, дає ясно зрозуміти: правила призначені для інших людей, а ті, хто наполягає або навіть просто вимагає їх дотримання, заслуговують на насмішки та образи, - зазначає Amazon. - Якби Федеральна комісія зв'язку регулювала лицемірство, то SpaceX додала б їй чимало роботи».
Проєкт «Куйпер» компанії Amazon – оцінювана в 10 млрд доларів мережа з більш як 3000 супутників, яка забезпечуватиме високошвидкісний Інтернет із космосу, - стикається з жорсткою конкуренцією з боку мережі Starlink компанії SpaceX.
Amazon 25 серпня попросив комісію зв’язку відхилити запропонований SpaceX перегляд плану конфігурації супутників, заявивши, що він суперечить правилам і залишає «неврегульованими майже всі основні деталі».
Минулого тижня компанія Маска у своїй заяві до комісії зв’язку звинуватила Amazon у намаганні затримати реалізацію плану SpaceX.
«Хоча SpaceX розпочала розгортання понад 1700 супутників, Amazon ще навіть не намагався розв’язати проблеми радіочастотних перешкод та орбітального сміття, які мають бути розв’язані, перш ніж Amazon зможе розгорнути свою групу (супутників)», - ідеться в заяві компанії Маска.
SpaceX припускає, що Amazon «у міру відставання від конкурентів... більш ніж готова використовувати нормативні та юридичні процеси для створення перешкод, покликаних затримати конкурентів, щоб Amazon не відстав ще більше».
Нагадаємо: Безос і Маск є конкурентами у бізнесі приватних космічних польотів. Компанія Безоса Blue Origin оскаржила рішення космічного агентства NASA про надання SpaceX контракту на висадку на Місяць вартістю 2,9 млрд доларів.