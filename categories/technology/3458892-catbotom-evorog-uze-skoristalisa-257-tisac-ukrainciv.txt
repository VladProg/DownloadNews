Від початку повномасштабного вторгнення рф уже 257 тисяч громадян скористалися чат-ботом єВорог для інформування про розташування російських військових.

Як передає Укрінформ, про це повідомляє Мінцифри у Телеграмі.
«257 тисяч українців скористалися чатботом єВорог. Вдячні кожному, хто повідомляє ЗСУ про переміщення та геолокацію окупантів. Ви робите неймовірний внесок до нашої спільної перемоги над російським загарбником. Наша команда 24/7 обробляє кожне повідомлення в чатботі та приємно вражена вашій допомозі ЗСУ», - зазначають у Мінцифри.
У міністерстві нагадали, що важливо не забувати про власну безпеку, фотографуючи ворога.
«Якщо немає можливості зробити кадр - намагайтеся максимально детально описати все, що ви бачили. Ми вже знищили понад 20 тисяч окупантів та майже 5 тисяч (одиниць - ред.) ворожої техніки, зокрема еталон російського морського флоту - крейсер «‎москва». Залишилося ще трохи. Єднаймося заради перемоги. Здолаємо ворога разом», - наголосили у Мінцифри.
Як повідомляв Укрінформ, у березні Міністерство цифрової трансформації запустило новий чатбот у Телеграмі, завдяки якому можна повідомляти про пересування російської армії.