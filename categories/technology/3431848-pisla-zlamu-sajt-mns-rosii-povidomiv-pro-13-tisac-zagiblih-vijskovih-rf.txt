Увечері в середу був зламаний офіційний сайт мнс рф, на якому з'явився напис «В Україні за час війни загинули понад 13 000 російських солдатів».

Про це повідомляє Укрінформ із посиланням на ТГ-канал NEXTA, який розмістив скріншот.

«Сайт мнс було зламано. Тепер там з'явилася справді важлива інформація для росіян», - ідеться в повідомленні.
За даними російських ЗМІ, не працюють сайти всіх регіональних главків міністерства.
Через якийсь час сайт був вимкнений, при спробі відкрити його з'являється напис «Приносимо вибачення, ресурс тимчасово недоступний. Ідуть технічні роботи».
24 лютого президент рф путін оголосив про початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджений воєнний стан, оголошена загальна мобілізація, країна дає відсіч загарбникам.
Україна офіційно направила позов проти російської федерації до Міжнародного суду ООН у Гаазі.