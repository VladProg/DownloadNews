Група японських медиків успішно прооперувала в утробі матері ще не народжену дитину з тяжким серцевим захворюванням.

Про це повідомляє NHK, передає Укрінформ.
«Група, до якої входять фахівці з Національного центру здоров'я та розвитку дитини, повідомила, що операцію було проведено у липні плоду в утробі матері на 25-му тижні вагітності. У плода було діагностовано стеноз аортального клапана, при якому звуження отвору клапана аорти перешкоджає нормальному розвитку частини серця», - йдеться у повідомленні.
Як зазначається, спочатку хірурги ввели через черевну порожнину матері спеціальну голкоподібну трубку в серце плода, а потім через неї вставили надувний катетер, щоб розширити отвір клапана. Ця процедура дозволила збільшити потік крові, який надходить у серце.
За інформацією медиків, дитина народилася у жовтні, зараз вона в доброму стані.
Лікарі виконали цю операцію в рамках одного із клінічних досліджень, додає NHK. Наголошується, що це перший у країні випадок внутрішньоутробного лікування аортального стенозу.