Українцям в ЄС продовжили дзвінки в роумінгу ще на 12 місяців - продовження угоди погодили 22 мобільні оператори в ЄС та 7 в Україні.

Про це передає Укрінформ із посиланням на Європейську комісію.
«9 липня Комісія привітала продовження на дванадцять місяців угоди з операторами, яка дозволяє переміщеним біженцям з України залишатися на зв’язку через кордони», – йдеться в повідомленні.
До того ж Єврокомісія готується до інтеграції України в роумінговий простір ЄС. У комісії нагадали, що у квітні 2023 року Комітет асоціації Україна-ЄС ухвалив її пропозицію про приєднання України до правил ЄС щодо роумінгу.
«Наступним кроком для України є повне приведення свого законодавства у відповідність до законодавства ЄС, а потім ухвалення остаточного рішення Радою Європейського Союзу», – зазначає виконавчий орган Євросоюзу.
Як повідомлялось, європейські та українські оператори зв’язку у лютому 2023 року підписали нову спільну заяву-меморандум, якою продовжили на пів року домовленості про доступний роумінг для українців, які через війну опинилися у різних країнах ЄС.