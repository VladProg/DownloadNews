Фахівці Науково-дослідного і навчального центру «ВНТУ-ФРЕНДТ» при Вінницькому національному технічному університеті розробили нову технологію пошуку і маркування вибухонебезпечних предметів на полях.

Про це кореспондентові Укрінформу повідомили у пресслужбі Вінницького національного технічного університету.
«Наш Центр був створений для автоматизації та діджиталізації аграрного сектору. Зокрема, у царині точного землеробства, де застосовуються найсучасніші технології, які дають можливість сільгоспвиробникам зменшити затрати на виробництво продукції і покращити її якість. Але війна продиктувала нові завдання. Те, що в нас зараз відбувається на полях деокупованих територій, зумовило необхідність розробки технологій, які підвищують безпеку робіт на таких сільгоспугіддях. Її суть полягає у маркуванні вибухонебезпечних предметів на полях сільськогосподарських підприємств», - повідомили у пресслужбі вишу.
Там зазначили, що технологія передбачає використання безпілотних пристроїв, які забезпечують пошук на полях вибухонебезпечних предметів і їх маркування. Це спростить роботу вибухотехнічних служб, які займаються розмінуванням деокупованих територій.
Наразі фахівці Науково-дослідного і навчального центру «ВНТУ-ФРЕНДТ» готують дослідні зразки пристрою і обіцяють презентувати свою розробку потенційним користувачам уже найближчим часом. Планується, що цей пристрій буде доступний за ціною.
Як повідомляв Укрінформ із посиланням на голову Нацполіції України (НПУ) Ігоря Клименка, вибухотехніки упродовж 100 днів повномасштабного російського вторгнення в Україну виявили та вилучили понад 80 тисяч вибухонебезпечних предметів та майже дві тонни вибухових речовин. Знищили понад 18 тисяч нерозірваних снарядів.