Онлайн-сервіс знайомств Tinder запустив преміальну передплату для найактивніших користувачів, яка коштуватиме 499 доларів на місяць.

Про це повідомляє Bloomberg, передає Укрінформ.
Нова передплата Tinder Select запропонована менше ніж 1% найактивніших користувачів. За майже 6000 доларів на рік вони отримають доступ до нових функцій, серед яких VIP-пошук, добір знайомств, які недоступні в наявних тарифних планах Tinder.
Сервіс планує запровадити програму Tinder Select на постійній основі. Таким користувачам будуть доступні ще три види передплати вартістю від 24,99 долара на місяць.
«Ми знаємо, що існує підгрупа дуже зацікавлених та активних користувачів, які віддають перевагу ефективнішим та результативнішим способам пошуку контактів, тому ми провели численні тести та (зібрали – ред.) відгуки аудиторії протягом останніх кількох місяців, щоб розробити абсолютно нову пропозицію», – заявив директор із продуктів Tinder Марк Ван Рісвік.
Президент Match Group, якій належить Tinder та ще низка онлайн-сервісів для знайомств, Гарі Свідлер вважає, що запровадження передплати Tinder Select матиме значний вплив на прибутки компанії.
Як повідомляв Укрінформ, 19 вересня власник соцмережі Х Ілон Маск припустив, що усім користувачам колишнього Твіттеру, можливо, доведеться платити за доступ до платформи.
Фото: Joe Raedle/Getty Images