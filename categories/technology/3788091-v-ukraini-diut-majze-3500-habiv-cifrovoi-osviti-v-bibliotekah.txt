В Україні на базі бібліотек створено майже 3500 хабів цифрової освіти, які надають освітні послуги в сфері діджитал-технологій.

Про це повідомила пресслужба Міністерства цифрової трансформації у Телеграмі, передає Укрінформ.
«Трансформуємо бібліотеки. Хаби цифрової освіти — це не лише місце, де можна почитати книги, тут вас навчать усіх необхідних діджитал-навичок. Зараз в Україні діє майже 3500 таких просторів», - йдеться в повідомленні.
Проєкт реалізує Міністерство цифрової трансформації у співпраці з Програмою розвитку ООН (UNDP) в Україні в межах «Проєкту підтримки Дія» за фінансування Швеції, а також українська бібліотечна асоціація.
Наразі мешканці громад мають змогу в таких просторах навчитися користуватися комп’ютером та інтернетом, месенджерами та соцмережами, безпечно поводитися в мережі.
У межах проєкту співробітники хабів цифрової освіти з 12 областей України пройшли тренінги від Української бібліотечної асоціації.
Як повідомлялося, в Україні відкрилися пункти для збору книжок, завдяки яким відновлюватимуть бібліотечні фонди, знищені російськими загарбниками на тимчасово окупованих територіях.
Фото ілюстративне, НК НТУ