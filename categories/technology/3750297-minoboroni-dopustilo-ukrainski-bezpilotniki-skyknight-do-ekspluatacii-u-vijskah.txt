Міністерство оборони України допустило вітчизняні безпілотні літальні апарати SkyKnight, яким не страшні засоби ворожої окопної РЕБ, до експлуатації у військах.

Як передає Укрінформ, про це Міноборони повідомило в Телеграмі.
Компанія-виробник дрона SkyKnight 2 подала свою розробку до Міноборони, коли почалася пришвидшена процедура оформлення допуску до експлуатації.
Оборонне відомство супроводжувало компанію у процесі оформлення необхідної документації.
SkyKnight 2 доволі швидкий, потужний і водночас тихий, має автоматичний режим польоту. Його максимальне корисне навантаження - 2,5 кг.

Розробка дуже проста в керуванні. Якщо оператор вже має навички пілотування на DJI, Autel, на стабілізованих платформах, то SkyKnight 2 він засвоїть дуже швидко, орієнтовно – за тиждень.
Коли оператор визначить ціль, яку потрібно уразити, безпілотник летитітиме до неї в автоматичному режимі, адже ним вже керуватиме бортовий комп’ютер.


"Навіть через втрату зв’язку внаслідок глушіння ворожими засобами РЕБ цей дрон все одно долетить до визначеної оператором цілі", - запевнили в Міноборони.
Як повідомляв Укрінформ, в Україні активно розвивається виробництво безпілотників різного призначення, спеціалізовані підприємства навчилися робити безпілотники, які становлять конкуренцію багатьом закордонним зразкам, а за деякими видами українські БпЛА переважають закордонні аналоги, вирізняються креативними технічними новаціями, удосконаленими характеристиками з огляду на виклики поля бою.
Фото: Міноборони