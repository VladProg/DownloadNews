Автовиробник Toyota Motor Corp. заявив у середу, що призупинення роботи всіх автоскладальних заводів у Японії наприкінці серпня було спричинене збоями сервера в комп’ютерній системі під час регулярних робіт із техобслуговування.

Як передає Укрінформ, про це повідомляє Сіньхуа.
Внутрішнє виробництво Toyota було зупинене через збій у системі, яка робить замовлення на запчастини постачальникам автовиробника. Компанія передала дані на сервер із більшим об’ємом та відновила виробництво наступного дня після збою, йдеться у повідомленні.
У компанії підтвердили, що несправність не була спричинена кібератакою, та завірили, що переглянуть процедури технічного обслуговування для запобігання повторенню подібних збоїв.
29 серпня корпорація Toyota заявила про намір тимчасово зупинити роботу всіх 14 своїх заводів зі збирання автомобілів у Японії через несправність у системі виробництва.
Торік Toyota вже зупиняла своє виробництво, коли один із постачальників зазнав кібернападу.