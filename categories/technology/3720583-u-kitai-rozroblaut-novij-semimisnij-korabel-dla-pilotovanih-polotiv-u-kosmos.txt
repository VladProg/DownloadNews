Китайське космічне агентство розробляє космічний корабель наступного покоління, який буде здатний перевозити до семи астронавтів на борту.

Про це розповів головний конструктор пілотованої космічної програми Китаю Чжоу Цзяньпін в інтерв’ю місцевим ЗМІ, передає власний кореспондент Укрінформу.
За його словами, наразі Китай використовує тримісні космічні апарати для перевезення тайконавтів на космічну станцію. Новий пілотований корабель зможе перевозити більше вантажів і більше членів екіпажу, що дозволить суттєво розширити масштаби пілотованих космічних польотів і відкрити нові сфери їхнього використання, зокрема космічний туризм.

Крім того, зауважив Чжоу, китайські фахівці розробляють і потужнішу багаторазову ракету-носій, яка матиме більшу стартову тягу та площу для корисних вантажів, завдяки чому буде економічно більш ефективною, ніж попередні покоління.

«Ми усвідомлюємо, що ці проєкти потребують багато часу, але я вважаю, що ми зможемо досягнути всіх необхідних технічних рішень уже за кілька років», - сказав головний конструктор.
Ще одним завданням, над яким працюють інженери космічного агентства, є космічний телескоп, який планується уже невдовзі вивести в космос і встановити на китайській орбітальній станції.
За словами Чжоу, телескоп є найважливішим науковим об’єктом для проєкту космічної станції і буде використовуватися, серед іншого, для пошуку життя за межами Сонячної системи.
Китайський фахівець також повідомив про активний розвиток Місячної програми та висловив упевненість у її успішності та в тому, що до 2030 року Китай здійснить пілотований політ до Місяця і висадку астронавтів на його поверхню.
Раніше в Китайському космічному агентстві повідомляли, що у 2023 році планується здійснити понад 60 космічних запусків та реалізувати низку проєктів, серед яких четверта фаза програми дослідження Місяця та пошуку нових планет. Тобто впродовж року Китай щотижня здійснюватиме космічні пуски.
Як повідомляв Укрінформ, Китай вдруге успішно запустив у космос новітню твердопаливну ракету-носій «Ліцзянь-1 Y2», яка вивела на заплановані навколоземні орбіти 26 експериментальних супутників.