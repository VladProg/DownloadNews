З 8 лютого 2022 року в Україні працює спеціальний правовий режим Дія.City, розроблений для розвитку IT-галузі. За понад рік роботи до нього вже доєднались 500 технологічних компаній.

Про це повідомив віцепрем'єр-міністр з інновацій, розвитку освіти, науки та технологій – міністр цифрової трансформації Михайло Федоров у Телеграмі, передає Укрінформ.
«Вже 500 компаній стали резидентами Дія.City. Дякую резидентам за те, що обирають Україну як місце для розвитку та масштабування. Не бояться втілювати масштабні проєкти, створювати нові робочі місця та підсилювати цифрову економіку держави», - зазначив він.
Федоров уточнив, що за останній місяць до Дія.City приєдналася глобальна ІТ-консалтингова та інжинірингова платформа Avenga, український стартап Let's Enhance, який займається розвитком штучного інтелекту, та один з найбільших в Україні платіжних інтернет-сервісів EasyPay.
Активно долучаються edtech-стартапи, серед них, зокрема, Mate Academy, що навчає програмування, та Nanit Robot, який розробляє edtech-hardware для дітей та дорослих.
Як повідомлялось, за понад рік роботи Дія.City його резиденти сплатили до державного бюджету більше чотирьох мільярдів гривень. Це 6% всіх податків, сплачених індустрією. У компаніях-резидентах працюють понад 35 тисяч спеціалістів.