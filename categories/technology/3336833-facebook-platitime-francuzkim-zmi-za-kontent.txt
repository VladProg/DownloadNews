Компанія Facebook оголосила, що досягла угоди з низкою французьких видань стосовно оплати за їхній новинний контент, яким діляться користувачі соцмережі.

Про це повідомляє Укрінформ із посиланням на RTE.
У компанії пояснили, що ліцензійна угода з альянсом національних і регіональних газет APIG «означає, що користувачі Facebook зможуть продовжувати вільно завантажувати й обмінюватися новинами, при цьому гарантуючи захист авторських прав партнерів-видавців».
Також анонсується запуск у січні французької новинної служби Facebook News, покликаної «надати окремий доступ до контенту з надійних і авторитетних джерел новин».
Як зазначається, цю угоду уклали через кілька місяців після того, як Google оголосила про плани платити за новинний контент, що відображається у пошуковику. Новинні видання, які вже давно стикнулися з падінням передплати на друковану продукцію, обурюються відмовою IT-гігантів ділитися прибутком, який вони отримують від реклами, що демонструється поруч з новинами.
Франція була першою країною в ЄС, яка запровадила директиву про так звані суміжні права, нагадує видання. Корпорація Google спочатку відмовилася її виконувати, заявивши, що медіагрупи й так отримують вигоду через мільйонні перегляди їхніх сайтів. Однак у січні поточного року Google заявила, що досягла угоди з APIG про виплати видавцям за контент, який демонструється в результатах її пошуковика.
Нагадаємо, у липні антимонопольна служба Франції оштрафувала Google на 500 мільйонів євро у справі про розміщення фрагментів статей і фотографій ЗМІ в пошуковику. Скаргу подали найбільші об'єднання французьких ЗМІ, куди входять такі видання як Le Monde, Le Figaro, Libération, а також агентство France-Presse. Це був перший такий випадок у ЄС, що стосується суміжних прав.