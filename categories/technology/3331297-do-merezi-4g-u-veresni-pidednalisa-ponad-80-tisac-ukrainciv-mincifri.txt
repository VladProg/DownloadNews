Більш як 80 тисяч жителів України під'єдналися минулого місяця до мережі швидкісного мобільного інтернету 4G.

Як передає Укрінформ, про це повідомляє Міністерство та Комітет цифрової трансформації України.
"За вересень 2021 року мобільні оператори змогли під’єднати до мережі 4G 688 населених пунктів. Вперше швидкісний мобільний інтернет з’явився у 223 містах, 465 населених пунктів отримали покращений інтернет, а вперше отримали можливість користуватися 4G 81,2 тисячі українців", - ідеться в повідомленні.
За даними Мінцифри, загалом з липня 2020 року завдяки реалізації проєкту LTE900 покращений 4G або нового оператора отримали 8,4 млн українців у 10 тис. населених пунктів. Понад 2,9 млн осіб у 8,8 тис. населених пунктів отримали доступ до 4G вперше.
"На сьогодні в Україні понад 25 тисяч міст та сіл вже мають 4G. Продовжуємо розвивати мережу мобільного інтернету разом з операторами та робити інтернет доступним кожному", - зазначають у відомстві.
Підкреслюється, що Мінцифри має на меті до 2024 року забезпечити доступом до швидкісного інтернету 95% жителів України.
Як повідомляв Укрінформ, у межах програми розвитку мережі 4G минулого тижня в Україні вперше встановили технічні показники якості мобільного інтернету, затверджені Держспецзв’язку.