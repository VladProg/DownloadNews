Вакцина Pfizer у 40 разів менш ефективна проти Омікрону у порівнянні з оригінальним штамом COVID-19, однак бустерні щеплення суттєво захищають навіть і проти цього штаму.

Як повідомляє Укрінформ, про це із посиланням на проведене у ПАР дослідження пише Sky News.
“Як показують перші лабораторні дослідження нового штаму у ПАР, антитіла від вакцини Pfizer можуть бути до 40 разів менш ефективними проти Омікрону у порівнянні з оригінальним штамом”, - йдеться у матеріалі.
Зазначається, що новий штам значно ліпше уникає захисту вакцин, утім не є невразливим. “У ході дослідження було встановлено, що антитіла вакцинованих та природно інфікованих COVID-19 людей були значно більш дієвими проти Омікрону, що свідчить про переваги бустерних щеплень”, - стверджує Sky News.
За словами професора Алекса Сігала з Африканського інституту дослідження здоров’я, який очолював випробування, новий штам краще уникає захисту вакцин та ліпше передається у порівнянні з іншими різновидами COVID-19.
Однак проведе ним дослідження - дуже обмежене у своєму масштабі, оскільки включало лише створений у лабораторії штам Омікрон, перевірений на крові всього 12 вакцинованих осіб.
“Таким чином, дослідження не показує ефективність вакцин у недопущенні інфікування або передачі Омікрону в реальному світі. Дослідження цінне тим, що демонструє значний вплив штаму, а також те, що вакцини все одно надають певний захист. При цьому бустерні щеплення суттєво захищають”, - підсумовує видання.
Фото: Global Look Press/Aurelien Morissard