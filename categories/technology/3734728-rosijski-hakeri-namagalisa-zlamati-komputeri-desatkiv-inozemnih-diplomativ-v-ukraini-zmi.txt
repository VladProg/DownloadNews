Хакери, яких підозрюють у роботі на російську зовнішню розвідку, намагалися зламати комп’ютери десятків дипломатів, які працюють у посольствах в Україні, використовуючи фейкову рекламу BMW.

Як передає Укрінформ, про це повідомляє агенція Reuters.
Шпигунська діяльність була спрямована на дипломатів, які працюють щонайменше у 22 з приблизно 80 іноземних дипломатичних представництв у столиці України, йдеться у звіті аналітиків дослідницького відділу Unit 42, який буде опубліковано пізніше сьогодні.
«У середині квітня 2023 року дипломат Міністерства закордонних справ Польщі розіслав електронною поштою листівку до різних посольств з рекламою продажу вживаного седана BMW 5-серії, що знаходився у Києві», – йдеться у повідомленні.
Польський дипломат, який відмовився назватися з міркувань безпеки, підтвердив роль своєї реклами в цій хакерській атаці.
Хакери, відомі як група APT29 або «Cozy Bear», перехопили та скопіювали це оголошення, вставили в нього шкідливе програмне забезпечення, а потім надіслали його десяткам інших іноземних дипломатів, які працюють у Києві, повідомили аналітики з Unit 42.
«Це приголомшливий масштаб для того, що зазвичай є вузькомасштабними та таємними операціями з розширеною стійкою загрозою», — йдеться у звіті аналітиків.
У 2021 році спецслужби США та Великої Британії ідентифікували хакерів APT29 як підрозділ Служби зовнішньої розвідки РФ.
У квітні органи польської контррозвідки та кібербезпеки попередили, що та сама група провела «широкомасштабну розвідувальну кампанію» проти країн-членів НАТО, ЄС та Африки.
Як повідомлялося, внаслідок кібератаки російської хакерської групи LockBit 3.0 кілька днів не працював найбільший вантажний порт Японії Нагоя, через який здійснюється більшість експортно-імпортних операцій компанії Toyota Motor.