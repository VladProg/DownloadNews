Китай має змогу і готовий запросити іноземних астронавтів для участі у польотах на свою космічну станцію «Тяньгун» (Tiangong).

Про це заявив заступник директора Китайського пілотованого космічного агентства CMSA Лінь Сіцян, повідомляє Укрінформ із посиланням на Сіньхуа.
«Ми запрошуємо весь світ і вітаємо всі країни та регіони, які віддані мирному використанню космічного простору, співпрацювати з нами та брати участь у місіях китайської космічної станції», - сказав Лінь.
Він також пообіцяв залучити іноземних астронавтів до місії Китаю з висадки на Місяць, коли будуть виконані необхідні умови.
За словами Ліня, Китай планує здійснити висадку астронавтів на Місяць до 2030 року і «впевнено просувається в науково-дослідних і дослідно-конструкторських роботах, щоб досягнути мети в заплановані терміни».
Китайський фахівець укотре наголосив, що пілотована космічна техніка Китаю використовується виключно в мирних цілях і країна ніколи не прагнула до гегемонії в космосі.
За його словами, Китай готовий продовжувати міжнародне космічне співробітництво та обміни. Це може включати спільні польоти астронавтів, розробку і тестування корисних навантажень для космічного застосування, управління космічним середовищем та популяризації аерокосмічної науки серед молоді.
У четвер, 26 жовтня, Китай планує здійснити черговий запуск пілотованого космічного корабля «Шеньчжоу-17» із трьома астронавтами на борту, які замінять на космічній станції Tiangong екіпаж місії «Шеньчжоу-16», що вже пів року виконує завдання в космосі.
«Тяньгун» (у перекладі з китайської «Небесний палац») - пілотована багатомодульна орбітальна станція Китаю, що літає низькою навколоземною орбітою на висоті від 340 до 450 км над поверхнею Землі.
Вона складається зараз із базового та двох лабораторних модулів. Запуск четвертого модуля, телескопа «Сюньтянь», що літатиме поряд зі станцією, запланований на кінець року.
Як повідомляв Укрінформ, Китай 30 травня успішно запусив на навколоземну орбіту пілотований космічний корабель місії «Шеньчжоу-16» з космодрому Цзюцюань.
Фото: CMSEO