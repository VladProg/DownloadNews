Французька компанія Thales, яка спеціалізується на розробці високотехнологічної продукції для оборони та безпеки, аерокосмічної промисловості та транспортування, незабаром відкриє офіс в Україні.

Як передає Укрінформ, про це повідомляє Міністерство цифрової трансформації України.
Зазначається, що у компанії є офіси та науково-дослідні центри в 56 країнах світу. Thales активно працює над відкриттям офісу в Україні та вже призначила директором Сергія Романця. Представники компанії зазначили, що їм цікавий ринок України, вони вбачають великий потенціал для розвитку та застосування своїх продуктів з кібербезпеки.
Під час зустрічі віцепрем'єр-міністра міністра цифрової трансформації України Михайла Федорова з представниками компанії, сторони обговорили питання інструментів, створених на основі штучного інтелекту, цифрових документів та кібербезпеки.
Thales провела презентацію рішень з кібербезпеки, адаптованих конкретно під потреби держави у контексті прогнозу, виявлення та протидії кіберзагрозам у вразливих та критичних для країни галузях.
Федоров, у свою чергу, презентував цифрові досягнення України та розповів про систему кіберзахисту та протистояння кіберзагрозам.
“Вміння протистояти кібератакам критично важливе для кожної держави у сучасному цифровому світі. Це сфера, яка потребує постійного покращення та оновлення рішень. Тому Україна зацікавлена в обміні досвідом, спільних навчаннях та практичній взаємодії з іншими країнами. Ми готові активно долучатися до міжнародних проєктів”, - сказав віцепрем'єр.
Як повідомляв Укрінформ, на початку жовтня Торгово-промислова палата України (ТППУ) спільно з Державною службою спеціального зв’язку та захисту інформації України оголосили Місяць кібербезпеки. У форматі державно-приватної взаємодії Місяць кібербезпеки проводиться Палатою вже вчетверте.
Фото: thedigital.gov.ua