Під час першого засідання Координаційної платформи Мінстратегпрому з розвитку озброєння і військової техніки, що днями відбулося в Будинку уряду, народні депутати та представники профільного експертного середовища підтримали створення Агенції оборонних технологій.

Про це повідомляє Укрінформ з посиланням на сайт міністерства.
Як зазначається, перший віцепрезидент Національної академії наук України, Герой України Володимир Горбулін зауважив, що «…розвиток сегментів технологій, які залишаються поза увагою Міноборони України у контексті нарощування оборонного потенціалу на даному етапі, може здійснюватися за рахунок фінансування через Агенцію оборонних технологій».
Горбулін також акцентував увагу на тому, що «саме створення Агенції оборонних технологій дозволить прискорити ряд міжнародних проєктів військово-технічного співробітництва, у тому числі, в рамках створення спільних підприємств. Це дозволило б створити низку державно-приватних консорціумів із провідною координаційною роллю держави – через здатність уряду фінансувати через Мінстратегпром підготовку виробництв та широко залучати приватні підприємства».
Заступник міністра оборони Олександр Носов наголосив на тому, що Міністерство оборони підтримало створення Агенції оборонних технологій, і зауважив, що ефективність роботи цієї державної установи буде залежати від кадрового персоналу. «Якщо звернути увагу на американську систему, то агентством DARPA завжди керує, як не дивно, не менеджер, а науковець».
Голова Комітету Верховної Ради з питань національної безпеки, оборони та розвідки Олександр Завітневич наголосив, що створення Агенції оборонних технологій як інструменту розвитку ОПК було закладено в Закон України «Про оборонні закупівлі». Народний депутат зазначив, що Комітет з питань національної безпеки, оборони та розвідки виступає за збільшення фінансування цієї важливої державної установи.
Віцепрем'єр-міністр – міністр з питань стратегічних галузей промисловості Олег Уруський повідомив, що проєкт розпорядження «Про утворення державної установи «Агенція оборонних технологій» схвалено на урядовому комітеті, та найближчим часом буде розглянуто на засіданні Кабінету Міністрів.
Передбачається, що Агенція оборонних технологій сприятиме підвищенню ефективності науково-дослідної діяльності в інтересах оборонної промисловості, а також надаватиме додаткові можливості підприємствам ОПК у забезпеченні Збройних сил України та інших силових структур новітніми зразками озброєння, військовою та спеціалізованою технікою. Агенція оборонних технологій активно співпрацюватиме з провідними профільними науковими закладами, установами та організаціями, експертними та аналітичними структурами, а також підприємствами різних форм власності щодо створення та реалізації в Україні сучасних технологічних рішень.
Як повідомлялося, урядовий комітет з питань національної безпеки та оборони, стратегічних галузей промисловості та інфраструктури 30 вересня підтримав проєкт урядового розпорядження «Про утворення державної установи «Агенція оборонних технологій».
У січні 2021 року Уруський озвучив плани про створення в Україні Агенції оборонних технологій на зразок Управління перспективних дослідницьких проєктів Міністерства оборони США, яка сприятиме створенню перспективних зразків озброєння та військової техніки.
Національний інститут стратегічних досліджень та Український інститут безпекових досліджень запропонували Кабміну та Міністерству оборони створити Агенцію з розвитку оборонних технологій.
Повноцінний запуск Агенції оборонних технологій планується на 2022 рік.