Міжнародна група астрономів завдяки обсерваторії IceCube на антарктичній станції Амундсен-Скотт зробила першу світлину галактики Чумацький Шлях за допомогою нейтрино.

Як передає Укрінформ, про це йдеться у пресрелізі Університету штату Пенсильванія (США).
Нейтрино — стабільна, електрично нейтральна елементарна частинка з масою значно меншою, ніж в інших відомих елементарних частинок.
«Більшість того, що ми знаємо про наш Всесвіт і нашу галактику, ми дізналися, спостерігаючи за електромагнітним випромінюванням. Це нове зображення Чумацького Шляху за допомогою нейтрино є абсолютно іншим і дозволяє нам досліджувати питання про походження та роботу нашої галактики по-новому», — заявив професор фізики вишу та член міжнародної групи IceCube Collaboration із понад 350 вчених Даг Ковен.
Зазначається, що нейтрино з високою кількістю енергії, що у мільйони чи мільярди разів перевищує енергію реакцій термоядерного синтезу, які живлять зірки, були виявлені детектором нейтринної обсерваторії IceCube, що знаходиться на станції Амундсена-Скотта на Південному полюсі.
Це єдиний у своєму роді детектор, який охоплює кубічний кілометр глибини антарктичного льоду і оснащений понад 5 000 датчиками світла.
Раніше IceCube виявляв енергетичні нейтрино з астрофізичних джерел на набагато більшій відстані, ніж наша галактика, але ці джерела були розташовані на північному небі, що дозволяло дослідникам використовувати Землю як фільтр для видалення всього, крім нейтрино.
Через орієнтацію Землі на Чумацький Шлях багато потенційних галактичних джерел нейтрино знаходяться у південній частині неба.
Як повідомляв Укрінформ, група міжнародних вчених оголосила про перші докази фону довгохвильових гравітаційних хвиль, які заповнюють космічний Всесвіт.
Фото: psu.edu