Веб-сайт порту Роттердама став мішенню кібератаки, яку влаштували хакери, пов’язані з Росією.

Про це повідомляє Укрінформ із посиланням на Bloomberg.
“Минулого тижня веб-сайт порту Роттердам став мішенню кібератаки, в якій звинувачують хакерів, пов'язаних із Росією”, - йдеться у повідомленні.
За даними портової адміністрації, кілька нідерландських портів, включаючи Амстердам та Гронінген, також зіткнулися з атаками типу “відмова в обслуговуванні”, відомими як DDoS.
Зазначається, що порт Роттердама отримав інформацію від Нідерландського національного центру кібербезпеки про те, що відповідальність за атаку несуть проросійські угруповання.
Нідерландське інформаційне агентство RTL, яке першим повідомило про інцидент, заявило, що хакерська група під назвою “NoName057(16)” стверджувала, що атаки були відповіддю на плани Нідерландів купити швейцарські танки для України.
Раніше цього року спецслужби попередили, що нідерландська морська інфраструктура може зазнати загрози з боку Росії.
У той час, як веб-сайт порту Амстердама не працював більше години 6 червня, порти Гронінгена зазнали перебоїв у роботі мережі упродовж двох днів.
За словами речників, порти не сплатили зловмисникам жодних викупів і жодних даних не було викрадено.
Атаки проводилися з російських та сербських IP-адрес, згідно з інформацією, отриманою портом Роттердам від постачальника послуг.
Як повідомляв Укрінформ, міністри оборони країн Північної Європи в Амстердамі обговорили захист підводної інфраструктури та подальшу підтримку України.
Міністри оборони Данії, Фінляндії, Естонії, Ісландії, Латвії, Литви, Нідерландів, Швеції та Норвегії зустрілися 13 червня у столиці Нідерландів.
Фото: ANP