Проєкт «Автоматизація соціального захисту внутрішньо переміщених осіб в Україні» вийшов у фінал European Social Services Awards 2023.

Про це повідомила у Фейсбуці пресслужба Міністерства соціальної політики, передає Укрінформ.
«Україна вийшла у фінал престижної європейської премії з проєктом «Автоматизація соціального захисту внутрішньо переміщених осіб в Україні», який представляє українська ІТ-компанія «Медирент», - йдеться в повідомленні.
Зазначений проєкт є результатом спільної роботи Мінсоцполітики та Мінцифри за підтримки Всесвітньої продовольчої програми ООН (WFP UN). Завдяки запровадженню автоматизованого обліку в перші місяці повномасштабного вторгнення, верифікована допомога була своєчасно та якісно надана майже 2,5 млн внутрішньо переміщених осіб.
Проєкт був відібраний до категорії «Цифрова трансформація» European Social Services Awards 2023, щорічної церемонії, яка відзначає видатні досягнення у сфері соціальних послуг.
Наразі триває голосування, яке має визначити переможців премії, у міністерстві закликають українців долучитися до нього. Зробити це можна до 4 листопада за посиланням.
Як повідомлялося, в Україні офіційно зареєстровано близько 4,8 мільйона внутрішньо переміщених осіб, також є близько 2 мільйонів незареєстрованих переселенців.
Фото: essa-eu.org