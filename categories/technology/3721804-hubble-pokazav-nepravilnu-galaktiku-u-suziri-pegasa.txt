Космічний телескоп NASA/ESA Hubble сфотографував неправильну галактику NGC 7292, що знаходиться у сузір’ї Пегаса.

Про це повідомила обсерваторія, передає Укрінформ.
Космічний об’єкт знаходиться приблизно в 44 мільйонах світлових років від Землі.
Неправильна галактика — галактика з неправильними зовнішніми обрисами або з нерівномірним розподілом яскравості.
Незвичайним є те, що її ядро витягнуте в чітку смугу, що можна побачити в багатьох спіральних галактиках.

Астрономи класифікують NGC 7292 як галактику з низькою поверхневою яскравістю, яку ледь помітно на тлі нічного неба. У таких галактиках зазвичай переважають газ і темна матерія, а не зірки.
Зазначається, що астрономи доручили Hubble дослідити NGC 7292 під час спостережної кампанії з вивчення наслідків вибухів наднових зір II типу.
Ці масштабні вибухи відбуваються, коли масивна зірка руйнується, а потім різко відскакує в результаті катастрофічного вибуху, який розриває зірку на частини.
Відкривачем NGC 7292 є французький астроном Едуард Жан-Марі Стефан, який уперше спостерігав за об'єктом 6 вересня 1872.
Як повідомляв Укрінформ, космічний телескоп NASA/ESA Hubble сфотографував медузоподібну галактику JO206.
Фото в тексті: ESA/Hubble & NASA, C. Kilpatrick