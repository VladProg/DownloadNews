Австралійські науковці виявили незвичний об’єкт, який кожні 18 хвилин випромінює радіоенергію впродовж хвилини.

Як передає Укрінформ, про це повідомляє BBC.
Цей об’єкт був вперше виявлений студентом Кертінського університету Тайроном О’Доерті у західній Австралії. Використовуючи телескоп під час роботи в Міжнародному центрі радіоастрономічних досліджень (ICRAR), він помітив надзвичайно потужне джерело спалахів радіоенергії.
ЗМІ зазначає, що подібні спалахи часто фіксуються у Космосі, але спалах, що триває цілу хвилину, за словами науковців, є чимось дуже незвичним. Зараз команда астрофізиків Кертінського університету під керівництвом доктора Наташі Харлі-Вокер працює над цим відкриттям.
«Цей об’єкт з’являвся та зникав протягом кількох годин спостережень. Це було дуже неочікувано та дивно для астронома, тому що жоден об’єкт у небі так не поводиться», - розповіла журналістам Харлі-Вокер.
Інший астрофізик ICRAR доктор Джемма Андерсон також заявила, що об’єкт є «дуже дивним», враховуючи тривалість спалахів.
Зазначається, що науковці ICRAR уже встановили, що джерело спалахів перебуває на відстані у 4 000 світлових років від Землі, є надзвичайно яскравим та має дуже сильне магнітне поле. За першими гіпотезами, це може бути нейтронна зірка або «білий карлик», тобто зірка після колапсу. Наразі науковці проводять подальші дослідження незвичного об’єкта.
Як повідомляв Укрінформ, фрагмент старої ракети SpaceX у березні може зіткнутися з Місяцем.
Фото: ICRAR/CURTIN