Система PayPal тепер в Україні, тож можна робити покупки в інтернеті, перераховувати кошти та виводити гроші на українські банківські карти.

Як передає Укрінформ, про це віцепрем'єр - міністр цифрової трансформації Михайло Федоров повідомив у Телеграмі.
«PayPal в Україні! Тепер можна робити покупки в інтернеті, перераховувати кошти та виводити гроші на українські банківські карти. Підв'язуйте ваші картки Visa та Mastercard та користуйтеся вже зараз. Дякуємо команді, що так швидко відреагували на наше прохання та підтримуєте українців під час війни»,- повідомив Федоров.
Також він подякував усій команді, команді Нацбанку та IT-спільноті за допомогу.
Як повідомляв Укрінформ, PayPal є одним зі світових лідерів серед платіжних систем, що дозволяє виводити гроші з різних сайтів до себе на банківський рахунок, здійснювати покупки в інтернеті, а також легко переказувати гроші між аккаунтами всередині системи. Раніше для українців була доступна лише одна з можливостей платіжної системи - витрачати гроші зі свого облікового запису, але не отримувати їх.
Міжнародна електронна платіжна система PayPal припинила надання своїх послуг в росії через її агресію проти України.
Клієнти PayPal пожертвували кілька мільйонів доларів міжнародним благодійним організаціям, які надають гуманітарну допомогу в Україні.