Український стартап ZibraAI запускає благодійний NFT-проєкт «Sirens Gallery», де зібрані майже 2000 зображень про війну в Україні, а всі кошти від продажу NFT-картинок спрямують на допомогу постраждалим від війни та відбудову міст.

Про це кореспонденту Укрінформу повідомили в пресслужбі технологічної компанії Roosh.

«Ми не можемо стояти осторонь гуманітарної катастрофи в Україні, до якої призвело вторгнення рф, тому хочемо долучитись до подолання її наслідків, а також допомогти у післявоєнній відбудові. Для цього команда українського стартапу ZibraAI вирішила використати свій досвід роботи з технологіями штучного інтелекту та створила благодійний NFT-проєкт «Sirens Gallery», який документує сюжети основних подій цієї війни. NFT-роботи у колекції – це згенеровані нейромережею картини, що зображують події війни рф проти України у хронологічному порядку», - зазначив кофаундер та СЕО стартпапу ZibraAI Олександр Петренко.






Український стартап створив NFT-галерею про війну на основі штучного інтелекту / Фото: Roosh































Команда проєкту розробила технологію на основі штучного інтелекту: зібрала і описала 150 найважливіших подій війни, а нейронна мережа згенерувала цифрові зображення на основі текстових описів. До галереї увійшли сцени боротьби за Гостомельський аеропорт, атаки російського корабля на острів Зміїний та багато іншого.

Загалом в галереї буде представлене 1991 зображення, їх можна придбати у вигляді NFT-токенів, продаж розпочнеться 24 вересня на сайті.
«100% коштів від продажу NFT-робіт будуть передані до українських благодійних фондів Dobro.ua та Unchain.fund. Їх спрямують на гуманітарну допомогу постраждалим від війни українцям та відбудову українських міст», - додають у пресслужбі.
Проєкт «Sirens Gallery» створений за сприяння Міністерства цифрової трансформації та у партнерстві з технологічною компанією Roosh, креативною студією Twid, компаніями Near Foundation, Galactic3, Reface, Powder, Darewise та Sloyd.
Як повідомляв Укрінформ, за попередніми підрахунками, в Україні з початку війни зруйновано або пошкоджено 116 тис. житлових будинків, у яких мешкали близько 3,5 млн громадян.