Президент Володимир Зеленський у Сан-Франциско зустрівся з провідними інвесторами, представниками венчурних фондів та акселераторів Кремнієвої долини.

Як передає Укрінформ, про це повідомляє пресслужба глави держави.
«Наша зустріч тут, у Кремнієвій долині, – чудова нагода обговорити перспективи розвитку ІТ-сфери та інновацій в Україні. Наша країна швидко трансформується та впроваджує інновації. За останній рік нам вдалося здійснити справжній прорив у цифровій сфері. Водночас нам потрібно ще багато чого зробити», – зазначив Президент.
За його словами, Україна за останні два роки зробила величезний стрибок до створення цифрової держави, а український IT-сектор має значний потенціал, особливо з погляду людських ресурсів.

Зеленський переконаний, що Україна також має високий потенціал для розробки власних продуктів, і потрібно забезпечити умови для його реалізації.
«Для цього ми створюємо один з найкращих податкових та правових режимів для IT-компаній «Дія City», – наголосив він.

За словами Президента, завдяки його реалізації доходи IT-галузі в Україні за три-п'ять років можуть збільшитись із 6 млрд дол. до 16,5 млрд дол. на рік, а частка українського ІТ-сектору зросте до 10% ВВП. Також він додав, що очікується збільшення кількості робочих місць в ІТ-галузі до 450 тисяч до 2025 року.
Зеленський запевнив, що Україна максимально сприятиме іноземним та українським інвесторам, і нагадав, що спеціальний правовий режим спрямований на створення в нашій країні компаній з капіталізацією понад 100 млн дол., які будуть резидентами України.
Президент також зауважив, що держава готова враховувати побажання інвесторів та йти назустріч, і Україна є дуже гнучкою з точки зору зміни законодавства, яке сприятиме інвестиціям.
«Україна відкрита для інвестицій в IT-сектор у співпраці з американським бізнесом. Ми прагнемо, щоб ваш бізнес зацікавився не тільки можливостями щодо відкриття представництв в Україні, а й інвестуванням в українські інноваційні продукти», – заявив Зеленський.
Зокрема, під час зустрічі з керівництвом однієї з найбільших транспортних компаній у США та Канаді Lyft Зеленський подякував її співзасновнику та президенту Джону Зіммеру за особливу увагу до ринку України й надання переваги саме їй серед інших країн для відкриття R&D-центру (Lyft Engineering).

На зустрічі з представниками компанії Stellar Development Foundation, яка розвиває інфраструктуру фінансових технологій з відкритим вихідним кодом, Президент висловив сподівання, що в найближчому майбутньому ця організація побачить можливості для розширення діяльності в Україні, збільшення команди та, можливо, відкриття R&D-центру.
«Адже Україна зараз є найкращим магнітом з блокчейн- та криптофахівцями у Європі. А одним із векторів розвитку цифрової економіки України є запуск та розвиток легального інноваційного ринку віртуальних активів», – сказав глава держави.
У свою чергу віцепрем'єр-міністр – міністр цифрової трансформації Михайло Федоров поінформував, що у країні понад рік діє Український фонд стартапів і держава вже профінансувала більш як 100 проєктів.
Також він відзначив, що планується створення Фонду фондів, коли держава не просто інвестуватиме в стартапи, а й спрямовуватиме кошти у приватні фонди.
Міністр зауважив, що Україна розвиває ринок віртуальних активів, має одну з найбільших у світі спільнот блокчейн-розробників, створює привабливу юрисдикцію для українських та іноземних криптокомпаній, модернізує платіжний ринок, що дасть змогу Національному банку випускати цифрову валюту.
За даними ОП, представники інвесторів та венчурних фондів відзначили високий рівень українських IT-фахівців та їхній величезний потенціал.
Як повідомлялося, Зеленський разом з дружиною перебуває з робочим візитом у США.
1 вересня відбулися переговори Президентів України та Сполучених Штатів Америки, 2 вересня українська делегація перебувала в Каліфорнії, де Зеленський виступив у Стенфордському університету.
Завершення візиту заплановане на неділю, 5 вересня.
Фото: ОП