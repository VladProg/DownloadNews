Тайванська корпорація Powerchip Semiconductor Manufacturing Corporation (PSMC) і японський фінансовий конгломерат SBI Holdings обрали місце на півночі Японії для будівництва заводу з виробництва мікросхем вартістю 800 мільярдів ієн (5,3 мільярда доларів США).

Як передає Укрінформ, про це повідомляє CNBC.
За даними компаній, перша фаза проєкту в префектурі Міягі, що на північ від японської столиці Токіо, вимагатиме інвестицій у розмірі 420 мільярдів ієн.
PSMC і SBI Holdings оплачуватимуть половину вартості заводу, а решта надходитиме від іноземних і вітчизняних інвесторів, банківських позик і державних субсидій.
Завод PSMC і SBI вироблятиме напівпровідники категорій 28 нанометрів, 40 нанометрів і 55 нанометрів. Це не найсучасніші чипи, які входять у смартфони, але вони є ключовими для автомобільних додатків.
Компанії не оприлюднили інформацію про терміни будівництва та коли сам завод запрацює, але зазначили, що ці подробиці з’являться, коли будуть більш «конкретними».
Зазначається, що Японія прагне підвищити свою напівпровідникову промисловість і виробництво мікросхем, будівництво величезного заводу лише підкреслює зусилля уряду в цій галузі.
Як повідомляв Укрінформ, найбільша у світі монопрофільна незалежна компанія із виробництва напівпровідників TSMC, яка розташована на Тайвані, схвалила інвестування у 3,5 млрд євро в будівництво свого першого заводу в Європі.