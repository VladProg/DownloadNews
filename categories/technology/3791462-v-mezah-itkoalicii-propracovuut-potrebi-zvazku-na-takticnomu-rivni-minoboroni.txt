В межах роботи IT-коаліції пропрацьовуються потреби зв'язку на тактичному рівні та ІТ-інфраструктура.

Про це в ефірі загальнонаціонального телемарафону "Єдині новини" сказала заступниця міністра оборони Катерина Черногоренко, передає Укрінформ.
"Наразі у нас є кілька пріоритетних напрямків, ми працюємо над першочерговою потребою забезпечення зв'язку на тактичному рівні. Це декілька десятків батальйонів, які безпосередньо ведуть бойові дії. Це надасть можливість швидко координуватися на полі бою, в динамічних боях і так далі. І друге - це ІТ-інфраструктура, яка дозволить нам мати потужну захищену серверну частину. Ці лоти будуть передаватися партнерам в залежності від того, як МОУ та Сили оборони будуть пріоритезувати ці потреби", - сказала Черногоренко.
Вона нагадала, що IT-коаліція, спеціалізована платформа з координації потреби Міноборони з державами-партнерами, була створена у червні цього року з метою підсилення напрямку IT-інфраструктури України. До IT-коаліції на початку увійшли три держави: Естонія, Люксембург та Україна. Зараз коаліція налічує сім держав - Естонія, Люксембург, Латвія, Литва, Данія, Бельгія, Ісландія. За словами Черногоренко, ще кілька країн виявили бажання долучитися до цієї ініціативи.
Вона додала, що після технічної наради з членами цієї платформи в середині листопада, Україна вже передала партнерам конкретні пакети з необхідною допомогою.
Як повідомляв Укрінформ, латвійські телекомунікаційні компанії LMT та TET за підтримки латвійської громадської організації Entrepreneurs for Peace передали Україні 300 ноутбуків, що допоможе вести облік речового забезпечення у ще 150 військових частинах ЗСУ.