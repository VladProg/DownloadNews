У Державній службі спеціального зв’язку та захисту інформації України заявляють, що інтенсивність російських кібератак від початку повномасштабного вторгнення рф не зменшується, але їх якість знижується.

Як передає Укрінформ, про це Держспецзв’язку повідомляє у Телеграмі.
"Ворожі хакери продовжують атакувати Україну. Інтенсивність кібератак від початку повномасштабного воєнного вторгнення росії не зменшується, хоча їх якість – знижується", - ідеться у повідомленні.

Найбільше, як і раніше, атакують уряд і місцеві органи влади, оборонний, фінансовий, енергетичний сектори. Залишаються у полі зору кіберзловмисників також транспортна інфраструктура і телеком-галузь.

Всього за перші чотири місяці повномасштабної війни з боку російської федерації було здійснено 796 кібератак.
Як повідомляв Укрінформ, раніше Державна служба спеціального зв’язку та захисту інформації попередила про хакерську атаку, спрямовану на операторів та провайдерів телекомунікацій України.