Європейська комісія розпочала офіційне розслідування, щоб визначити, чи могла компанія Microsoft порушувати правила конкуренції ЄС, об’єднавши інструмент для відеоконференцій Teams з додатками Office 365 та Microsoft 365.

Як передає Укрінформ, про це повідомляється у пресрелізі на сайті Єврокомісії.
Уперше скарга на Microsoft щодо просування Teams через інші продукти була подана компанією Slack Technologies у 2020 році.
Комісія висловила стурбованість можливим зловживанням Microsoft своєю домінуючою позицією на ринку програмного забезпечення, обмежуючи таким чином конкуренцію в Європейській економічній зоні для продуктів спілкування та співпраці.
Зокрема занепокоєння регуляторного органу пов’язане з тим, що компанія може просувати Teams, не даючи клієнтам вибору щодо включення додатка з відеозв’язку до пакетів Office.
Європейська комісія поінформувала Microsoft та антимонопольні органи країн-членів ЄС про відкриття розслідування. Більш детальна інформація буде доступна на сайті комісії згодом.
Як повідомляв Укрінформ, Федеральна торгова комісія США (FTC) розпочала розслідування проти компанії OpenAI, яка розробила чат-бот на основі штучного інтелекту ChatGPT, на предмет можливих порушень закону «Про захист прав споживачів».
Фото: Jeenah Moon/Bloomberg via Getty Images / Getty Images