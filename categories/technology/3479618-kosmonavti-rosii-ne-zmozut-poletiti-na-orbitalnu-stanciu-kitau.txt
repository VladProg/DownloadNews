Російські пілотовані космічні кораблі не зможуть прибути на Національну орбітальну станцію КНР «Тяньгун» через розташування космодрому «Східний».

Як повідомляє Укрінформ, про це інформує Інтерфакс.
«У майбутньому будуть можливі запуски пілотованих та вантажних космічних кораблів (до «Тяньгуну» з території інших країн). Але у випадку з росією є фактор, який потрібно враховувати. Територія росії розташована на дуже високій широті, а для пристиковки до китайської космічної станції ми маємо просту вимогу: широта, на якій розташований стартовий майданчик, не повинна перебувати на широті вище 42 градусів, у цьому складність з росією. Але у випадку інших країн, наприклад, європейських, у них є космодром у Французькій Гвіані, тому для європейців неважко запустити космічний корабель до китайської орбітальної станції, така сама ситуація з Японією та США», - сказав представник Китайської аерокосмічної науково-промислової корпорації (CASIC ) Ян Югуан.
Він також зазначив, що Китай зараз розглядає дев'ять експериментів із сімнадцяти країн для відправлення на національну орбітальну станцію, цю ініціативу підтримує Організація Об'єднаних Націй (ООН), і додав, що інструменти для проведення цих експериментів можуть бути доставлені на станцію вже наступного року, де з ними працюватимуть китайські тайконавти
15 червня минулого року глава "роскосмосу" Дмитро Рогозін повідомив про ведення переговорів щодо відправлення російських космонавтів на китайську орбітальну станцію.
Як повідомляв Укрінформ, Рада Європейського космічного агентства (ESA) прийняла рішення відмовитися співпрацювати з росією за місячними програмами «Luna-25», «Luna-26» та «Luna-27».
Національне управління США з аеронавтики та дослідження космосу (NASA) скоротило свій штат у росії на тлі напруженості між Вашингтоном та москвою після вторгнення росії в Україну.
Фото: Вікіпедія