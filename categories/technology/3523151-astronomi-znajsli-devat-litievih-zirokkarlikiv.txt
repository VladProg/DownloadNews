Група китайських астрономів виявила дев'ять зірок-карликів з високим вмістом літію за допомогою найбільшого в країні оптичного телескопа LAMOST (Large Sky Area).

Як передає Укрінформ, про це повідомляє Сіньхуа.
Відкриття по праву вважається проривом в астрономічних дослідженнях, враховуючи, що до цього було відомо лише чотири подібні зірки.
Згідно з результатами дослідження, вміст літію в цих зірках у чотири рази більший, ніж у Сонці.
Дослідники також виявили, що сім із дев'яти виявлених зірок мають високу швидкість обертання навколо осі – понад 9 км/сек. Блиск трьох із них зазнає періодичної зміни, а ще одна зірка входить до складу подвійної зірки. Зважаючи на це, астрономи пов'язують накопичення літію в цих зірках з акрецією, тобто захопленням речовини з навколишнього простору.
LAMOST – найбільший у Китаї багатоцільовий спектроскоп для спостереження великих районів неба. З його допомогою астрономи знайшли наймасивнішу чорну діру зоряних мас та понад 10 тис. збагачених літієм зірок-гігантів.
Як повідомляв Укрінформ, космічний телескоп NASA/ESA Hubble зробив фотографію флоккулентної спіральної галактики CGCG 396-2, яка знаходиться у сузір'ї Оріон.