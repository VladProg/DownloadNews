У месенджері WhatsApp з’явилася можливість одночасно входити у два облікові записи на одному пристрої.

Про це повідомляється у блозі WhatsApp, передає Укрінформ.
«Сьогодні ми запроваджуємо можливість одночасно входити у два облікові записи WhatsApp. Тепер вам більше не потрібно щоразу виходити з облікового запису, носити із собою два телефони або хвилюватися про надсилання повідомлень не з того запису. Нова можливість буде корисною для перемикання між обліковими записами – робочим та особистим», - йдеться у заяві.
Для налаштування другого облікового запису знадобиться другий номер телефону й SIM-карта або телефон, який приймає кілька SIM-карт чи карту eSIM. У компанії пояснили, що для цього потрібно відкрити налаштування WhatsApp, натиснути стрілку поруч зі своїм ім'ям, а потім – «Додати обліковий запис».
Також користувачі можуть керувати своїми налаштуваннями конфіденційності й сповіщень у кожному обліковому записі.
У компанії нагадали про необхідність використовувати лише офіційну версію додатка WhatsApp і не завантажувати підробки або фальшиві версії як спосіб отримати можливість входити в більше облікових записів на своєму телефоні. «Ваші повідомлення залишаються захищеними й приватними лише в разі використання офіційної версії додатка WhatsApp», - додали в компанії.
Як повідомляв Укрінформ, месенджер WhatsApp від Meta передумав запускати сервіс інформаційних каналів у Росії після погроз його заблокувати з боку російських регуляторів і політиків.