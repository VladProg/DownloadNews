Японська компанія Panasonic заявила про розробку системи, яка захищатиме автомобілі від кібератак на тлі випуску більшої кількості транспортних засобів, в яких програмне забезпечення оновлюється через Інтернет.

Як передає Укрінформ, про це повідомляє Kyodo News.
У компанії зазначили, що програмне забезпечення буде встановлене в автомобілях, підключених до Інтернету, для виявлення аномалій.
«Якщо комп’ютеризований контроль над авто під час водіння буде втрачено, це призведе до смертельних аварій. Аномалії потрібно виявляти на набагато ранішому етапі», – сказав представник Panasonic, додавши, що їхня система буде здатна саме на це.
За даними дослідницької компанії Fuji Keizai Group Co., очікується, що кількість автомобілів, підключених до Інтернету, постійно зростатиме і становитиме 80% від усіх легкових автомобілів, проданих у всьому світі у 2035 році, у порівнянні з лише 34% у 2019 році.
Зазначається, що японський уряд також посилює заходи безпеки проти кібератак в автоіндустрії. Так, з липня наступного року автомобілі, в яких систему контролю керування можна оновлювати в бездротовий спосіб, мають пройти перевірку в Міністерстві землі, інфраструктури, транспорту та туризму країни.
Як повідомляв Укрінформ, британський стартап Envisics у співпраці з компанією Panasonic розробляють нове покоління проєкційних дисплеїв для автомобілів, вантажівок та позашляховиків.