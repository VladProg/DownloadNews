Українська ІТ-армія за тиждень атакувала понад 135 онлайн-ресурсів росії.

Як передає Укрінформ, про це Міністерство цифрової трансформації повідомляє у Телеграмі.
"Від початку російського вторгнення в Україну ІТ-армія об’єднала ІТ-фахівців з усієї країни та світу, щоб боротися з ворогом на кіберфронті. Минулий тиждень видався доволі продуктивним! З 11 до 17 квітня було атаковано 135 онлайн-ресурсів", - ідеться в повідомленні.
Так, у результаті атаки на російську національну систему маркування товарів міністерство промисловості рф було змушене дозволити виготовляти та продавати товари без QR-кодів. Згодом воно заявило, що певний час будуть жити без цієї системи.
Атака системи рф для стягнення оплати за проїзд вантажними автомобілями масою від 12 тонн створила значні перепони вантажному транспорту в пересуванні автомагістралями.
Через атаки ІТ-армії сервіси онлайн-бухгалтерії працювали нестабільно, а в одного з найбільших банків рф - Сбербанку - виникли збої в роботі та обслуговуванні клієнтів.
У результаті атаки на платформи онлайн-телебачення жителі рф не могли спожити чергову порцію пропаганди від російської влади.
Атаки були здійснені також на сервіси онлайн-замовлення їжі.
"Через збої в системі в росіян, які хотіли замовити їжу онлайн, виникали складнощі. Але це тільки квіточки. Скоро вони забудуть, що таке "онлайн", - зауважили в Мінцифри.
Як повідомляв Укрінформ, за даними ЗМІ, власник прав на шрифти Times New Roman, Arial, Verdana, Tahoma та Helvetica американська компанія Monotype перекрила для російських користувачів доступ до своєї бібліотеки на сайті.