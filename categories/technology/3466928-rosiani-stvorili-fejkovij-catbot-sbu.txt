росіяни створили фейковий чат-бот Служби безпеки України, назва якого відрізняється від офіційної лише кількома літерами.

Як передає Укрінформ, про це СБУ повідомляє у Телеграмі.
“російські окупанти намагаються зменшити опір українців та запускають нові фейки. Цього разу вони поширили в мережі фейковий чат-бот зі схожою на офіційний назвою, яка відрізняється лише на кілька літер”, - ідеться в повідомленні.
В СБУ нагадують, що їхній офіційний чат-бот: @stop_russian_war_bot.
Завдяки чат-боту Служба безпеки отримує тисячі повідомлень українців про дислокацію та переміщення ворога.
“А потім за цими даними військові методично відмінусовують російських окупантів з нашої землі”, - йдеться в повідомленні.
В СБУ закликали українців обов’язково перевіряти, куди вони надсилають інформацію та довіряти лише офіційним сторінкам державних органів і структур.
Як повідомляв Укрінформ, Центр протидії дезінформації при РНБО України представив добірку фейків, маніпуляцій та дезінформаційних "вкидів", які російська пропаганда спродукувала за минулу добу.