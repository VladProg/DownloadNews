Генеральний директор компанії Facebook Марк Цукерберг оприлюднив квартальний звіт щодо доходів ФБ, зреагувавши на потужну критику, яка останнім часом лунає на адресу компанії.

Про це передає Укрінформ з посиланням на CNN.
«Добросовісна критика допомагає нам стати кращими, але я вважаю, що ми спостерігаємо скоординовані зусилля з вибіркового використання документів, що «просочилися» з ФБ, для створення помилкового уявлення про нашу компанію», - сказав Цукерберг.
За третій квартал (липень, серпень і вересень) Facebook отримав доходи в обсязі 29 млрд доларів, що на 35% більше, ніж за той самий період роком раніше. Прибуток компанії сягнув майже 9,2 млрд доларів, що на 17% більше, ніж торік. Кількість людей, що використовують додатки Facebook, зросла в третьому кварталі на 12% у порівнянні з торішніми показниками й становить майже 3,6 млрд осіб.
У понеділок після виходу звіту про прибутки акції ФБ на Уолл-стріт зросли на 3% після закриття торгів, але потім упали до 1%.
За словами Цукерберга, контент обробляє штучний інтелект, однак успіх цієї роботи залежить від категорії контенту.
«Деякі категорії, такі як мова ненависті, складніші для аналізу, - сказав він, - тому що ми працюємо приблизно на 150 мовах по всьому світу..., у цьому є багато культурних нюансів».
Нині ФБ переживає чи не найбільшу кризу за всю її 17-річну історію. Десятки тисяч сторінок внутрішніх документів стали відомі завдяки викривачці Френсіс Хауген і лягли в основу серії публікацій «Досьє Facebook» у Wall Street Journal, а в понеділок критичні матеріали щодо ФБ розмістили численні ЗМІ, зокрема про слухання викривачки в законодавчих органах США і Великої Британії. У документах ідеться, зокрема, про небажання боротися з мовою ворожнечі та дезінформацією, використання соцмережі торговцями людьми, дослідження про шкоду для молоді та багато іншого.
Як повідомляв Укрінформ на початку жовтня викривачка Френсіс Хауген, котра розробляла в компанії Facebook методологію боротьби з дезінформацією, дала свідчення перед комісією Сенату США про те, що Facebook ставить прибуток вище безпеки користувачів. Також вона виступила перед членами парламентського комітету Великої Британії, який займається безпекою Інтернету.