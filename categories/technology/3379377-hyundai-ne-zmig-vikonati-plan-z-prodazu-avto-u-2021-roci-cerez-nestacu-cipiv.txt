Південнокорейська компанія Hyundai Motor Co. заявила, що за підсумками 2021 року продала 3,89 млн автомобілів у світі.

Як передає Укрінформ, про це повідомляє Reuters.
При цьому мета з продажів авто за підсумками 2021 року була встановлена на рівні 4 млн автомобілів. Виконанню планів завадила нестача чипів.
Водночас у 2022 році компанія планує надолужити втрачене з перевиконанням - продати у світі 4,32 млн автомобілів.
«У 2022 році Hyundai Motor планує розширити свою частку ринку та підвищити прибутковість завдяки стабілізації попиту та пропозиції чипів, коригування графіків виробництва автомобілів, посилення лінійки електромобілів, а також оптимізації прибутків і збитків від продажів у регіонах», - заявили у компанії.
Як повідомляв Укрінформ, компанія Tesla Ілона Маска продала у 2021 році 936 172 електромобілі, що є для неї рекордним показником.