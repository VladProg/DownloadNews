Міністерство енергетики США, а також кілька інших організацій постраждали від масованої атаки російських хакерів, проведеної з використанням вразливості програмного забезпечення, що відповідає за передачу файлів.

Про це повідомляє Reuters із посиланням на представників адміністрації США, передає Укрінформ.
«Були уражені дані у двох установах Міністерства енергетики, коли хакери отримали доступ через вразливість програми MOVEit Transfer»,- зазначається в повідомленні.
За словами одного з джерел у Мін’юсті, йдеться про установи, які займаються утилізацією ядерних відходів оборонного призначення в штаті Нью-Мексико.
Крім того, від атаки постраждали британський енергетичний гігант Shell, Університет штату Джорджія, Університет Джона Гопкінса та Система охорони здоров’я Джона Гопкінса.
Відповідальність на себе взяла пов'язана з Росією група хакерів-здирників Cl0p. У своїй заяві вони зазначили, що не використовуватимуть жодних даних, отриманих від державних установ, і що нібито видалили їх.
Як повідомлялося, раніше подібні атаки проводилися проти цілого переліку організацій у США, Великій Британії та інших країнах, чиї системи були скомпрометовані через програмне забезпечення MOVEit Transfer. Хакери у цих випадках також скористалися недоліком безпеки ПЗ, який його виробник Progress Software (PRGS.O) виявив наприкінці минулого місяця, про що заявив офіційно.