Німецький автовиробник Mercedes-Benz Trucks представив електричну вантажівку, яка зможе здійснювати перевезення на великі відстані.

Як передає Укрінформ, про це повідомляє Bloomberg.
Вантажівка eActros 600 може проїхати 500 кілометрів на одному заряді, перевозячи при цьому до 22 тонн вантажу. У компанії заявили, що вантажівка може заряджатися від 20% до 80% за пів години за умови, якщо клієнт має доступ до зарядного пристрою потужністю в один мегават.





Попри те, що наразі доступних зарядних пристроїв потужністю в один мегават мало, Європейський Союз висунув цілі щодо розширення інфраструктури зарядки електричних вантажівок. Зокрема, до 2030 року основна мережа доріг ЄС має бути обладнана зарядними станціями кожні 60 кілометрів, йдеться у повідомленні.

Нова модель від Mercedes надійде у продаж наприкінці цього року, повідомили у вівторок у підрозділі Daimler Truck Holding AG.

Як повідомляв Укрінформ, 8 березня японська компанія Isuzu Motors презентувала свою першу електричну вантажівку.
Фото: Daimler Truck AG