Шведський виробник обладнання для мереж мобільного зв'язку Ericsson вирішив призупинити бізнес у росії на невизначений термін.

Про це повідомляє Укрінформ з посиланням на пресреліз компанії.
Як зазначається, наприкінці лютого Ericsson призупинила усі поставки клієнтам у росії.
«На тлі недавніх подій та санкцій Європейського Союзу компанія тепер на невизначений термін призупинить свою діяльність із клієнтами у росії», - заявили в компанії.
Ericsson відкриє резервний рахунок на 0,9 млрд шведських крон (близько $95 мільйонів) у першому кварталі 2022 року на випадок знецінення активів та інші «виключні витрати».
Як повідомляв Укрінформ, 24 лютого 2022 року російська федерація розпочала неспровоковану війну проти України. Загарбники обстрілюють та бомбардують мирні міста і селища України, катують і вбивають мирне населення.
російська агресія проти України викликала об’єднану відповідь від Європейського Союзу, який запровадив жорсткі санкції проти росії, надає суттєву політичну, економічну, фінансову та військову підтримку Україні та приймає на своїй території мільйони українців, котрі рятуються від війни.
За даними ООН, кількість українських біженців перевищила 4,5 мільйона.