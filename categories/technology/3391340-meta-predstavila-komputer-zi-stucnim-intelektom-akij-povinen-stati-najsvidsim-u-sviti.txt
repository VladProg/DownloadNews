Meta Platforms, материнська компанія соцмережі Facebook, представила суперкомп’ютер зі штучним інтелектом AI Research SuperCluster (RSC).

Як передає Укрінформ, про це повідомляє New Atlas.
У компанії заявляють, що до кінця цього року суперкомп’ютер має стати найшвидшим у світі.
Поточна версія AI Research SuperCluster (RSC) складається з 6 080 найновіших графічних процесорів Nvidia A100 GPU. Комп’ютер може мережею Quantum InfiniBand передавати дані зі швидкістю 200 гігабіт в секунду.
Платформа RSC оснащена сховищем у 175 петабайтів (один петабайт дорівнює мільйону гігабайт).
У ході тестування RSC зміг тренувати моделі обробки природної мови в три рази швидше, ніж попередній суперкомп'ютер Meta зі штучним інтелектом, і був у 20 разів швидше у виконанні задач щодо комп'ютерного зору.
Головна мета AI Research SuperCluster полягатиме в тому, щоб навчити алгоритми штучного інтелекту краще розпізнавати об’єкти на зображеннях і вимову слів у аудіофайлах, швидко перекладати та виявляти шкідливий вміст і дезінформацію, яких не має бути в соцмережах.
Як повідомляв Укрінформ, американський виробник процесорів Nvidia випустив новий суперкомп’ютер для розробки детальної 3D-мапи Всесвіту.


Фото: Meta