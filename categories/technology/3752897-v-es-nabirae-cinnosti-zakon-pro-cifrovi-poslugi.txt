У Євроcоюзі в п'ятницю набирає чинності закон про цифрові послуги, який передбачає нові зобов’язання для інтернет-платформ, зокрема Facebook, Apple Store і декількох служб Google.

Як передає Укрінформ, про це повідомляє Reuters.
З 25 серпня інтернет-гіганти зіткнуться із новими зобов’язаннями, зокрема щодо запобігання поширенню шкідливого контенту, блокування чи обмеження певних методів таргетингу на користувачів та обміну деякими внутрішніми даними з регуляторними органами та пов’язаними з ними дослідниками.
Наразі правила застосовуватимуться лише до 19 найбільших онлайн-платформ, які мають понад 45 мільйонів користувачів у ЄС. Однак із середини лютого наступного року закон стосуватиметься і різноманітних онлайн-платформ, незалежно від їх охоплення.
Будь-яка фірма повинна буде сплатити штраф у розмірі до 6% її світового обороту у разі порушення нового закону. У разі багаторазового порушення правил платформам може бути взагалі заборонено працювати у Європі.
Дві з компаній, які потрапили до списку регулювання – гігант електронної комерції Amazon та німецький ритейлер одягу Zalando – наразі оскаржують у суді своє включення до списку.
Як повідомляв Укрінформ, у Норвегії соціальним мережам Facebook та Instagram тимчасово заборонять відстежувати користувачів в Інтернеті для надсилання їм таргетованої реклами.