Визначилися всі учасники чвертьфінальної стадії футбольної Ліги чемпіонів сезону-2022/23.

За підсумками заключних поєдинків у відповідь 1/8 фіналу розіграшу до наступної стадії турніру пробилися чинний володар титулу іспанський «Реал» та італійський «Наполі», повідомляє Укрінформ.
Після упевненої виїзної перемоги над англійськиим «Ліверпулем» на «Енфілді» у першому матчі (5:2) «Реал» завдяки голу Каріма Бенземи на 79-й хвилині вдруге обіграв мерсисайдців - цього разу на «Сантьяго Бернабеу» у Мадриді - 1:0.
У паралельному матчі італійський «Наполі» з рахунком 3:0 взяв гору над німецьким «Айнтрахтом», якого також здолав у Франкфурті (2:0).
На «Стадіо Дієго Армандо Марадона» в Неаполі відзначилися нігерійський форвард господарів Віктор Осімхен (45+2, 53) та польський півзахисник «партенопейців» Пйотр Зелінський (64, з пенальті).
Як повідомлялося, до 1/4 фіналу турніру раніше також вийшли португальська «Бенфіка», англійські «Челсі» і «Манчестер Сіті», німецька «Баварія» та італійські «Мілан» та «Інтер».
Жеребкування чвертьфіналів і півфіналів Ліги чемпіонів УЄФА відбудеться 17 березня.
Перші матчі 1/4 фіналу пройдуть 11 і 12 квітня, матчі у відповідь - 18 і 19 квітня.
Фінальний поєдинок Ліги чемпіонів УЄФА відбудеться 10 червня на «Олімпійському стадіоні Ататюрка» у Стамбулі.
Фото: AFP.