Всесвітня федерація бадмінтону (BWF) залишила в силі відсторонення росіян та білорусів від участі у міжнародних турнірах.

Таке рішення було прийняте за результатами засідання ради BWF, передає Укрінформ.
«Всесвітня федерація бадмінтону (BWF) залишила в силі відсторонення російських і білоруських спортсменів і офіційних осіб від участі у будь-яких міжнародних турнірах, санкціонованих BWF. Ця позиція відображає головний намір BWF зберегти цілісність змагань з бадмінтону та забезпечити безпеку усіх спортсменів.
Всесвітня федерація бадмінтону визнає, що спорт має сприяти миру та солідарності між усіма людьми, і що спорт не повинен перетворюватися на політичний засіб впливу на геополітику.
BWF не переконана, що нині є підстави для скасування дискваліфікації російських і білоруських гравців і офіційних осіб.
BWF продовжує висловлювати непохитну підтримку народу України та українській бадмінтонній спільноті, і ми рішуче засуджуємо вторгнення в Україну, яке суперечить основним цінностям BWF і нашій меті досягти миру», - йдеться, зокрема, у повідомленні федерації.
Фото: bwfbadminton.com.