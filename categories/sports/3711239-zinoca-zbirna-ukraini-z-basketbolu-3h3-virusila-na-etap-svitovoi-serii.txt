20-21 травня в азербайджанському місті Астара пройде етап Світової серії з баскетболу 3х3 серед жіночих команд.

Головний тренер збірної України Юрій Процюк взяв до Азербайджану чотирьох баскетболісток - Христину Філевич, Вероніку Космач, Оксану Моллову та Міріам Уро-Ніле, передає Укрінформ.
На груповому етапі наша команда зіграє з переможцем Світової серії 2021 року, першою сіяною Німеччиною, а також з Єгиптом, який виграв Кубкок Африки-2022.
«Дівчата готувалися, максимально викладалися на тренуваннях, - розповів Юрій Процюк. - Команда виросла тактично, у нас є напрацювання під різних суперників. Але лише ігри покажуть їхню готовність на сьогодні. Для участі на етапі в Астарі ми взяли баскетболісток, які цілеспрямовано готувалися на змагання 3х3. Гравчині збірної 5х5 Христина Філевич та Міріам Уро-Ніле не поїхали на збір до Іспанії, а залишились з нами, зосередившись на підготовці саме у баскетболі 3х3.
Команда та тренерський штаб хоче подякувати ФБУ за можливість виступати у Світовій ліги. Федерація доклала багато зусиль, щоб ми грали з елітними командами, вирішила питання з ФІБА. Завдяки цьому ми маємо можливість повернутись до еліти жіночого баскетболу 3х3, грати в топовій лізі з кращими командами світу».
Фото: fbu.ua.