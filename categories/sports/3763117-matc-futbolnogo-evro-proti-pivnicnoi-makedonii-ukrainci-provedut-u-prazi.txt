Два наступні поєдинки відбору Євро-2024 збірна України з футболу проведе у жовтні.

14-го числа команда Сергія Реброва зіграє номінально домашній матч зі збірною Північної Македонії у Празі, передає Укрінформ.
«Із тренерським штабом національної збірної погоджено рішення про проведення матчу з командою Північної Македонії в Празі, на стадіоні ФК «Спарта», який може вмістити близько 19 тисяч глядачів, - розповів перший віцепрезидент Української асоціації футболу Вадим Костюченко.. - Нас давно запрошували зіграти в Чехії. Хочу подякувати цій країні за допомогу Україні. Теплі слова за плідну співпрацю хочу сказати й на адресу Футбольної асоціації Чеської Республіки. Окрема подяка ФК «Славія» за акції на підтримку України під час його єврокубкових матчів».
Костюченко упевнений, що у Празі збірна України матиме потужну підтримку уболівальників.
«Чехія прихистила чимало наших співвітчизників, тому я впевнений, що у Празі наша національна команда отримає не менш потужну підтримку, ніж була у Вроцлаві на поєдинку з Англією. Завдяки УАФ матч у Празі вже традиційно відвідають родини воїнів, що загинули, захищаючи Україну. Рідні наших героїв матимуть змогу побувати на тренуванні збірної, а також поспілкуватися із гравцями та тренерами національної команди. Також на поєдинку будуть присутні українські військові, що проходять у Чехії реабілітацію після поранень», - зазначив віцепрезидент УАФ
Додамо, що поєдинок Україна - Північної Македонія розпочнеться о 16.00 за київським часом. За кілько днів 17 жовтня, наша команда проведе виїзний матч з Мальтою (початок о 21.45).
Фото: sparta.cz.