Спікер парламенту Литви Вікторія Чміліте-Нільсен вважає, що ініціатива позбавлення литовського громадянства фігуристки Маргарити Дроб'язко, яка в серпні 2022 року виступала в Росії, буде реалізована.

Про це вона сказала в інтерв'ю Національному радіо, передає Укрінформ.
«Про це давно говорять. Мабуть, ми вже підійшли до фінального етапу цього рішення. Наскільки я знаю, це підтримується, тому, швидше за все, буде прийнято таке рішення», – сказала Чміліте-Нільсен.
Зазначається, що у вівторок депутати Сейму ініціювали анулювання литовського громадянства Дроб'язко. Вони звернулися до Міністерства внутрішніх справ із проханням оцінити підстави для позбавлення фігуристки громадянства відповідно до прийнятих нещодавно законодавчих поправок.
У березні литовські депутати дозволили позбавляти громадянства осіб, дії яких загрожують інтересам безпеки країни або її союзників, якщо паспорт ним раніше видано як виняток.
Маргарита Дроб'язко народилася в Москві. Після розпаду СРСР отримала громадянство Литви і виступала за цю країну у парі з Повіласом Ванагасом, з яким 2000 року одружилася. Пара п'ять разів брала участь в Олімпійських іграх. Дроб'язко та Ванагас були призерами чемпіонату світу та двох чемпіонатів Європи.
У серпні 2022 року пара взяла участь у російському танцювальному шоу "Лебедине озеро" в Сочі. Його підготувала Тетяна Навка - дружина спікера Кремля Дмитра Пєскова.
Фото: BNS nuotr