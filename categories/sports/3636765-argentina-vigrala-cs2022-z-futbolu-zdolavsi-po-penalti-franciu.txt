Перемогою збірної Аргентини завершився у Катарі XXII чемпіонат світу з футболу.

У фіналі Мундіалю аргентинці обіграли у серії післяматчевих пенальті національну команду Франції - 4:2 (ігровий час - 3:3), передає Укрінформ.
Рахунок на «Національному стадіоні» у Лусаїлі відкрив форвард південноамериканців Ліонель Мессі, який реалізував 11-метровий удар на 23-й хвилині. Анхель Ді Марія подвоїв перевагу аргентинців на 36-й хвилині після результативного пасу Алексіса Макаллістера.
Після перерви паритет у матчі відновив нападник «трикольорових» Кіліан Мбаппе, який оформив дубль на 80-й (з пенальті) та 82-й хвилинах.
У додатковий час команди обмінялися голами Мессі (109) та Мбаппе (117- пен.).
І пенальті - 4:2...
Збірна Аргентина стала триразовою чемпіонкою світу, додавши черговий трофей до успіхів у 1978 та 1986 роках.
Французам не вдалося захистити чемпіонський титул, яким володіли у 1998 та 2018 роках.
Як повідомлялося, у матчі за третє місце ЧС-2022 Хорватія переграла Марокко (2:1).
Наступний чемпіонат світу з футболу відбудеться влітку 2026 року у США, Канаді та Мексиці. Фінальний турнір XXIII Мундіалю вперше пройде за новим регламентом - кількість учасників збільшиться з 32-х до 48-ми команд.
Фото: Getty Images.