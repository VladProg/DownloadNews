Львів'янка Юлія Коростильова та полтавець Максим Городинець вибороли ще одне "золото" на чемпіонаті світу з кульової стрільби у Каїрі (Єгипет).

Про це повідомив у Телеграмі голова Львівської обласної військової адміністрації Максим Козицький, передає Укрінформ.
"Неймовірні результати: наші майстри кульової стрільби вибороли "золото" на чемпіонаті світу! Юлія Коростильова виборола золоту нагороду у стрільбі зі швидкісного пістолета серед змішаних пар. Цю медаль вона виборола разом з Максимом Городинцем з Полтавщини", - написав очільник ОВА.

Він також поінформував, що Юлія – спортсменка Навчально-спортивної бази літніх видів спорту та Львівської школи вищої спортивної майстерності. І це перше "золото" чемпіонату світу в її кар‘єрі.
За цю нагороду управління молоді та спорту Львівської ОВА виплатить спортсменці премію у розмірі 100 тисяч гривень.
Як уже повідомлялося, раніше на цих змаганнях одразу три медалі виборов брат спортсменки Павло Коростильов. Він здобув дві «бронзи»: у змішаній парі з Оленою Костевич з Чернігова та у стрільбі з пневматичного пістолета на 10 метрів. На змаганнях Павло також став чемпіоном світу та виграв золото чемпіонату у стрільбі зі стандартного пістолета на 25 метрів.