Бронзовий призер чемпіонату Європи з боксу розповів про свою кар'єру і війну.

Про це Іван Сапун розповів у розмові з виданням Чемпіон, передає Укрінформ.
«Я не вперше це робив. Це давня історія. Це не заготовка, просто хотів продемонструвати, що я з України, наша країна бореться за свою незалежність і майбутнє. Я не розраховував, чи хтось відповість, чи ні. Це просто стан душі та поклик серця. У нас просто надзвичайно дружня команда, всі один одного дуже підтримують. На моєму бою було дуже багато наших хлопців, вони – відповіли», - пояснив Сапун свій перформанс після бою.
Боксер також заявив, що розуміє всю складність отримати Олімпійську ліцензію в одній ваговій категорії із Олександром Хижняком.
« Зараз буде чемпіонат України, потім – Євроігри, де будуть розігруватися ліцензії на Олімпіаду. Тому завдання номер один – виграти чемпіонат України, щоб потрапити на Євроігри. Далі – боротися за ліцензію. Будуть й інші турніри, звісно, й призери України також, думаю, отримають шанс поборотися за олімпійські ліцензії. Питання в тому, хто цей шанс отримає швидше. Олександр – дуже хороший боксер. Але крім нього в нашій ваговій категорії вистачає гарних бійців, яких треба перемагати, якщо, звісно, мрієш про Олімпіаду. Той же Богдан Толмачов, якому я програв у фіналі минулого чемпіонату», - сказав Сапун.
Як повідомляв Укрінформ, Іван Сапун став бронзовим призером чемпіонату Європи із боксу.
Фото: Getty Images