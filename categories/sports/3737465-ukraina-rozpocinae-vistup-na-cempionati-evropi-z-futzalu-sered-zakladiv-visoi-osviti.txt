У хорватському місті Спліт 18-26 липня відбудеться чемпіонат Європи з футзалу серед закладів вищої освіти.

Як повідомляє пресслужба Асоціації футзалу України, нашу країну на цих змаганнях представлятимуть дві команди - чемпіон України серед чоловічих студентських команд, коледж фізичного виховання (Івано-Франківськ) та жіноча команда Українського державного університету ім. М. Драгоманова (Київ), яка є володарем Кубка України серед жіночих студентських команд, передає Укрінформ.
Останній чемпіонат Європи серед закладів вищої освіти проходив 2019 року в португальській Бразі. Тоді жіноча команда Українського державного університету ім. М. Драгоманова здобула бронзові медалі, а чоловіча команда Харківського національного університету ім. В. Каразіна стала срібним призером змагань.
2022 року футзальні змагання серед закладів вищої освіти були в програмі Європейських університетських ігор, які проходили в польській Лодзі. Тоді жіноча команда Харківського національного економічного університету ім. С. Кузнеця стала срібним призером змагань, а чоловіча команда ХНУ ім. В. Каразіна посіла п’яте місце.
Як зазначається, на нинішньому чемпіонаті Європи серед закладів вищої освіти працюватимуть двоє арбітрів з України - Марія Мисловська (Суми) та Тарас Дем’янчук (Івано-Франківськ).
Фото futsal2023.eusa.eu.