У понеділок футболісти збірної України зібралися в польському місті Гданськ і розпочали підготовку до вирішальної гри відбору Євро-2024 з італійцями.


Захисник команди Віталій Миколенко розповів про те, з якими емоціями гравці прибули до розташування національної команди, передає Укрінформ.
«Усі приїхали з хорошим настроєм, позитивні емоції дуже важливі для нас. Хоча байдуже, як ми грали в клубах, які були результати, адже в національну команду завжди приїжджаєш з хорошими емоціями. Поки що про нещодавні досягнення не було жартів, але, думаю, наступними днями, коли всі зберуться, вони будуть. Представили нових і майже нових виконавців - Максима Таловєрова, Данило Сікан давно не викликався, приїде Владислав Дубінчак. Розповіли про наш план на збір.
Мої голи в останніх матчах? Не знаю, як це сталося. Я вже говорив в інтерв’ю у клубі, що в кожному поєдинку намагаюся показати свій максимум. Як бачите, виходить забивати, є моменти, стараюся їх використати. Дякувати Богу, що всі здорові. Серед легіонерів, мабуть, не викликали лише Сергія Кривцова. Я дуже радий за тих гравців, які останнім часом показують клас у Європі», - сказав Віталій Миколенко.
Як повідомлялося, матч відбору Євро-2024 між збірними України та Італії пройде 20 листопада у німецькому місті Леверкузен на стадіоні «БайАрена» (початок - о 21.45 за київським часом).
Фото: uaf.ua.