Головний тренер київського «Динамо» Мірча Луческу відповів на питання журналістів після поразки від «Дніпро-1» (0:3) у матчі 2-го туру української Прем'єр-ліги.

Румунський наставник киян, зокрема, зазначив, що дніпряни діяли набагато агресивніше, ніж його команда, передає Укрінформ.
«Коли матчі проходять без уболівальників, мають бути додаткові емоції, які дозволять футболістам вийти на гру зі свіжою головою. Цього сьогодні не було. Психологічний стан команди знову був поганим. Напевно, у тому числі тому, що хлопці надто довго не були вдома, не бачили рідних. Що стосується самого матчу, то треба визнати, що суперник грав набагато агресивніше за нас. До того ж, вимушена рання заміна у нашому складі внесла свої корективи. Зрештою, ми пропустили м'яч - знову зі стандарту, знову, як і в матчі з «Бенфікою», не дограв до кінця Беседін. Після першого голу «Дніпро-1» став діяти ще агресивніше, відразу змінилася картина на полі. Коли пропускаєш першим, грається зовсім інакше.
У другому таймі футболу практично не було - затягувань часу було стільки, що сама гра загалом тривала, напевно, 15-20 хвилин. Ці зупинки були спрямовані на те, щоб футболісти нервували, щоб кожен займався суперечками, а не грою. Футболу після перерви по суті не було. Ми зараз у складній ситуації, але треба перебороти цей момент. Сподіваюся, повернення до Києва сприятиме цьому», - сказав тренер.
Як повідомлялося, на цей момент у турнірній таблиці чемпонату УПЛ лідирують «Зоря», «Колос» та «Верес», які мають по 6 очок.
Фото: fcdynamo.com.