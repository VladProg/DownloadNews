Новий головний тренер національної жіночої збірної України з баскетболу Євген Мурзін назвав імена своїх помічників.

Допомагати керманичу збірної будуть Інна Кочубей та Олена Огородникова, передає Укрінформ.
Інна Кочубей з 2017-го по 2021 роки працювала асистентом тренера у «Київ-Баскеті», після цього очолила «Будівельник-НУФВСУ», а за місяць до початку повномасштабного вторгнення росії в Україну повернулась до «Київ-Баскета» у якості тренера в академії.
Нині вона тренує польський клуб UKS Basket Aleksandrów Łódzki (U19). Кочубей також входила до тренерського штабу Срджана Радуловича у відборі на Євробаскет-2023, а нинішньім літом має очолити збірну України U18.
Екс-гравчиня збірної Олена Огородникова 2017 року працювала зі збірною U20, продовжуючи ігрову кар’єру, яку завершила 2019-го.
2018 року вона у складі збірної України 3х3 виграла «бронзу» чемпіонату Європи. Нині ж працює тренером у Франції в академії Тоні Паркера.
Фото: fbu.ua.