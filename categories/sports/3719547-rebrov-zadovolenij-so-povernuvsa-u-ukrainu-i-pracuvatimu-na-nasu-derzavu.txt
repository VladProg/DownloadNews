7 червня у столичному Будинку футболу відбулося представлення нового головного тренера національної збірної України Сергія Реброва.


Після презентації наставник «синьо-жовтих» під час пресконференції відповів на запитання журналістів, передає Укрінформ.
«Передусім хочу подякувати Збройним силам України за те, що боронять нашу незалежність, дають нам змогу спілкуватися про футбол та проводити чемпіонат України. Я особисто (і, вважаю, всі українці) буду продовжувати допомагати ЗСУ та людям, які постраждали від рашистської агресії. Я задоволений тим, що повернувся в Україну і працюватиму на нашу державу. Моя родина теж повертається, я дуже радий, що моя дружина так сприйняла моє рішення. Як я й казав раніше, далі будемо працювати на Україну», - сказав Ребров.
Він також зауважив, що національна збірна України має грати більш агресивно.
«Вважаю, що збірна України має бути більш агресивною, ніж це було в останньому матчі з Англією. А наш стиль ви побачите», - заявив новий тренер українців.
На запитання представників мас-медіа під час пресконференції також відповів президент Української асоціації футболу Андрій Павелко.
«Ми розуміємо, що потрапили до дуже складної групи у відборі Євро-2024. Буде фантастично, якщо ми напряму потрапимо до фінального турніру, сказав Павелко. - Чекаємо на якісну гру команди. Хлопці робитимуть усе від них залежне, аби виконати завдання - вийти на Євро. Упевнений, що наші гравці, як і наші воїни ЗСУ, які щодня показують усьому світу характер і мужність, виходитимуть на гру із переконаннями у своїх силах і здібностях, аби викластися на повну. Дуже хотілося, щоб наша команда була на всіх фінальних форумах - Євро-2024, ЧС-2026. Найголовніше - вибудувати систему збірних. Тут я довіряю Сергію Станіславовичу. ВІн повністю проаналізує юнацькі, молодіжні збірні, аби всі були в одній системі координат під орудою штабу національної командиї. Дякую Реброву за те, що він береться за цю справу. Очікую, що через кілька років побачимо результати роботи».
Фото: uaf.ua.