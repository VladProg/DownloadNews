Міністр молоді та спорту України Вадим Гутцайт і міністр спорту і туризму Республіки Польща Каміль Бортнічук підписали Програму співробітництва двох країн у сфері фізичної культури і спорту.

Підписання документу відбулося під час візиту делегації Мінмолодьспорту України до Польщі, передає Укрінформ.
Програма розрахована на 2023-2024 роки. Її мета - розвиток українсько-польського співробітництва, а також спільна протидія російській військовій агресії на рівні органів державної влади, національних федерацій та професіональних спортивних клубів.
Сторони домовилися про розробку та підтримку спільних ініціатив в рамках Ради Європи, ЮНЕСКО та інших міжнародних організацій, а також координацію зусиль на міжнародному рівні щодо боротьби з військовою агресією рф проти України.
Україна та Польща поглиблюватимуть співробітництво в організації міжнародних змагань, державній підтримці розвитку спорту, у боротьбі з маніпулюванням спортивними змаганнями та договірними матчами, впровадженні підходу інклюзивності та недискримінації, а також гендерної рівності у спорті.
Крім того, країни продовжать активно взаємодіяти в напрямку боротьби з допінгом у спорті, а також посилюватимуть взаємодію на рівні спортивних федерацій. Зокрема, заохочуватимуть спортивні обміни, а також продовження навчально-тренувального процесу українських спортсменів у Польщі в умовах військової агресії рф в Україні.
Вадим Гутцайт подякував Камілю Бортнічуку, спортивній спільноті та всьому народу Польщі за підтримку і допомогу, яку вони надають українським спортсменам. Він підкреслив стратегічну важливість двосторонніх відносин, зокрема й у напрямку фізичної культури і спорту.
«Польща - наш добрий сусід і стратегічний партнер у багатьох сферах. У критичний момент, який розпочався для України із повномасштабним вторгненням росії, наші відносини з Польщею вийшли на новий рівень. Це справжнє братерство. Ми вдячні за допомогу і налаштовані зміцнювати наше партнерство і надалі», - сказав міністр молоді та спорту України.
Фото: mms.gov.ua.