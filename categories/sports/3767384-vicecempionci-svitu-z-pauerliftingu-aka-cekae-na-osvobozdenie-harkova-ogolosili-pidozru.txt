Заочно повідомлено про підозру 20-річній віцечемпіонці світу з пауерліфтингу за фактом виправдовування збройної агресії РФ проти України з використанням засобів масової інформації (ч. 3 ст. 436-2 КК України).

Про це повідомляє Харківська обласна прокуратура у Фейсбуці, передає Укрінформ.
“Слідством встановлено, що 20-річна українська віцечемпіонка світу з пауерліфтингу родом з села Байрак Ізюмського району тепер живе у РФ та бере участь у пропагандистських інтерв‘ю. 1 березня 2023 року на проросійському телеграм-каналі «Малькевич Live» вийшов анонс ефіру за онлайн-участі української спортсменки. Дівчина заявила, що вчиться на третьому курсі харківського вищого навчального закладу та додала: «Я жду освобождения Харькова очень сильно. Домой, как бы, хочется. Я верю в эту победу», - йдеться в повідомленні.
У анонсі було вказано, що запис ефіру також транслюватимуть на російському телеканалі «Санкт-Петербург» і на телеканалах «ЗаТВ» та «ТНР», що були створені державою-агресором на тимчасово окупованих територіях України.
У 2021 році підозрювана стала срібною призеркою чемпіонату світу з пауерліфтингу серед дівчат у Швеції та виконала норматив «Майстер спорту України».
На початку вересня минулого року спортсменка виїхала до РФ. Тепер російські пропагандисти титрують її як «майстра спорту Російської Федерації».
Вирішується питання щодо оголошення підозрюваної у розшук.
Досудове розслідування проводить СВ Управління СБУ в Харківській області.
Як повідомляв Укрінформ, Служба безпеки України затримала двох інтернет-агітаторів російської розвідки, які закликали приєднати Запорізьку та Миколаївську області до Російської Федерації.