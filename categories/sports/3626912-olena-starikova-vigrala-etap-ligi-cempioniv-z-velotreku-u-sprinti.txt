Віцечемпіонка Олімпійських ігор з велотреку українка Олена Старикова стала переможницею етапу Ліги чемпіонів.


Це сталося у столиці Великої Британії Лондоні, передає Укрінформ.
До цього найкращим результатом другого сезону Ліги чемпіонів для Старикової були треті місця у спринті на етапах у Майорці та Сен-Кентен-ан-Івеліні. Єдиний раз українка перемагала на етапі в останньому раунді минулого сезону також у Лондоні, але в кейріні.
Цього разу у спринті українська велосипедистка успішно подолала перший раунд змагань і виграла свій півфінал. У фіналі її суперницею стала цьогорічна чемпіонка світу в спринті француженка Матільда ​Ґро. Олена фінішувала з часом 11,356 секунди, вирвавши перемогу в напруженій боротьбі з різницею в 0,038.
За підсумками четвертого етапу в Лондоні українка посідає шосте місце у спринтерському рейтингу Ліги чемпіонів. Лідерує Ґро.
Фото: SWpix.com/Alex Broadway.