Прийом заявок на участь у всеукраїнських змаганнях «Ігри Нескорених» продовжено на один тиждень – до 21 березня включно.

Про це повідомили у Міністерстві у справах ветеранів, передає Укрінформ.
“Цього року Ігри Нескорених пройдуть у Німеччині, в Дюссельдорфі. Україну буде представляти команда з 24 спортсменів – ми приймаємо заявки вже майже місяць і маємо дуже талановитих кандидатів... Щоб кожен, хто хоче представити Україну на міжнародній арені, отримав такий шанс, ми пролонгуємо прийом заявок ще на один тиждень. Це час для тих, хто не встиг зареєструватись через повітряні тривоги, відсутність електроенергії, не встиг отримати довідку від спортивного лікаря, все ж подати заявку”, – зазначила міністр у справах ветеранів Юлія Лапутіна.
Зареєструватись для участі у всеукраїнських змаганнях «Ігри Нескорених» можна на порталі Е-ветеран за посиланням.
Як повідомляв Укрінформ, відбір до української національної збірної команди, яка братиме участь у Invictus Games 2023 (Ігри Нескорених) у Дюссельдорфі, відбудеться у Львові вже у квітні.