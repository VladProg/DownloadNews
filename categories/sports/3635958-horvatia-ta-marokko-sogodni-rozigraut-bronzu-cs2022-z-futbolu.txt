У Катарі в суботу, 17 грудня, відбудеться передостанній поєдинок ХХІІ чемпіонату світу з футболу.

У матчі за 3-тє місце бронзові нагороди Мундіалю розіграють збірні Хорватії та Марокко, передає Укрінформ.
Протистояння на стадіоні «Халіфа» у Досі розпочнеться о 17.00 за київським часом.
Команди вже зустрічалися у Катарі. На груповому етапі у квартеті F на «Ель-Байт» в Ель-Хаурі суперники зіграли внічию 0:0.
На стадії плей-офф Хорватія по пенальті перемогла Японію - 3:1 (1:1) та Бразилію - 4:2 (1:1), програвши у півфіналі аргентинцям - 0:3.
Марокканці в 1/8 фіналу у серії 11-метрових ударів взяли гору над Іспанією - 3:0 (0:0), у чвертьфіналі здолали Португалію - 1:0, а в 1/2 фіналу поступилися французам - 0:2.
Фінал ЧС-2022 Аргентина - Франція відбудеться у неділю, 18 грудня, на «Національному стадіоні» у Лусаїлі (17.00).
Фото: Getty Images.