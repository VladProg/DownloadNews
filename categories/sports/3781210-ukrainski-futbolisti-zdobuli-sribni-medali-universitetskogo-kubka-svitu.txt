У Цзіньцзяні (Китай) відбувся університетський Кубок світу з футболу - 2023 FISU University World Cup Football.

Україну на змаганнях представляли жіноча збірна Уманського державного педагогічного університету ім. Павла Тичини та чоловіча команда Державного торговельно-економічного університету (Київ), яка здобула срібні нагороди, передає Укрінформ.
На груповому етапі наші хлопці здолали представників Австралії (6:0) та Південної Кореї (2:1), у чвертьфіналі обіграли студентів з Аргентини (3:0), у півфіналі - уругвайців (2:0). У вирішальному поєдинку кияни зустрілися з бразильцями. Основний і додатковий час завершилися нічиєю - 1:1, а в серії пенальті сильнішими виявилися суперники - 6:5.
Наші дівчата у груповому раунді зазнали поразок від студенток із Франції (0:1), Таїланду (0:5) та Бразилії (0:5). У матчі за сьому сходинку уманчанки обіграли футболісток Гвінеї - 4:1.
Загалом у турнірі, який проходив 21-31 жовтня, брали участь вісім жіночих та 12 чоловічих колективів. Його організатори - Міжнародна федерація університетського спорту (FISU) та Федерація університетського спорту Китаю.
Фото: uwcfootball.com.