Львів'яни за тур до фінішу стали переможцями турніру.

Юнацька команда «Руху» достроково виграла чемпіонат України з футболу U19, львів'яни за тур до фінішу турніру стали недосяжними для другого місця – «Динамо», передає Укрінформ.
На фініші сезону головними претендентами на перемогу у турнірі U19 стали саме «Рух» та «Динамо». За два тури до завершення змагань команди розділяли п'ять очок: 76 проти 71. Таким чином, у передостанньому раунді львів'яни вигравали чемпіонат, у разі перемоги над однолітками з «Чорноморця».
Необхідний для себе результат гравці «Руха» змогли здобути, забивши по голу в кожному з таймів. Спочатку львів'ян вивів уперед Руслан Непейпієв, а у компенсований до другої половини час 19-й пенальті команди у сезоні чемпіонату реалізував Денис Теслюк.
«Рух» U19 після цього результату зберіг перевагу у п'ять очок над «Динамо» перед останнім туром. Відтак, львів'яни вперше у своїй історії повноцінно стали переможцями у молодіжних та юнацьких першостях чемпіонату України з футболу.

Як повідомляв Укрінформ, у чинному сезоні «Рух» U19 вийшов до 1/8 фіналу Юнацької ліги УЄФА, де програв «Мілану» з рахунком 0:1.

Фото: fcrukh.com