Триразовий чемпіон Європи зі стрибків у воду вважає, що Ілля Кваша не впорався з посадою головного тренера збірної України.


Про це Олексій Середа розповів ексклюзивно для Укрінформ.
«В команді все так, як і було. Важко. Для мене досі є ряд незрозумілих речей, які мені так ніхто і не пояснив. Як можна призначати головним тренером людину, яка зовсім не має досвіду і чому я маю з ним тренуватися? Так, у Іллі Кваші є заслуги, як у спортсмена, а де ж результати, як тренера? Наприклад, я не хочу бути піддослідною мишею. Всі ці медалі, які я здобув у цьому році, - це зовсім не заслуга головного тренера, він не має ніякого відношення до них. Також досі не маю відповіді, чому на збір в Берлін(на той час я тренувався у Аахені) мене викликали без мого особистого тренера і не поставили її навіть до відома, не сказали, що мені потрібно кудись їхати», - сказав Середа.
За словами лідера збірної України зі стрибків у воду, єдиним виходом із ситуації буде зміна головного тренера національної команди.
«Ми всі, спортсмени і тренери, звернулися до нашого міністра молоді та спорту Вадима Гутцайта з проханням розірвати контракт з Квашею і оголосити новий конкурс на посаду головного тренера збірної. Дуже сподіваюся, що ми будемо почутими і вся ця ситуація зовсім скоро закінчиться. Вже хочеться нормально тренуватися і далі продовжувати здобувати медалі для України», - пояснив Олексій.
Окрім того, Середа розповів про свої найближчі плани.
«Вже з середини вересня я приступив до тренувань. В планах на сезон, звісно, ускладнювати програму як в індивідуалі, так і в синхроні, щоб здобути максимальну кількість олімпійських ліцензій. Це зараз задача номер один. А там вже з особистим тренером вирішим, у яких змаганнях будемо брати участь. Можливо, першим стартом стане зимовий чемпіонат України», - підсумував триразовий чемпіон Європи.
Як повідомляв Укрінформ, федерація зі стрибків у воду разом зі спортсменами і тренерами направила лист в Міністерство молоді та спорту з проханням розірвати контракт з нинішнім головним тренером команди Іллею Квашею через його некомпетентність.
Фото: прес-служба федерації