Шостий тур був останнім перед вихідними днями на турнірі Гран-Свіс на острові Мен. Після серії невдач українцям посміхнулося сонечко.

Сестри Музичук цього разу грали білими. Анна зустрічалася з одноосібним лідером Бібісарою Асаубаєвою з Казахстану. Казахська шахістка досить непогано розіграла дебют і мала усі шанси розраховувати на нічийний підсумок. Та високий клас і досвід Музичук старшої все-таки виявився важливішим.
У ферзевому закінчені українська шахістка створила прохідного пішака на ферзевому фланзі й уміло використала його. А техніка Анни завжди була на високому рівні. Дуже важлива перемога, яка принесла її самій одноосібне лідерство.
Так само добре виступила і Марія Музичук. У приблизно рівній позиції вона також переграла суперницю. І продемонструвала віртуозну ендшпільну техніку. Перемогу Марії також важко переоцінити.
До цього додамо перемогу Анни Ушеніної над Валентиною Гуніною (під прапором ФІДЕ).
Після 6-го туру попереду Анна Музичук - 5 очок, Рамешбабу, Ассаубажва, Горякіна та Антоанета Стефанова (Болгарія) мають по 4,5. 4 очки у Марії Музичук, 3,5 - на рахунку Ушеніної.
У чоловіків нарешті у наших шахістів поліпшилися справи. Три зустрічі вони виграли, а три зіграли унічию. Перемоги Юрія Кузубова та Антона Коробова дозволяють їм з певним оптимізмом дивитися на фінішне майбутнє. А виграш Ігоря Самуненкова у досвідченого Михайла Красенкова з Польщі приємний сам по собі. Руслан Пономарьов, Василь Іванчук та Андрій Волокитін зіграли унічию.
Сьогодні, 31 жовтня, на турнірах вихідний день.
Петро Марусенко, міжнародний майстер.
Фото: fide.com.