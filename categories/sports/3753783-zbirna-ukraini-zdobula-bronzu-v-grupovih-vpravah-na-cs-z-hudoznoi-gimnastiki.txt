Україна завершила чемпіонат на 7-му місці у медальному заліку.

Збірна України в групових вправах з трьома стрічками та двома м’ячами стала призером чемпіонату світу з художньої гімнастики у Валенсії, передає Укрінформ.
Українська команда, яку представляли Єлизавета Азза, Діана Баєва, Дарина Дуда, Аліна Мельник, Марія Височанська та Олександра Ющак, до останнього моменту претендувала на «срібло», поступаючись лише Китаю, але збірна Ізраїлю показала найкращий результат і стала чемпіоном.
Крім цього фіналу, Україна також пробилася до групового фіналу з п’ятьма обручами, але там не зуміла дістатися медалей – сьоме місце.
Українська команда вперше за п’ять років виборола групову медаль ЧС. І вперше за 8 років українські спортсменки вибороли більше однієї медалі на світовій першості - раніше Вікторія Онопрієнко стала бронзовою призеркою у вправах з булавами.

Чемпіонат світу в іспанській Валенсії завершено. Дві «бронзи» дозволили Україні фінішувати на 7-му місці у медальному заліку.
Фото: Getty Images