Головний тренер збірної України зі стрибків у воду Ілля Целютін запевнив, що лідер команди Олексій Середа встигне відновитися від травми до чемпіонату світу з водних видів спорту в Японії.

Він розповів про це ексклюзивно в коментарі Укрінформу під час урочистих проводів команди на змагання.
«Середа має проблеми зі спиною. Вони почалися на останньому етапі кубку світу. На європейських іграх він відпрацював два снаряди, але ми вирішили його приберегти для чемпіонату світу. Сезон не закінчився, тому ми ухвалили рішення про його дострокове закінчення виступів на Європейських іграх. Він зараз відновлюється за допомогою масажів, фізіотерапії і робить комплекс вправ для того, щоб вилікуватися», - сказав він.
Целютін також зауважив, що збірна України є конкурентною на світовій арені попри юний вік спортсменів.
«Ми розпочали підготовку до змагань з 1 вересня. У нашому складі дуже молоді спортсмени. На щастя, ми маємо максимально хороші умови, тому є можливість демонструвати хороший результат. Ми - конкурентно спроможні на міжнародному рівні, тому їхатимемо на чемпіонат світу за нагородами і ліцензіями. Після закінчення сезону аналізуватимемо нашу роботу і робитимемо корективи за потреби», - пояснив головний тренер збірної України зі стрибків у воду.
Як повідомлялося, українські стрибуни у воду стали найкращою командою Європейських ігор у Варшаві, завоювавши 4 золоті й 1 срібні медалі.
Чемпіонат світу з водних видів спорту розпочнеться 14 липня в Японії.