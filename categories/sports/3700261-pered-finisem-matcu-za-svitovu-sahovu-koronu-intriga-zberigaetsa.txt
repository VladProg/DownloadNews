На матчі за світову шахову корону між Яном Непомнящим (під прапором ФІДЕ) та китайцем Дін Ліженем, що триває в Астані, окреслився новий етап. Після чотирьох партій, в яких не було жодної нічиєї, наступні чотири двобії завершилися миром.

Під час восьмої партії здавалося, що епоха «мордобію» триватиме й надалі. Дін Ліжень білими переграв Непо і був дуже близьким до перемоги. Зокрема, на 32-у ході білі могли просто забрати туру, однак китаєць не дорахував варіанти і надав перевагу «надійному» на вигляд ходу королем. Проте це виявилося хибним рішенням. Чорні забрали важливого пішака, а потім захищалися бездоганно, що дозволило Яну зробити нічию.
У наступних трьох поєдинках напруження боротьби дещо вщухло. Суперники продемонстрували, що можуть чорними добре тримати позицію. Дін Ліжень, причому, робив це навіть певніше, ніж Непо. У трьох партіях не було жодної позиції, де б хтось міг серйозно розраховувати на успіх. Словом, суперники відклали з’ясування стосунків на фініш. А поки рахунок 6:5 на користь Яна.
У вівторок, 25 квітня, на матчі вихідний день. Суперникам лишилося грати три партії. Причому у двох з них білий колір у шахіста з Піднебесної. Він, як ніхто, вважається фахівцем додавати на фініші, проте здолати захист Непо - завдання з нелегких. Тим більше, що теоретична підготовка шахіста під прапором ФІДЕ видається трохи кращою. Принаймні, на всіх уболівальників шахів очікує цікава боротьба.
Петро Марусенко, міжнародний майстер.
Фото: fide.com.