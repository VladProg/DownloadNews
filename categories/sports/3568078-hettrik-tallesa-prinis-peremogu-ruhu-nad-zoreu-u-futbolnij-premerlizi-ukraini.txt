Поєдинком між львівським «Рухом» та луганською «Зорею» розпочався 4-й тур чемпіонату України з футболу серед команд Прем'єр-ліги (УПЛ).

Матч на стадіоні «Україна» у Львові завершився на користь господарів з рахунком 3:1, передає Укрінформ.
Бразильський нападник «Руха» Таллес оформив хет-трик, відзначившись на 40-й, 49-й та 62-й хвилинах. У складі гостей м'яч забив Назарій Русин (55).
«Рух» здобув першу перемогу у чемпіонаті УПЛ сезону-2022/23. «Зоря» у свою чергу вперше втратила очки у нинішній національній першості.
У другий ігровий день туру у суботу, 10 вересня, зіграють криворізький «Кривбас» та рівненський «Верес» (15.00), донецький «Шахтар» та одеський «Чорноморець» (17.00).
У неділю, 11 вересня, зустрінуться «Дніпро-1» і харківський «Металіст 1925» (13.00), ковалівський «Колос» і харківський «Металіст» (15.00), київське «Динамо» і «Львів» (17.00).
Завершиться тур у понеділок, 5 вересня, матчами між полтавською «Ворсклою» та «Олександрією» (13.00), «Інгульцем» з Петрового та закарпатським «Минаєм» (15.00).
У турнірній таблиці з 9-ма очками продовжує лідирувати «Зоря», по 7 очок набрали «Металіст», «Колос» та «Шахтар», які можуть обійти луганців після 4-го туру.
Фото: fcrukh.com.