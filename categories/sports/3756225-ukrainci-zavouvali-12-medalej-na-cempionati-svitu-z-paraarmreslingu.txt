Спортсмени із Полтавської області завоювали 12 медалей на чемпіонаті світу з параармреслінгу, який провели у Казахстані.

Про це у Телеграмі повідомив начальник Полтавської ОВА Дмитро Лунін, передає Укрінформ.
"12 медалей завоювали юніори і дорослі спортсмени з Полтавщини на 25-му чемпіонаті світу з параармреслінгу. Змагання проводили в місті Алмати в Казахстані", - йдеться у повідомленні.

Зокрема, Кіра Тесля здобула два «золота» серед юніорок та «срібло» серед дорослих. Володимир Сємаєв виборов «золото» і «срібло», а Олександр Семоненко – «золото». Андрій Кулик здобув дві срібні медалі у категоріях юніори та дорослі. Сергій Варич додав у скарбничку збірної аж чотири нагороди: срібну та бронзову серед юніорів, срібну та бронзову серед дорослих.
Посадовець подякував полтавським спортсменам та їхнім тренерам.
Як повідомлялося, на чемпіонаті світу з кульової стрільби у Баку Україна виграла 14 медалей.
Фото: Телеграм Дмитро Лунін