14 квітня у Празі стартує Фінал чотирьох жіночої Євроліги, який стане четвертою спробою капітана жіночої збірної України Аліни Ягупової у складі турецького клубу «Фенербахче» виграти цей трофей.

Ягупова двічі поспіль була визнана MVP (найбільш цінною гравчинею) Євроліги у 2020-у та 2021 роках, минулого сезоні увійшла до трійки найцінніших баскетболісток турніру, а нинішнього претендує на перемогу у трьох номінаціях, передає Укрінформ.
Втім, незважаючи на індивідуальні досягнення, головний трофей українці все ще поки не покорився. 2020 року «Фенербахче» з першого місця у групі вийшов до чвертьфіналу, але сезон не дограли через коронавірус.
2021 року турецький клуб поступився у півфіналі УГМК, а 2022-го у Стамбулі на власному майданчику в фіналі сенсаційно програв угорському «Шопрону».
Фенербахче удев'яте за останні 11 років дійшов до півфіналу. Чотири рази команда виходила у фінал, але кожного разу програвала.
Суперник команди Аліни Ягупової в півфіналі – італійський «Скіо» – став другим у групі В регулярного чемпіонату Євроліги, вигравши 10 з 14-ти матчів, а в 1/4-й обіграв іспанську «Валенсію». Нещодавно «Скіо» виграв Кубок Італії та посів перше місце у регулярному сезоні італійської ліги з результатом матсів 24:2.
Гра «Фенербахче» - «Скіо» розпочнеться о 16.00 за київським часом.
Фото: fbu.ua.