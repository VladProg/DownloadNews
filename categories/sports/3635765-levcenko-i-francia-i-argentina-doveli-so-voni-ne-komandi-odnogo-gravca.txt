Футбольний експерт проаналізував півфінальні матчі катарського Мундіалю і пояснив, чим буде цікавий фінал.

Євген Левченко розповів це ексклюзивно в ефірі програми «Насправді. Спорт» від Укрінформ.

«Марокко програло Франції тактично. Якби вони грали у звичній для себе схемі, то було б ефективніше. Проблема в тому, що марокканці почали перебудовуватися після пропущеного голу. Для мене диригентом Франції є Грізманн. Коли Антуан грає, то ти розумієш, що саме він є мозком команди», - сказав Левченко.
За його словами, на цьому Мундіалі, зокрема у півфіналі, Мессі довів, що є найкращим гравцем століття.
«Мессі націлений на те, щоб стати найкращим гравцем турніру. Він демонструє найвищий пілотаж. Це той приклад, на який потрібно рівнятися всім молодим футболістам. Всі погляди прикуті до нього. Він всім довів, що є найкращим гравцем століття. Його футбол на цьому Мундіалі феноменальний. Якщо порівнювати з Мбаппе... Мбаппе робить різницю в атаці, а Лео - це космос. У фіналі всі спостерігатимуть за ними, але і Франція, і Аргентина довели, що вони не команди одного гравця», - розповів футбольний експерт.
Наприкінці Євген розкритикував діяльність ФІФА.
«В спортивному плані чемпіонат світу, його розвиток приємно дивитися. Якщо подивитися ширше, то катарський чс - це катастрофа. Все, що було зроблено збоку ФІФА - це цирк і пафос. У мене не вкладається в голові, як Інфантіно може пропонувати на місяць припинити стрільбу в Україні через чемпіонат світу. Це вказує на відсутність людяності і здорового глузду. Такі турніри потрібно проводити там, де права людини стоять на високому рівні», - підсумував Левченко.
Про головні спортивні події тижня дивіться в ефірі «Насправді. Спорт» від Укрінформ.
Фото: FootBoom