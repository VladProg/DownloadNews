Азійська шахова федерація у вівторок, 28 лютого, прийняла до свого складу Федерацію шахів росії.

Як повідомляє Укрінформ з посиланням на сайт ФШР, таке рішення ухвалили на континентальній асамблеї Азійської шахової федерації.
"За" проголосували 29 делегатів, проти виступив один, ще шестеро утрималися. Перехід відбудеться 1 травня 2023 року.
До повномасштабного російського вторгнення в Україну Федерація шахів росії входила до Європейського шахового союзу, але у березні 2022 року членство росії, а також білорусі у цій організації призупинили. У квітні того ж року ФШР проголосувала за те, щоб перейти до Азійської шахової федерації. Рада Міжнародної шахової федерації (FIDE) схвалила перехід 22 лютого 2023 року.
Таким чином, Федерація шахів росії стала першою російською спортивною федерацією, яка перейшла з Європи до Азії.
Нагадаємо, що після початку війни FIDE не стала усувати російських та білоруських шахістів від змагань під егідою федерації, як це сталося в багатьох інших видах спорту, дозволивши їм виступати в індивідуальному порядку, а не під національними прапорами.