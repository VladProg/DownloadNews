У п'ятницю, 23 вересня, баскетболісти київського «Будівельника» проведуть поєдинок другого раунду кваліфікації Ліги чемпіонів.

Команда Валерія Плеханова зустрінеться з німецьким клубом «Брозе Бамберг», передає Укрінформ.
Українська команда зробила упевнений перший крок до основного раунду Ліги чемпіонів, розгромивши шведський «Норрчепінг» - 87:51. Але наступний суперник дуже серйозний. Саме «Бамберг» перед початком кваліфікації вважався основним фаворитом відбіркової групи у Лісабоні.
У новий сезон «Бамберг» увійшов суттєво оновленим. Найкращий тренер Ліги чемпіонів сезону-2019/2020 (за роботу у чеському «Німбургу») Орен Аміель з минулого складу залишив лише двох гравців - форвардів Патріка Гекманна та Крістіана Сенгфельдера. Сенгфельдер - капітан команди і бронзовий призер чемпіонату Європи-2022 у складі збірної Німеччини. Окрім нього, на Євробаскеті грав ще один гравець «Бамберга» - чеський атакувальний захисник Яромир Богачик.
Головна небезпека цього складу німецької команди - Джастін Райт-Форман, «шутер» із досвідом гри у клубі НБА «Юта Джаз». Саме він і Гекманн набирали найбільше очок у предсезонних іграх команди. З понеділка команда зібралась повним складом і до гри з «Будівельником» гравці підходять без травм.
У «Будівельника» є невелика перевага у зіграності, а також один проведений офіційний матч. За складом обидві команди приблизно рівної сили, тому переможця ймовірно визначать деталі і те, хто краще зіграє в обороні, нівелювавши сильні сторони суперника.
Початок матчу «Бамберг» - «Будівельник» о 20.00 за київським часом. Транслюватиме гру телеканал УНІАН.
Фото: fbu.ua.