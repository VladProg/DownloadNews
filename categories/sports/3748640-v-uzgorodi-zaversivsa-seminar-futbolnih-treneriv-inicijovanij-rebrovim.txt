З ініціативи головного тренера національної збірної Сергія Реброва в Ужгороді пройшов триденний навчальний семінар для наставників усіх збірних України.


Метою семінару - налагодження взаємодії між тренерами національної, молодіжної та юнацьких збірних України, передає Укрінформ.
У заході взяли участь асистент Реброва Гліб Платов та головний тренер молодіжної збірної України Унаї Мельгоса, який виконував функції модератора.
Зустріч була насичена воркшопами, лекціями та окремими семінарами, спрямованими на закладання фундаменту успішної взаємодії між усіма спеціалістами та міцної позитивної синергії в колективі у цілому. Під час заходу багато уваги було приділено методологічній частині.
«Сергій Ребров поставив за мету вибудувати єдину вертикаль юнацьких та молодіжних збірних України аж до головної команди. Він вважає, що всі мають працювати в єдиному форматі й за одними ідеями. Так, семінар став першим кроком у зведенні зазначеної структури. Кожен проєкт такого роду має у своїй основі стосунки між людьми, залученими до нього. Саме тому ця зустріч тренерів і представників УАФ була дуже важливою та актуальною.
На практичних заняттях ми розповідали про бачення футболу, притаманне Сергію Реброву. Ми виклали всі його основні ідеї, а також пояснили необхідність цього процесу. Водночас ми детально розповіли, як будуються мікроцикли, тренування, стосунки з гравцями, адже футболіст — це центр усього, і все робиться заради нього. Кожен гравець юнацької й молодіжної збірної — це проєкт на майбутнє. Необхідно, щоб якомога більше виконавців було підготовлено та адаптовано до переходу в першу команду країни. Також важливо, щоби така адаптація займала якнайменше часу. Для цього і вибудовується єдина система підготовки. Ми намагалися всебічно висвітлити ці ідеї, щоб усі учасники семінару відчули їх і могли зрозуміти або запропонувати щось своє», - розповів Гліб Платов.
Зазначимо, що на семінарі були присутні співробітники підрозділів Української асоціації футболу і представники юнацьких збірних, зокрема керманичі команд U18/19 Олег Кузнецов, U17/18 Юрій Мороз та U16/17 Володимир Єзерський.
Фото: uaf.ua.