Там гратимуть росіянки.

Українські шахістки Марія та Анна Музичук знялися з третього етапу жіночого Гран-прі ФІДЕ у Делі (Індія), повідомляє пресслужба організації, передає Укрінформ.
Про причини відмови сестер Музичук не повідомляється. Водночас відомо, що у Делі гратимуть росіянки Алєксандра Горячкіна та Катерина Лагно.
Новину про зняття сестер Музичук прокоментував тренер чемпіона світу з шахів Магнуса Карлсена – Петер Гейне Нільсен.
«Федерація фехтування України вирішила не брати участь у турнірах, де виступають російські спортсмени. Нещодавно сестри Музичук відмовилися від участі у Гран-прі ФІДЕ, де виступають російські гравці. Не повинно бути так, щоби відступали жертви», – написав Нільсен у твіттері.
Українок замінять Ніно Баціашвілі з Грузії та Вайшалі Рамешбабу з Індії. Турнір стартує 24 березня.

Як повідомляв Укрінформ, у 2022 році ФІДЕ усунула збірні росії та білорусі від міжнародних змагань, а також відібрала у російської федерації Всесвітню шахову олімпіаду-2022. Пізніше ФІДЕ дозволила спортсменам з росії та білорусі виступати на міжнародних турнірах під прапором організації.

Фото: fide.com