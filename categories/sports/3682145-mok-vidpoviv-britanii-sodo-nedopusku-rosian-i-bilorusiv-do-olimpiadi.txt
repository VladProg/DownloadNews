У Міжнародному олімпійському комітеті (МОК) закликали британський уряд поважати «автономію спорту» після спроби лобіювати спонсорів проти участі російських і білоруських спортсменів в Олімпіаді у Парижі наступного року.

Про це повідомляє Reuters, передає Укрінформ.
«Не уряди мають вирішувати, які спортсмени і в яких міжнародних змаганнях можуть брати участь. Це стало б кінцем світового спорту, яким ми його знаємо сьогодні. Ми дуже сподіваємося, що британський уряд поважатиме автономію спорту… Вирішувати, які спортсмени можуть брати участь у міжнародних змаганнях, має бути виключно відповідальністю спортивних організацій, виходячи виключно з їхніх спортивних заслуг», - заявили в МОК.
Там додали, що відповідно до цього спонсори Олімпіади не беруть участі в цьому процесі ухвалення рішень.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Спортивні федерації України з олімпійських видів спорту підписали спільний лист до МОК із закликом не допустити росіян і білорусів до змагань. Україна пригрозила бойкотувати Олімпіаду в Парижі, якщо на ній виступлять спортсмени з росії та білорусі.
Уряд Великої Британії закликав компанії-спонсори Олімпійських ігор чинити тиск на МОК, щоб не допустити участь російських і білоруських спортсменів в Олімпіаді, яка пройде у 2024 році в Парижі.