Відбулося жеребкування заключного, четвертого у сезоні турніру серії Grand Slam - Відкритого чемпіонату США з тенісу (US Open).

Серед сіяних - дві українки: Еліна Світоліна (№26) та Ангеліна Калініна (№28), передає Укрінформ.
Світоліна розпочне змагання протистоянням із німкенею Анною-Лєною Фрідсам, Калініна на старті зійдеться з іспанкою Сарою Соррібес Тормо.
Марта Костюк у свою чергу зустрінеться з четвертою «ракеткою» світу Оленою Рибакіною з Казахстану, Леся Цуренко зіграє з Б'янкою Андреєску з Канади, а Катерина Байндл вийде на корт проти словачки Анни Кароліни Шмідлової.
Як інформує BTU, для Світоліної це буде десятий виступ в основній сітці US Open. Свій найкращий результат українка показала у 2019 році, коли змогла дійти до півфіналу.
Калініна вп'яте зіграє в основі турніру в Нью-Йорку. Українська тенісистка тричі доходила до другого кола.
Костюк четвертий рік поспіль виступить в основній сітці. Її найкращим результатом на US Open є третє коло у 2020 році, коли вона зазнала поразки від майбутньої чемпіонки японки Наомі Осаки.
Цуренко всьоме візьме участь в основній сітці змагань. П'ять років тому українка зіграла у чвертьфіналі, поступившись Наомі Осаці, яка у підсумку стала переможницею турніру.
Байндл вперше з 2020 року зіграє в основній сітці US Open. Тоді українка дійшла до другого кола, що є її найкращим результатом на цьому турнірі.
Фото: BTU.