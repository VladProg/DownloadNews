Головний тренер футболістів донецького «Шахтаря» Ігор Йовичевич прокоментував гру команди у Глазго проти «Селтіка» (1:1) у 5-у турі групового раунду Ліги чемпіонів УЄФА.

Наставник зазначив, що ця нічия на смак, як перемога, передає Укрінформ.
«Коли результат такий, як слід, коли нічия на смак, як перемога - це дуже позитивні емоції для мене особисто як тренера і для всієї команди. Ми справді чекали важкої гри, й усі європейські команди знають, що грати тут, на «Селтік Парк», перед 57 тисячами осіб - це нелегко і для досвідченіших команд. Однак ми настільки відважні, настільки хоробрі, що думаємо не так про наслідки, як про свої перформанси, про свою гру. Коли команда показує, що протягом матчу може змінити темп і ритм, стати протагоністом, терпіти, контратакувати і показати характер. Той характер, що показує український народ, який бореться за нашу свободу, за всіх нас. У тому числі за спортсменів, тих, хто грає і представляє Україну на найбільшій сцені - у Лізі чемпіонів. Цей результат є дуже важливим для нас. Ми сприймаємо це як великий успіх. Адже три місяці тому ніхто не вірив у нас - ми вірили. Ми вірили в щоденну роботу. І це просто наслідок тієї сімейної атмосфери, що ми створили. Ці хлопці - герої, справді герої... У заключній грі з «Лейпцигом» ми маємо нагоду перемогти. Як вийде, не знаю. Але буде битва. Я щасливий, що ми вже набули статусу учасника єврокубків на весну. Це великий успіх. Проте кожен з нас має мрію подолати групу і йти все далі й далі», - сказав Йовичевич.
Ситуація у групі F перед заключним 6-м туром: «Реал» - 10 очок, «Лейпциг» - 9, «Шахтар» - 6, «Селтік» - 2.
Фото: facebook.com/fcshakhtar.