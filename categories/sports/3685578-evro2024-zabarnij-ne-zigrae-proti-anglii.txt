Футболісти національної збірної України з футболу провели своє перше тренування в Лондоні, де готується до стартового відбіркового поєдинку з командою Англії у кваліфікації чемпіонату Європи-2024.

Як інформує прессекретар «синьо-жовтих» Олександр Гливинський, у тренуванні взяли участь усі гравці, викликані на збір, за винятком Іллі Забарного, який вже залишив розташування збірної України, передає Укрінформ.
Захисник у січні перебрався до англійського «Борнмута» з київського «Динамо», проте все ще не дебютував за нову команду через травму ноги.
Індивідуально продовжує тренуватися капітан збірної України Андрій Ярмоленко. Лікарі уважно спостерігають за ним, рішення щодо його участі у грі з Англією буде ухвалено пізніше.
Сьогодні «синьо-жовті» працювали в різних групах, що було зумовлено тим, що частина футболістів отримала повноцінне ігрове навантаження в недільних матчах за свої клуби. Олександр Зінченко, Руслан Малиновський та представники «Шахтаря» Микола Матвієнко, Тарас Степаненко, Артем Бондаренко й Георгій Судаков зіграли в тенісбол. Водночас решта команди відпрацьовувала тактичні завдання, поставлені тренерським штабом.
Завтра вранці збірники знову матимуть тренування на полі бази ФК «Брентфорд» - перші 15 хвилин будуть відкритими для представників ЗМІ.
Нагадаємо, матч Англія - Україна відбудеться 26 березня на стадіоні «Вемблі» в Лондоні.
Фото: УАФ.