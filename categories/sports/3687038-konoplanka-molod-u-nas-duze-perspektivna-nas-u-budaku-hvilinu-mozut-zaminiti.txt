Вінгер збірної України Євген Коноплянка поділився думками щодо наявності талановитих молодих гравців у команді.

Як передає Укрінформ, з посиланням на ютуб-канал «ВЗБІРНА».
«Я цих всіх молодих хлопців знаю – Бондаренко, Судаков були в «Шахтарі». Знаю, на що вони здатні. Молодь у нас дуже перспективна. Нас у будь-яку хвилину можуть замінити. Звісно, я завжди буду їх тільки підтримувати, щоб вони прогресували, робили конкуренцію. Вони цим дуже добре користуються, добре тренуються. У них гарна перспектива. Все в наших руках, вони молодці», - сказав Коноплянка.
Він також зауважив, що не має проблем зі здоров'ям і готовий показати на полі свої вміння.
«Зараз у мене немає ніяких проблем зі здоров’ям, почуваю себе дуже добре. Тренери можуть сказати, в якій я формі, я не можу цього казати. Вони, гадаю, завтра скажуть, якщо були якісь помилки, якщо треба дещо змінити. Гадаю, провели гарний матч. Виграли закономірно. Коли я побачив у списку, ви навіть не знаєте, що у мене було всередині. Наче вперше викликали до збірної, були такі емоції. Хочу сказати, що мене переповнюють емоції. Я можу, буду давати на футбольному полі все, на що я ще здатний», - розповів футболіст.
Як повідомлялося, матч відбору Євро-2024 між збірними Англії та України відбудеться 26 березня в Лондоні (початок - о 19.00 за київським часом).
Фото: sport24