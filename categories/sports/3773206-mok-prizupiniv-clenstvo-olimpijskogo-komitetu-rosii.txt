Виконавчий комітет Міжнародного олімпійського комітету (МОК) ухвалив рішення про призупинення членства Олімпійського комітету Росії через включення до свого складу регіональних організацій окупованих територій України.

Про це повідомили на офіційному сайті МОК, передає Укрінформ.
5 жовтня ОКР прийняв до свого складу олімпійські комітети тимчасово окупованих територій України. МОК заявив, що це порушення Олімпійської хартії, оскільки це також порушує територіальну цілісність НОК України, визнану МОК.

Виконком ухвалив, що ОКР негайно зупиняє свою діяльність до подальших повідомлень. Олімпійський комітет Росії більше не має права діяти як Національний олімпійський комітет як це визначено Олімпійською хартією, і не може отримувати жодного фінансування від олімпійського руху.

МОК залишає за собою право приймати рішення щодо участі окремих нейтральних спортсменів з російським паспортом в Олімпіаді-2024 та Олімпіаді-2026.

Фото: Getty Images