Українська біатлоністка Христина Дмитренко пропустить гонку переслідування на першому етапі Кубка світу з біатлону в Естерсунді.

Про це повідомив головний тренер жіночої збірної Микола Зоц, передає Укрінформ.
Дмитренко стала однією з двох українок, що відібралися у персьют за підсумками спринту 1 грудня. Вона посіла 49-те місце, поступившись серед українок лише Анастасії Меркушиній.
За словами Миколи Зоца, тренерський штаб жіночої збірної України прийняв рішення не ставити Христину Дмитренко на гонку переслідування, оскільки не хоче її перевантажувати.
«Вона уперше на Кубку світу і працює в такому ритмі, тому вирішили дати їй перепочинок перед другим етапом Кубка світу в Гохфільцені», - розповів Зоц.
Таким чином, єдиною представницею України у персьюті буде Анастасія Меркушина. Гонка пройде у неділю, 3 грудня, початок - о 15.00 за київським часом.
Христина Дмитренко взяла участь у чотирьох гонках в Естерсунді - «індивідуалці», спринті та двох естафетах.
Фото: biathlon.com.ua.