Збірна Норвегії з боксу не братиме участь у чемпіонаті світу з боксу через допуск росіян і білорусів до змагань.

Про це заявила норвезька боксерська асоціація на своїй сторінці у Фейсбуці, передає Укрінформ.
«Це рішення стосується всіх наших боксерів, клубів, суддів та офіційних осіб. Найближчим часом на практиці це означатиме, що ми не будемо брати участь ні в майбутньому ЧС в Індії та Узбекистані, ні в конгресі IBA у Вірменії. Ми в Норвезькій боксерській асоціації разом з Олімпійським і Паралімпійським комітетами Північної Європи та спортивними федераціями користуємося цією нагодою, щоб ще раз підтвердити нашу непохитну підтримку українського народу та його вимоги миру», йдеться у повідомленні Норвезької боксерської асоціації.
Як повідомлялося, США, Ірландія, Швеція, Німеччина, Канада, Польща, Чехія, Великобританія, Нідерланди, Швейцарія та Україна теж оголосили про бойкот ЧС з боксу.
Жіночий ЧС пройде з 15 до 31 березня в Індії, чоловічий - з 1 до 14 травня в Узбекистані.
Фото: Getty Images