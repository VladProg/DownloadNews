У Польщі завершилися змагання з брейкінгу, який дебютував у програмі ІІІ Європейських ігор-2023.

Історичну срібну нагороду у цьому молодому виді спорту Україні принесла Анна Пономаренко, яка у баттлах виступає під ім’ям Stefani, передає Укрінформ.
«На Європейських іграх дуже високий рівень, - зазначила Анна. - ПІсля групового етапу я була дуже задоволена собою, була впевнена у своїх результатах».
Спортсменка додала, що для неї та усіх її колег з виду спорту дуже важливо, що брейкінг увійшов до програми Олімпійських ігор. Це дозволить їм вийти на новий фаховий рівень.
Пономаренко також розповіла, скільки в них домашніх заготовок під час баттлів і скільки творчості - тобто, чи змінюють вони щось вже під час танцювального поєдинку в залежності від рівня суперника.
«Я будую стратегію з огляду на того, з ким баттлю. Знаю, що буду робити, але коли бачу рівень суперників і розумію, що можу взяти цей раунд, але не зробити щось із запланованого, то змінюю виступ... Знаєте, деякі атлети забувають, що головне в цьому виді спорту - це танець, а не гімнастика чи акробатика. І цей фрістайл може зіграти дуже велику роль у перемозі, бо ти танцюєш, ти слухаєш музику, насолоджуєшся своїми рухами», - підкреслила володарка «срібла» Ігор.
Фото: noc-ukr.org.