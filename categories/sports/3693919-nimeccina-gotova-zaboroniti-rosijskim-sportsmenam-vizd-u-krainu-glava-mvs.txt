Попри заяви МОК щодо можливості допуску російських спортсменів до участі в Олімпійських іграх під нейтральним прапором, окремі держави не зобов’язані погоджуватися на це при проведенні змагань у себе.

Про це заявила міністр внутрішніх справ ФРН Ненсі Фезер в інтерв’ю виданням медіагрупи Funke, передає Укрінформ.
Міністр заявила, що ФРН може відмовити російським спортсменам у в’їзді, навіть якщо Міжнародний олімпійський комітет дозволить їм брати участь у змаганнях.
«Країни, в яких відбуваються великі спортивні події, не безсилі. Вони можуть контролювати участь росіян шляхом видачі віз. Якщо ми організовуємо міжнародні змагання в Німеччині, тоді ми можемо діяти відповідно. Ми завжди будемо діяти на підставі чіткої позиції», — сказала політик.
На її переконання, надання можливості для спортсменів з рф брати участь у міжнародних змаганнях було б «ляпасом українським спортсменам».
«Надання розпалювачу війни путіну пропагандистської сцени зрадило б усі цінності спорту… МОК повинен запобігти цьому катастрофічному сигналу», - підкреслила Фезер.
Вона назвала абсолютно неприйнятним, щоб українські спортсмени зіткнулися зі спортсменами, які змагаються за країну, яка вбиває стільки цивільних в Україні.
Політик зауважила, що українці бойкотуватимуть такі змагання. Водночас вона не думає, що бойкоту вдадуться німецькі атлети.
Фейзер також прокоментувала видачу МКС ордеру на арешт путіна. Вона наголосила на важливості цього акту, оскільки «ордер на арешт — це набагато більше, ніж символізм». За словами глави МВС, вона сподівається, що путіну доведеться відповідати перед Міжнародним судом ООН за вбивчу війну, яку він веде проти мирного українського населення. Звинувачення, які лягли в основу ордеру - викрадення дітей з окупованих територій в Україні, - це «жахливий військовий злочин», - сказала міністр.
Позицію міністерки внутрішніх справ ФРН привітав міністр закордонних справ України Дмитро Кулеба.
«Я вітаю принципову позицію Ненсі Файзер щодо недопуску російських і білоруських спортсменів. Якщо міжнародні спортивні чиновники не дотримуються своїх принципів, відповідальні уряди повинні втрутитися та відмовити у в’їзді спортсменам, які представляють війну та державну пропаганду», - написав Кулеба у Твіттері.
Як повідомлялось, нещодавно МОК висловився за допуск спортсменів з рф та білорусі як нейтральних до міжнародних змагань на певних умовах. Це викликало обурення багатьох, зокрема, України. Нагадаємо, очолює МОК німець Томас Бах.
Фото: dpa