«Маккабі» запропонував УЄФА перенести на листопад домашній матч проти «Зорі» через війну.

«Зоря» відреагувала на звернення «Маккабі» Тель-Авів до УЄФА з пропозицією про перенесення матчу Ліги конференцій, відповідну заяву опублікувала пресслужба луганського клубу, передає Укрінформ.
««Зоря» запропонувала обмінятися домашніми матчами з «Маккабі», або допомогти супернику організувати їх домашній матч на «Люблін Арені». «Зоря» не проти зіграти домашній матч суперника в будь-якій країні, де оберуть господарі поля. Але «Маккабі» хоче перенести поєдинок, який запланований на 26 жовтня, на листопад.
В листопаді у «чорно-білих» дуже складний календар. Окрім матчів єврокубків, нас очікуватимуть матчі в Кубку України (в Одесі) та власний чемпіонат. Враховуючи дуже складну логістику, не забуваючи, що Україна теж є країною, яка продовжує війну та свою боротьбу за незалежність, не бажаючи нехтувати внутрішніми змаганнями (Кубком та чемпіонатом України), будь-яке перенесення матчів є неприйнятним для «Зорі»», - йдеться у заяві луганців.
Керівний орган європейського футболу дотепер не відреагував на запит ізраїльського клубу, матч «Маккабі» – «Зоря» зазначений у графіку УЄФА, згідно визначеного календаря – 26 жовтня.
Фото: zarya-lugansk.com