Другий рік поспіль чемпіонат світу зі спортивної боротьби пройде у Белграді (Сербія).

Як повідомляє пресслужба Національного олімпійського комітету України (НОК), окрім нагород будуть розіграні й олімпійські ліцензії на Ігри у Парижі-2024 (по п’ять у кожній ваговій категорії), передає Укрінформ.
Першими виступлять представники вільного стилю, які відкриють програму змагань 16 вересня.
У складі українських «вільників» виступлять Каміль Керімов (вагова категорія до 57 кг), Валентин Блясецький (61 кг), Ерік Арушанян (65 кг), Ігор Никифорук (70 кг), Тимур Гудима (74 кг), Василь Михайлов (79 кг), Владислав Прус (86 кг), Денис Сагалюк (92 кг), Муразі Мчедлідзе (97 кг) та Олександр Хоцянівський (125 кг).
18 вересня на борцівський килим у сербській столиці вийдуть жінки, зокрема, українки Оксана Лівач (50 кг), Ліля Горішна (53 кг), Марія Винник (55 кг), Аліна Грушина (57 кг), Юлія Ткач (59 кг), Ірина Коляденко (62 кг), Оксана Кухта (65 кг), Тетяна Сова (68 кг), Манола Скобельська (72 кг) та Анастасія Алпєєва (76 кг).
Завершиться ЧС-2023 турніром представників греко-римського стилю боротьби, які розіграють першість 21-24 вересня.
За Україну виступатимуть Корюн Саградян (55 кг), Віктор Петрик (60 кг), Олександр Грушин (63 кг), Парвіз Насібов (67 кг), Артур Політаєв (72 кг), Дмитро Васецький (77 кг), Ярослав Фільчаков (82 кг), олімпійський чемпіон Жан Беленюк (87 кг), Сергій Омелін (97 кг) та Олександр Чернецький (130 кг).
На фото: Жан Беленюк (НОК України).