Українські легкоатлети розпочали боротьбу на ІІІ Європейських іграх.

Одним з найяскравіших моментів першого змагального вечора на Сілезькому стадіоні у Хожуві став виступ у секторі для потрійного стрибка Владислава Шепелєва, передає Укрінформ.
21-річний спортсмен з Чорноморська Одеської області тричі оновлював свій особистий рекорд, а у заключній шостій спробі ще й вийшов у лідери сезону U23 в Європі - 16,67 м!
«Стільки привітань, стільки емоцій. Я такого, напевно, жодного разу в житті не відчував. Дуже круто! Сьогодні, мені все вдалося на цій чудовій арені», - відзначив схвильований та щасливий Владислав.
Відповідаючи на запитання, як йому вдалося впоратися з хвилювання, вперше виступаючи на змаганнях такого рівня, спортсмен зазначив: «Насправді, настрій був войовничий, я ж з України! Треба було просто показати свій результат, але вийшло трохи краще. Дуже високий рівень змагань, адже в першому дивізіоні виступають такі круті спортсмени, як, наприклад, Педро Пабло Печардо, який має в своєму активі стрибок за 18 метрів. Звісно, хотілось б з ним позмагатися, але, мабуть, вже на наступному чемпіонаті, адже я впевнений, що Україна вийде до вищого дивізіону».
Свій успіх на ІІІ Європейських іграх атлет Владислав Шепелєв присвятив нашим захисникам: «Поки вони боронять нас на передовій, ми можемо воювати на своєму, спортивному, фронті».
Фото: facebook.com/olympicua.