Національна чоловіча збірна України упевнено виграла у команди Нідерландів у відборі на чемпіонат світу.

Як повідомляє пресслужба Федерації баскетболу України, виїзну гру кваліфікації на ЧС-2023 проти нідерландців «синьо-жовті» завершили на свою користь з рахунком 96:77 (28:21, 31:14, 19:21, 18:21), передає Укрінформ.
Ілля Сидоров став найрезультативнішим гравцем матчу із 25 очками, 21 з яких захисник набрав ще до великої перерви. Відмінно у гру увійшов з лави запасних ветеран В’ячеслав Кравцов, у якого 14 очок та серія ефектнивх данків в активі.
Наступний поєдинок ігрового «вікна» українці зіграють в Ризі (Латвія) 14 листопада о 16.00 проти Ісландії.
Заключні матчі кваліфікації збірна України проведе в Італії 23 лютого та 26 лютого проти Нідерландів.
Турнірне становище у групі L: Іспанія - 11 очок (після 6-ти ігор), Італія - 11 (6), Ісландія - 10 (6), Україна - 9 (7), Грузія - 9 (6), Нідерланди - 8 (7).
На чемпіонат світу потраплять три кращі команди групи.
Як повідомляв Укрінформ, до кінця відбіркового циклу до ЧС-2023 керуватиме українською командою латвійський фахівець Айнарс Багатскіс.
Фото: fbu.ua