Головний тренер мадридського «Реала» Карло Анчелотті прокоментував завтрашній матч із футболістами донецького «Шахтаря» у третьому турі групової стадії Ліги чемпіонів УЄФА.

Наставник чинних володарів титулу наголосив, що «гірники» є серйозними суперниками у турнірі, передає Укрінформ.
«Це важлива гра у групі і для нас, якщо ми зможемо набрати дев’ять очок. Ми готові до цього. У нас була не найкраща гра у неділю (з «Осасуною»), ми хочемо виправитися та показати інше ставлення. Ми зіткнемося з жорстким суперником. Вони дуже добре розпочали цю групу Ліги чемпіонів і обіграли «Лейпциг». Ми з великою повагою ставимося до «Шахтаря». Це команда, яка мала багато проблем з тренуваннями та поїздками. Втім, у них залишився такий же стиль, як і минулого року. Це команда, яка любить грати у футбол і різко проникати в оборону. У них швидкий форвард і вони небезпечні у контратаках», - сказав Анчелотті.
Зазначимо, що перед грою з донеччанами «вершкові» не дорахуються кількох гравців основи. Серед них - воротар Тібо Куртуа, якого у стартовому складі має замінити українець Андрій Лунін.
Нагадаємо, матч на «Сантьяго Бернабеу» між «Реалом» та «Шахтарем» пройде 5 жовтня. Початок зустрічі - о 22.00 за київським часом. Поєдинок розсудить словацька бригада суддів на чолі з Іваном Кружляком.
Фото: Getty Images.