Футбольні асоціації України та Естонії досягли домовленості про проведення товариського матчу між національними жіночими збірними двох країн.

Поєдинок відбудеться за підтримки Естонської футбольної асоціації під час квітневого навчально-тренувального збору українок 11 квітня в Таллінні на стадіоні «Спортленд Арена» (початок - о 19.00) і стане першим матчем на етапі підготовки до офіційних ігор Ліги націй, передає Укрінформ.
Протистояння між збірними Естонії та України стане третім в історії команд. 2012 року вони зустрічалися у кваліфікації чемпіонату Європи. Обидва рази перемогли українки - 5:0 та 4:1.
2023 року для учасників Ліги націй передбачено шість ігрових вікон: 20-22-го і 23—26 вересня, 25-27-го і 28—31 жовтня, 29 листопада - 1 грудня та 2-5 грудня.
Фото: uaf.ua.