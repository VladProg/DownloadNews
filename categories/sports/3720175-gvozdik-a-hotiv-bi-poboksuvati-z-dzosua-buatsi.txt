Ексчемпіон світу Олександр Гвоздик (19-1,15 КО) розповів, з ким би хотів провести наступний поєдинок.

Про це він розповів в інтерв’ю Two Sides, передає Укрінформ.

«Я хотів би побоксувати з Джошуа Буатсі, тому що він перший номер рейтингу WBA. Зараз є такий план – рухатись саме у цьому напрямку. Побачимо, як воно буде. Здається, я там шостий (насправді – сьомий, ред.). Я у топ-10. Скільки мені потрібно провести боїв, щоб бути психологічно готовим до титульного поєдинку? Важко відповісти, але якщо це буде Буатсі, і я його пройду, якщо це буде елімінатор, то, звичайно, у наступному бою я готовий боксувати за титул», – сказав Гвоздик.

Зазначимо, що Джошуа Буатсі (17-0, 13 KO) є обов'язковим претендентом на титул чемпіона світу за версією WBA.


Як повідомляв Укрінформ, Гвоздик провів свій останній поєдинок 6 травня, отримавши дострокову перемогу над Річардом Болотником (19-7-1, 8 КО).
Фото: Getty Images