Представники Мінмолодьспорту та Української асоціації футболу зустрілися футбольним арбітром, лікарем-нейрохірургом Дмитром Кубряком й привітали вітчизняного Героя з поверненням додому.

Про це повідомив Міністр молоді та спорту України Вадим Гутцайт на своїй сторінці у Facebook, передає Укрінформ.
За словами Вадима Гутцайта, з початку повномасштабної війни Дмитро оперував поранених воїнів у лікарні Дніпра, а потім, незважаючи на всі ризики, відправився до Маріуполя, аби рятувати життя його оборонцям. Там потрапив у полон до рашистів і пережив найважчі п’ять місяців в Оленівці.
«Звільнення стало можливим завдяки Президенту України Володимиру Зеленському, керівнику Офісу Президента України Андрію Єрмаку і всім, хто доклав зусиль для повернення додому українських Героїв!», - зазначив Міністр.
Як повідомлялося, 21 вересня в результаті обміну вдалося повернути з російського полону понад 200 українських захисників, а також 10 іноземців. При цьому звільнені п'ять командирів «Азову» перебуватимуть до кінця війни у Туреччині.
російській стороні повернули підозрюваного у державній зраді народного депутата Віктора Медведчука та ще 55 військових рф.
Фото: Facebook.