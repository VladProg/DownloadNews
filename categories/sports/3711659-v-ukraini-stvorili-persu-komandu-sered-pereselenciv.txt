В Україні створили футбольну команду «Мрія-Гостомель», яка складається з вимушено переміщених осіб.

Команду зібрали учасники волонтерського штабу «Рестовратор. Картопляне військо» блогер Дмитро Дубас та спортивний журналіст Микола Васильков, колишній помічник Андрія Шевченка в збірній України, передає Укрінформ.
«Мрія-Гостомель» повністю складається з вимушено переміщених осіб, довідки переселенців також мають і тренер, і менеджер «Мрії». В команді гратимуть люди з тимчасово окупованих територій: Донецьк, Крим, Каховка, Лисичанськ.
«Наша мета передусім гуманітарна. Ми багато працюємо з утікачами в рамках діяльності «Рестовратора», проводимо двічі на тиждень Дні Переселенця. Але зараз настав час не лише прямої матеріяльної допомоги людям з постраждалих територій, а і надання їм соціяльного імпульсу, інтеграції у нове суспільне оточення. Тому кожен матч «Мрії» - то благодійний захід, в якому беруть участь інші переселенці Гостомельського ОТГ, яких за статистикою там понад 2000 осіб. «Мрія» заявилася одразу до Вищої ліги Бучанського району, у кооперації з селищною радою Гостомеля почалася реконструкція даху місцевого стадіону та трав’яного покриття поля, розтрощених ракетами ще навесні 2022 року. Також волонтери зайнялися створенням оригінальної айдентики для команди». - зауважив Васильков.
Дмитро Думас пояснив, як розшифрувати логотип і слоган клубу.
«Ми розробили логотип з використанням обрисів всесвітньо відомого літака «Мрія», який є символом майбутнього відновлення нашої країни. Команда проведе фотосесії в ангарі аеропорту, де стояло повітряне судно. А головним слоганом клубу стане вислів «Мріємо про перемогу, мрії не спинити!», - пояснив блогер.


До промо-кампанії унікального проєкту уже долучилися відомі футбольні особистості: Олександр Караваєв, Юрій Максимов, Віктор Леоненко, Богдан Бутко та інші. Зараз команда шукає титульного партнера або спонсору клубу.

У суботу 20 травня о 13:30 «Мрія» проведе свою дебютну домашню гру.
Фото: пресслужба команди