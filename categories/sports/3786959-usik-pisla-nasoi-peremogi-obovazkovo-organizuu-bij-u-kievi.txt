Чинний володар поясів WBO, WBA, IBO та IBF Олександр Усик (21-0, 14 КО) зізнався, що після завершення війни хоче організувати бій у Києві.

Про це він розповів в інтерв’ю TNT Sports, передає Укрінформ.
«Зараз ми не можемо це зробити, тому що в нашій країні йде війна. Але після нашої перемоги я обов'язково організую поєдинок на «Олімпійському» в Києві. Хочу порадувати свою рідну публіку і кожного українця, який прийде на стадіон.
Для мене особисто - це велика мотивація і вдячність тим хлопцям, які захищають нашу країну. Коли я з ними спілкуюся телефоном, я бачу їхні обличчя, бачу їхню посмішку, бачу їхні емоції, коли вони кричать: «Так, перемога!». Це їхня теж частина. Знаєте, коли я боксую, то виграє вся моя країна, всі ті, хто за мене вболіває», – розповів Усик.

Як повідомляв Укрінформ раніше, інсайдер повідомив нову дату бою між Олександром Усиком і Тайсоном Ф'юрі.
Фото: Getty Images