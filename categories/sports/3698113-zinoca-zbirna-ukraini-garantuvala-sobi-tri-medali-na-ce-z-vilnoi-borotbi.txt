Три з п'яти українок у Загребі пройшли до фінальних сутичок.

На чемпіонаті Європи стартували змагання з жіночої боротьби, передає Укрінформ.
Першою у фінал пройшла Оксана Лівач, вона претендуватиме на свій другий в кар'єрі титул чемпіонки Європи. У фіналі українці протистоятиме восьмиразова чемпіонка Європи Марія Стадник з Азербайджану.
У «золотих» сутичках змагатимуться також Юлія Ткач-Остапчук та Анна Белінська — вперше в категоріях до 60 та 68 кг відповідно. Ткач-Остапчук зустрінеться з чинною володаркою титулу, молдаванкою Анастасією Нікітою, а Белінська — з бронзовою призеркою Євро-2022, болгаркою Юліаною Янєвою.
Фінали за участю Лівач, Ткач-Остапчук та Белінської відбудуться в Загребі у четвер, 20 квітня.
На медаль також претендуватиме Анастасія Осняч-Шустова. Зазнавши поразки у півфіналі, українка пройшла до «бронзового» фіналу.
Як повідомляв Укрінформ, учора, 18 квітня Перше «золото» України на Євро з вільної боротьби за 10 років у Загребі здобув Василь Михайлов, який тріумфував у категорії до 79 кг.

Фото: United World Wrestling