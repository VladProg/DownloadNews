Українська команда залишила турнір у Бразилії на стадії 1/4 фіналу.

Українська кіберспортивна команда Natus Vincere не змогла пробитися до півфіналу турніру з CS:GO – IEM Rio Major 2022, повідомляє Укрінформ.
У чвертьфіналі NAVI програли бразильській FURIA Esports. «Народжені перемагати» виграли першу карту Nuke (16:14), але поступилися двома наступними Ancient (10:16) і Mirage (10:16).
Лідер команди Олександр «S1mple» Костильов завершив чвертьфінальне протистояння з найменшим рейтингом на дві команди (0.87).
NAVI посіли підсумкове 5-8 місце. Українська команда за виступ на мейджорі у Бразилії заробила 45 тисяч доларів.
У півфіналі FURIA Esports зіграє з Heroic. У другому матчі 1/2 фіналу зустрінуться MOUZ та Outsiders. Обидва поєдинки відбудуться 12 листопада.
Як повідомлялося, гранд-фінал мейджора в Ріо-де-Жанейро заплановано на 13 листопада. Призовий фонд IEM Rio Major – 1 250 000 доларів.
Фото: ESL