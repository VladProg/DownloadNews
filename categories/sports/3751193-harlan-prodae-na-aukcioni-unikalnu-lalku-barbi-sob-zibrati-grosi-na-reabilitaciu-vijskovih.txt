Олімпійська чемпіонка з фехтування на шаблях Ольга Харлан продає ляльку Барбі, створену за її прототипом, аби зібрати кошти на реабілітацію військових в Bodro Clinic у Нововолинську.

Як передає Укрінформ, про це Харлан повідомила в Інстаграмі.
«Це – моя лялька Барбі, що є в єдиному екземплярі у світі. Разом з Tribuna.com ми вирішили виставити її на благодійний аукціон на платформі eBay, гроші з якого підуть для клініки Bodro Clinic на реабілітацію українських військових, які постраждали у результаті війни. Аукціон вже запущено на eBay», - написала Харлан.
За інформацією Tribuna.com, ляльку Барбі, прототипом якої стала Ольга Харлан, створила у 2020 році американська компанія Mattel. Лялька увійшла до серії Barbie Role Models. Розробникам Барбі вдалося створити точну копію української чемпіонки. Зокрема, вони в деталях повторили фехтувальний костюм спортсменки, маску, шаблю параметри, зовнішність та навіть змагальну зачіску.
На платформі еBay є інформація про те, що на аукціоні з продажу ляльки вже зробили першу ставку – 10 тис. доларів США. Там зазначається, що ця Барбі більше ніж лялька, адже є символом сили, стійкості та прагнення до здійснення своїх мрій.
Ольга Харлан – українська шаблістка, олімпійська чемпіонка, багаторазова чемпіонка світу.
Як повідомлялось, 27 липня Ольга Харлан на старті особистого турніру на Чемпіонаті світу з фехтування перемогла фехтувальницю з Росії Анну Смірнову, яка виступала під «нейтральним» статусом. Харлан відмовилася потиснути суперниці руку після поєдинку. У відповідь російська спортсменка влаштувала демарш, просидівши на доріжці для змагань близько 40 хвилин.
Міжнародна федерація (FIE) фехтування спочатку відсторонила від участі у турнірі українську фехтувальницю, однак згодом призупинила санкції проти Харлан.
Національна Федерація фехтування України заявила, що вимагає від Міжнародної федерації (FIE) позбавити Смірнову нейтрального статусу.
Верховна Рада звернулася до парламентів та урядів демократичних держав світу, Міжнародного олімпійського комітету (МОК), міжнародних спортивних федерацій щодо засудження незаконної дискваліфікації української спортсменки Ольги Харлан, яку дискваліфікували за відмову потиснути руку «нейтральній» суперниці з Росії після поєдинку на чемпіонаті світу.
Фото: instagram.com