Діти-переселенці можуть безкоштовно займатися у дитячо-юнацьких спортивних школах України (ДЮСШ).

Про це Міністр молоді та спорту України Вадим Гутцайт повідомив в ефірі телемарафону «Єдині новини», передає Укрінформ.
«Для нас дуже важливо відновлювати рухову активність і масовий спорт. Через війну тисячі людей стали переселенцями, в усіх них має бути можливість продовжувати заняття спортом. Діти-переселенці можуть приходити в дитячо-юнацькі спортивні школи і займатися спортом безкоштовно», - сказав Міністр.
Він також закликав усіх українців повертатися до регулярних занять спортом, зокрема й в «Активних парках». За програмою Президента України Володимира Зеленського в Україні створено вже близько 600 таких локацій: сучасних спортивних майданчиків з можливістю безкоштовних тренувань.
«Все, що потрібно - знайти таку локацію «Активних парків» в своєму місті, відсканувати QR-код і обрати програму тренувань для свого віку і рівня підготовки», - додав Вадим Гутцайт.