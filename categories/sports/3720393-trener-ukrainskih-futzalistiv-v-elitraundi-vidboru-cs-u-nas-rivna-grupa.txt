За підсумками жеребкування елітного раунду відбору чемпіонату світу-2024 з футзалу збірна України потрапила до групи В разом із командами Польщі, Сербії та Бельгії.

Головний тренер збірної України Олександр Косенко поділився думками щодо майбутніх суперників, передає Укрінформ.
»Нині будь-яка збірна з тим форматом, що зараз буде, може відібрати очки в будь-якого суперника, навіть якщо хтось на папері буде фаворитом, а хтось - аутсайдером, - зазначив Косенко. - Особливо це стосується домашніх поєдинків, адже вдома, як то кажуть, і стіни допомагають. Тим більше, я вже неодноразово казав, що всі збірні доброго рівня, усі підтягуються у своїй майстерності. І серби, і бельгійці, і поляки - усі вміють грати. Тому треба готуватися. Вважаю, що група рівна, усі чотири збірні - приблизно одного рівня.
Польський футзал нині розвивається швидкими темпами. У тамтешньому чемпіонаті грає багато легіонерів, і польські футзалісти прогресують. Є гравці дуже хорошого рівня. Це стосується і сербської збірної. Ми знаємо, що будь-яка команда з Балканського півострова - дуже потужна. А бельгійська збірна технічна. Вона трохи іншого напрямку, але теж хорошого рівня. Думаю, буде цікаво».
В елітраунді відбору команди гратимуть у два кола. Матчі пройдуть у вересні, жовтні та грудні нинішнього року.
Фото: uaf.ua.