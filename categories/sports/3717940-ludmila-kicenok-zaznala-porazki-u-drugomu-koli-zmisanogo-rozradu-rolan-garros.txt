Українка грала в дуеті з австралійцем Меттью Ебденом.

Українська тенісистка Людмила Кіченок у парі з австралійцем Меттью Ебденом зазнали поразки у другому колі міксту «Ролан Гаррос», передає Укрінформ.
Кіченок та Ебден програли американці Ейжі Мухаммад і британцю Ллойду Гласспулу - 5:7, 3:6.
Матч тривав 1 годину 17 хвилин. Українка і австралієць 3 рази подавали навиліт і зробили 3 подвійні помилки.
Кіченок та Ебден уперше грають разом. Для українки – це третій виступ у міксті на Ролан Гаррос: у 2019 році вона здобула одну перемогу з Сантьяго Гонсалесом (Мексика), а минулого сезону - з Рафаелем Матосом (Бразилія).
Як повідомляв Укрінформ, сьогодні, 3 червня Людмила Кіченок також вилетіла з парного розряду.

Фото: Getty Images