На чемпіонаті світу з баскетболу серед чоловічих збірних, що триває в Індонезії, Японії і на Філіппінах, закінчився другий груповий етап.


У шести останніх матчах з восьми була інтрига. Завершили боротьбу за медалі діючі чемпіони - іспанці, першої поразки зазнали американці, передає Укрінформ.
В двох парах грали дострокові учасники плей-офф, які між собою визначали переможців груп. В цих матчах збірна Німеччини упевнено перемогла Словенію, а Литва завдала першої поразки збірній США.
Литва виграла першу чверть 31:12, після чого американці «прокинулися», почали наздоганяти суперника, і їм це вдалось наприкінці, але литовці лідерства не упустили. 39:39 остання чверть і 110:104 загалом - один з кращих матчів чемпіонату світу.
А ось матчі, в яких вирішувалася доля чвертьфіналістів, виявились різними. Сербія доволі легко обіграла Домініканську Республіку, вийшовши у четвертий поспіль чвертьфінал ЧС, Латвія після рівної першої половини не знала проблем у другій в матчі з Бразилією, Італії довелось непросто у грі з Пуерто-Ріко (лише в останній десятихвилинці італійці дотиснули суперника), але найяскравішим, як і очікувалося, став поєдинок Канади та Іспанії.
Діючі чемпіони світу іспанці майже всю гру лідирували, вели +12 в останній чверті, але Канада зрівняла рахунок наприкінці матчу і вирвала перемогу - 88:85.
Таким чином, на чемпіонаті світу визначилися вісім збірних, які продовжать боротьбу за медалі.
У чвертьфіналах зіграють:
5 вересня
Литва - Сербія
Італія - США
6 вересня
Німеччина - Латвія
Канада - Словенія.
Результати останніх матчів другого групового раунду:
Група K. Австралія – Грузія - 100:84 (23:17, 31:20, 25:30, 21:17)
Група I. Італія - Пуерто-Ріко 73:57 (25:15, 14:21, 12:11, 22:10)
Група J. Греція - Чорногорія - 69:73 (14:19, 16:17, 12:14, 27:23)
Група L. Бразилія - Латвія - 84:104 (20:22, 22:23, 21:36, 21:23)
Група K. Німеччина - Словенія - 100:71 (11:25, 27:9, 30:18, 32:19)
Група I. Домініканська Республіка - Сербія - 79:112 (15:29, 20:27, 18:31, 26:25)
Група J. США – Литва - 104:110 (12:31, 25:23, 28:17, 39:39)
Група L. Іспанія – Канада - 85:88 (21:21, 27:17, 25:23, 12:27).
Фото: fbu.ua.