УЄФА призначив бригаду арбітрів на другі матчі 3-го кваліфікаційного раунду Ліги Європи.

Поєдинок «Дніпро-1» - «Славія» (Прага), який відбудеться 17 серпня на «Кошицькій футбольній арені» і розпочнеться о 21 годині за київським часом, у якостті головного арбітра судитиме 39-річний іспанець Хесус Хіль Мансано, передає Укрінформ.
На рахунку Мансано 216 матчів в іспанській Ла Лізі. В єврокубках арбітр відсудив 49 матчів, в яких показав 187 жовтих та 4 червоні картки і призначив 17 пенальті.
Найзначнішим його матчем в єврокубках був півфінал Ліги Чемпіонів-2022/23 («Мілан» - «Інтер»), а українські вболівальники можуть пам’ятати іспанця, зокрема, по матчам 1/8 фіналу Ліги Європи «Динамо» - «Лаціо» 0:2 (2018 рік) та «Феєноорд» - «Шахтар» - 7:1 (2023).
На лініях Мансано допомагатимуть співвітчизники Анхель Невадо і Хавьєр Мартінес. Четвертий арбітр - Мігель Анхель Ортіс Аріас.
Як повідомляв Укрінформ у першій грі у Чехії «Дніпро-1» програв «Славії» з рахунком 0:3.
Фото: laliga.com.