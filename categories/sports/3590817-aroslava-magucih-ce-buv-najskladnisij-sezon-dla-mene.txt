На рахунку легкоатлетки «золото» чемпіонату Європи і «срібло» чемпіонату світу.


Українська легкоатлетка Ярослава Магучіх підбила підсумки сезону, повідомляє Суспільне, передає Укрінформ.
«Насправді це був найскладніший сезон для мене. Першим моїм змаганням цього року був чемпіонат світу в приміщенні, куди ми в березні виїжджали на машині через початок війна. Це був довгий сезон, який подарував мені особистий рекорд. На етапі Діамантової ліги я стрибнула 2,05 м, тому я не можу бути незадоволеною. Було дуже багато змагань, на яких я представляла Україну», - сказала Магучіх.
За її словами, головною причиною складного сезону стало повномасштабне вторгнення росії в Україну.
«Сезон був найважчим для мене виключно через війну. Важко знаходитися і тренуватися далеко від дому. Чесно кажучи, після чемпіонату світу в приміщенні, який проходив у Сербії, я думала, що підготовка до літнього ЧС проходитиме в моєму рідному Дніпрі. Але не вийшло, тож ми готувалися в Німеччині, де зараз і живемо. Було дуже складно ментально налаштовуватися на змагання. Особливо коли ти читаєш жахливі новини про те, що витворяють російські військові. Це дуже складно», - розповіла спортсменка.
Окрім того, вона наголосила, що прагнула якомога швидше закінчити сезон.
«Був період, коли я емоційно вигоріла та не могла налаштуватися на тренування. Це було вже після чемпіонату світу в Юджині. Я казала, що все, їду додому, більше не хочу тренуватися. Але попереду був чемпіонат Європи та завершальні етапи Діамантової ліги. На європейській першості я стрибнула 195 см та виграла. Так, є нагорода, але результат був не дуже. Тоді я зрозуміла, що треба брати себе в руки. Ми говорили з моєю тренеркою, що потрібно виступити ще на кількох змаганнях і все, сезон завершено. Можна буде поїхати додому. Я тільки про це й думала», - пояснила Магучіх.
Як повідомляв Укрінформ, Ярослава Магучіх перемогла на чемпіонаті Європи і здобула «срібло» ЧС у 2022-му році. Також вона неодноразово ставала першою на етапах Діамантової ліги.
Фото: Getty Images