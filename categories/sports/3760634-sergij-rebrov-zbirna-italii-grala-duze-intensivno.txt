Головний тренер національної збірної України з футболу Сергій Ребров прокоментував поразку в матчі з Італією (1:2) у кваліфікації Євро-2024.

Наставник зазначив, що італійці діяли в цій грі дуже інтенсивно, передає Укрінформ.
«Робити аналіз нині зарано, але ми його обов’язково проведемо. Італійці не здивували, вони намагалися грати дуже інтенсивно з першої хвилини. Їм допоміг швидкий гол. Так, вони створювали моменти, але я вдячний хлопцям за те, що вони повернулися до гри. Ми забили м’яч, мали декілька моментів у другому таймі, аби зрівняти рахунок. Було дуже непросто грати після важкого поєдинку з Англією. Повторюся, Італія діяла дуже інтенсивно, ми деколи не встигали за цим ритмом. Як і у грі з Англією, була хороша атмосфера. Сьогодні було менше українців, але я бачив, як італійці підтримували Україну. Ми дуже вдячні за це. Хоча така атмосфера на руку господарям поля - «Сан-Сіро» дуже допоміг збірній Італії. Але ми вдячні, що граємо тут, що Італія нас так прийняла.
Шанси є, навіть коли їх немає. Ми потрапили до дуже складної групи. Дві гри - з Англією та Італією - були ключовими. Якщо дивитися на турнірне становище, то ми маємо шанси. На наступні два поєдинки ми готуватимемося дуже серйозно», - сказав Ребров.
Турнірне становище у відбірковій групі С Євро-2024: Англія - 13 очок (після 5-ти ігор), Італія - 7 (4), Україна - 7 (5), Північна Македонія - 7 (5), Мальта - 0 (5).
Фото:uaf.ua.