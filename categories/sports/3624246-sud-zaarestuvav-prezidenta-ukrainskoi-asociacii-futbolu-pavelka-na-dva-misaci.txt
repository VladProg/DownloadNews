Печерський суд Києва призначив президенту Української асоціації футболу (УАФ) Андрію Павелку запобіжний захід у вигляді арешту на два місяці з можливістю внесення застави у сумі 9 мільйонів 880 тисяч гривень.

Як передає Укрінформ, про це повідомляє Sportarena.com.
"Печерський суд міста Києва призначив президенту УАФ Андрію Павелку запобіжний захід – арешт на два місяці, до 22 січня 2023 року. Павелко має можливість внесення застави – 9 мільйонів 880 тисяч гривень", - йдеться у повідомленні.
Зазначається, що 28 листопада суд встановив такий же запобіжний захід генеральному секретареві УАФ Юрію Запісоцькому.
Як повідомлялося, у будинку президента УАФ Андрія Павелка відбувся обшук, який, згідно з документами Національної поліції України, відбувся 18 жовтня. Глава УАФ раніше заперечував проведення обшуків у власному будинку. Павелко вважає, що ведуться закулісні ігри «з російським слідом», метою яких є усунення нинішнього керівництва Асоціації.
У 2018 році програма «Схеми» провела розслідування, за результатами якого журналісти запідозрили УАФ та її президента Андрія Павелка у корупції через завод із виготовлення штучних полів.
Фото з сайту inshe.tv