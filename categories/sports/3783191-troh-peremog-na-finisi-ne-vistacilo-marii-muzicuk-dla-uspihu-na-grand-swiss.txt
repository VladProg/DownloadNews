От і закінчилися дві грандіозні шахові «швейцарки», які проходили на острові Мен. На жаль, вони не принесли успіху українським гравцям чорно-білих клітин. Лише Анна Музичук потрапила до турніру претенденток, але через те, що здобула це право ще на Кубку світу.

Щоправда, Анні вдалося посісти друге місце на жіночому турніру, тож вона все рівно мала би право грати на турнірі преденденток пісоя Grand Swiss. В останніх трьох турах Анна демонструвала упевнену гру і здобула два очки.
Старша Музичук білими обіграла Корі Дейші. І хоча це трапилося з певними пригодами, проте кінець кінцем досвід нашої шахістки став їй у пригоді. А дві «чорні» нічиї проти Леї Гарифулліної (під прапором ФІДЕ) та Піа Крамлінг (Швеція) дозволили Анні посісти друге місце з результатом 8 очок з 11-ти. Вона поліпшила свій рейтинг на 14 пунктів.
Переможницею турніру стала Вайшалі Рамешбабу з Індії, у якої в активі на пів очка більше. Третє-четверте розділили Тань Чжун’ї (Китай) та Мунгунтуул Батхуяг з Монголії - по 7, 5 очка. За додатковими показниками до турніру претенденток потрапила Тань.
А от Марія Музичук зупинилася серед групи учасниць, які розділили з п’ятого по восьме місця, в якій були ще Антоанета Стефанова (Болгарія), Крамлінг та Гаріфулліна.
Особливо прикрий цей результат для нашої Марії. Вона упевнено перемогла у трьох останніх зустрічах (дві з них грала чорними). Але цього не вистачило для того, оби потрапити на турнір претенденток.
Можна висловити здогадку, що львів’янку підвели нерви. Думається, якби вона вже мала право грати у турнірі претенденток, то знову б підтвердила його тут. А так - три поразки (дві з них - білими), невеличка втрата рейтингу. Проте, Марія все ж таки підтвердила свій високий клас!
До передостаннього туру мала надії на загальний успіх також наша Анна Ушеніна, але поразка білими від Крамлінг позбавила її шансів. Результат Ушеніної - 6 очок.
У чоловіків перемогу здобув Сантуш Відіт з Індії - 8,5 очка з 11-ти. Друге місце дісталося американцю Хікару Накамурі, в якого на пів очка менше. Саме вони й стали учасниками турніру претендентів, який відбудеться у квітні 2024 року в Торонто. Ще п’ятеро учасників набрали по 7,5 очка.
На жаль, навіть і серед них не виявилося українців. Юрій Кузубов, Андрій Волокитін та Антон Коробов набрали по 6 пунктів. Руслан Пономарьов - 5,5, Василь Іванчук - 4, Ігор Самуненков - 3,5 очка.
Особливо прикро за Іванчука. Мабуть, це - найневдаліший турнір у його майже сорокарічній шаховій кар’єрі.
Петро Марусенко, міжнародний майстер.
Фото: fide.com.