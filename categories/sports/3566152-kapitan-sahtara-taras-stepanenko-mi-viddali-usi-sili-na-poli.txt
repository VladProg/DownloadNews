Капітан футболістів «Шахтаря» Тарас Степаненко поділився враженнями після яскравої перемоги у Німеччині над «Лейпцигом» у 1-у турі групового раунду Ліги чемпіонів УЄФА.

Хавбек зазначив, що «Шахтар» заслужив на цей успіх, передає Укрінформ.
«У нас відмінний колектив, де всі допомагають один одному. Виграти було нелегко, адже «Лейпциг» дуже сильна команда, проте ми віддали всі сили на полі та заслужили на цю перемогу... Через ситуацію в Україні в нас нова команда, однак усі хлопці пройшли академію «Шахтаря», мають ментальність і дух клубу, знають, як команда грала на своєму піку в Донецьку. Так, нині у нас немає великих зірок, проте є команда. Мені здається, за таких обставин це дуже важливо. Вважаю, ми маємо відмінну нагоду вийти з групи і продовжити грати у єврокубках у лютому чи березні наступного року. Спробуємо продемонструвати все найкраще, на що здатні», - сказав Степаненко.
У другому турі 14 вересня «Шахтар» зіграє у Варшаві (Польща) з шотландським «Селтіком».
Фото: shakhtar.com.