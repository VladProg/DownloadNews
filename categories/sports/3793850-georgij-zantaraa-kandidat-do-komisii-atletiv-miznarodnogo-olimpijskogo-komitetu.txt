Виконком Міжнародного олімпійського комітету затвердив список спортсменів-кандидатів, які балотуватимуться до комісії атлетів МОК наступного року під час Олімпійських ігор у Парижі.

У спмску - 32 претенденти (18 жінок та 14 чоловіків), які є представниками 15-х літніх видів спорту і 32-х НОКів, передає Укрінформ.
Серед інших до списку увійшов голова комісії атлетів НОК України Георгій Зантарая, чемпіон світу, Європи та Європейських ігор, учасник трьох Олімпіад (2012, 2016, 2020 роки), член комісії атлетів Міжнародної федерації дзюдо (2017-2020).
Кандидатури титулованого українського дзюдоїста надали за пропозицією Національного олімпійського комітету України та комісії атлетів НОК України.
«Насамперед я хочу подякувати всім атлетам, які підтримали мою кандидатуру, і дали можливість стати кандидатом до комісії атлетів Міжнародного олімпійського комітету, - сказав Георгій Зантарая. - Це велика платформа, яка зможе нам допомогти у розвитку як світового олімпійського руху, так і національного. Вона дає можливість спілкуватися із представниками інших країн, із середини доносити позицію нашої держави».
Додамо, що комісія атлетів - значуща складова МОК, яку з упевненістю можна назвати «голосом спортсменів» на світовій арені. Її головним завданням є гарантувати, що точка зору спортсменів залишається в основі олімпійського руху, підтримувати їх у досягненні успіху у спортивній та неспортивній сферах.
Атлети, обрані своїми колегами-олімпійцями під час Ігор ХХХІІІ Олімпіади в Парижі, змінять на наступні вісім років чотирьох членів комісії атлетів МОК, термін повноважень яких спливає саме у 2024 році.
Фото: noc-ukr.org.