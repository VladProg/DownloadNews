Тенісистки грають разом вже втретє в цьому сезоні.

Цього року на рівні WTA вже було зіграно понад 20 турнірів, але лише одна тенісистка, поруч із прізвищем якої є український прапор, виступає на змаганнях у дуеті із представницею країни-агресорки, повідомляє BTU, передає Укрінформ.

«Нейтральна» Ірина Хромачова, яка у соцмережах підписана на фан-сторінки путіна і залишила свою «вподобайку» під торішнім виступом кремлівського диктатора на 9 травня, стала напарницею Валерії Страхової вже втретє цього сезону (раніше тенісистки виграли два парних титули на рівні ITF).
Валерія Страхова в одиночному рейтингу займає 303 місце, а в парному – 135-те. Торік вона встановила свій особистий рекорд у парній класифікації – 118.
В офіційному профайлі спортсменки, який невідомо коли востаннє оновлювався, місцем народження вказано місто Керч, а резиденцією – Донецьк. Валерія Страхова, якій у червні виповниться 28 років, спортивне громадянство не змінювала, проте після початку російської війни, з’явилась інформація, що тенісистка тренується в Рязані в академії Озерова.
У сезоні-2022 Валерія Страхова не коментувала ЗМІ повномасштабне вторгнення.

Як повідомляв Укрінформ, WTA досі не було публічного пояснення щодо позиції керівництва жіночого тенісу про виступи гравців, які підтримують чи виправдовують дії російської влади та армії.
Фото: btu.org.ua