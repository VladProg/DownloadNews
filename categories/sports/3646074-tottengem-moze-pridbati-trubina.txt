Контракт Трубіна з «гірниками» діє до літа 2024 року.

Лондонський «Тоттенгем» перейнявся питанням пошуку заміни для 36-річного основного голкіпера Уго Льоріса, повідомляє Daily Express, передає Укрінформ.

Керівництво «шпор» усвідомлює, що французький голкіпер все частіше припускається серйозних помилок, через що потрібно робити ставку на більш молодих виконавців.
У сферу уваги «Тоттенгема» потрапив 21-річний воротар «Шахтаря» та збірної України Анатолій Трубін, який добре зарекомендував себе, в тому числі завдяки вдалим іграм у єврокубках в останніх двох сезонах.
Контракт Трубіна з «гірниками» діє до літа 2024 року, і в «Тоттенгемі» вважають, що цей фактор може допомогти лондонцям у переговорному процесі, щоб угода обійшлася лондонському клубу якомога дешевше.
Як повідомляв Укрінформ, інтерес до Трубіна виявляє італійський «Ювентус».

Фото: shakhtar.com