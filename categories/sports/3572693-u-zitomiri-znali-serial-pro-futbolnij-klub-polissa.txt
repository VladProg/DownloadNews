У Житомирі стартував документальний серіал «Полісся. Шлях до чемпіонства», який розповідає історію футбольного клубу «Полісся».

Як передає Укрінформ, про це йдеться на сайті ФК «Полісся».
«15 вересня на YouTube каналі футбольного клубу «Полісся» стартував документальний проєкт «Полісся. Шлях до чемпіонства». У серіалі, епізоди якого виходитимуть двічі на місяць, ми покажемо закулісся колективу, внутрішнє життя команди та шлях «вовків» до чемпіонства у Першій лізі», - інформують у клубі.

Зазначається, що перша серія стартувала з домашнього матчу «Полісся» проти футбольного клубу «Маріуполь». Там ідеться про емоції, які панували в роздягальні, чому Олександр Усик підтримує команду з Житомира та хоче зіграти за неї в матчах української Прем’єр-ліги.
«Полісся» – футбольний клуб із Житомира, заснований у 1959 році. Він припинив виступи в чемпіонатах України у 2005 році й був відновлений у 2016 році як комунальне підприємство під назвою МФК «Житомир». У 2017 році повернув історичну назву ФК «Полісся» і почав процедуру атестації в ІІ Професійну футбольну лігу.