Тренерський штаб юнацької збірної України з хокею дозаявив на три заключних тури чемпіонату світу в Дивізіоні 1А ще двох хокеїстів.

Це - оборонець київського «Сокола» Микита Полоницький та нападник Данило Береза, який теж є вихованцем «Сокола», а попередній сезон провів у канадській Pacific Junior Hockey League, передає Укрінформ.
Таке рішення тренерський штаб прийняв, коли стало відомо, що захиник Микола Косарєв і форвард Гавриїл Сімчук, які пройшли усі збори і зараз перебувають з командою на чемпіонаті світу в французькому Анже, не встигнуть відновитися від простудного захворювання.
Микита Полоницький теж відпрацював з командою всі збори і після оголошення неповної заявки залишився в Анже у статусі резервіста. Цікаво, що Микита - єдиний представник чемпіонату України в складі юнацької збірної. Натомість Данило Береза перед стартом чемпіонату світу встиг повернутися додому і отримав додатковий виклик.
Юнацька збірна України стартувала на чемпіонаті світу з перемоги над французами (3:2 - біліти) і поразки від данців (1:5).
Попереду в нашої команди матчі проти угорців (26 квітня), казахстанців (27 квітня) та японців (29 квітня).
На фото: Микита Полоницький/fhu.com.ua.