Головний тренер збірної України з баскетболу Айнарс Багатскіс підбив підсумки відбору на чемпіонау світу-2023, в результаті якого нашій команді, на жаль, не вдалося кваліфікуватися на світову першість.

Наствник зазначив, що він насолоджувався роботою з командою, але завдання виконати не вдалося, передає Укрінформ.
«Якщо говорити про бажання гравців працювати, про їхню мотивацію, то можу сказати, що я насолоджувався роботою протягом всього довгого відбіркового циклу. Я не можу сказати, що ми задоволені, адже не вдалося виконати основного завдання - кваліфікуватися на чемпіонат світу. Після початку війни готуватися, звичайно, вже було важче - збиралися та грали, виходячи з того, які гравці приїжджали. Я не можу сказати, що щось було проти нас, адже в спорті завжди все у твоїх руках. У нас був час підготуватись до матчів у червні. Як результат, ми впевнено перемогли Грузію. Тоді у нас було чотири тижні підготовки, і вже тоді я розумів, як ми виглядатимемо. Було видно, що наша гра була суперників сюрпризом. Потім був матч проти Македонії. Не скажу, що перемога там була справою техніки, але треба вміти грати проти будь-якого суперника. Потім ми десь самі відпустили перемогу в матчі з Іспанією. У вересні вони стали чемпіонами Європи, але ми були близькі до того, щоб перемогти і могли врятувати гру останнім кидком.
Серпнева кваліфікація - матчі проти Італії та Ісландії. Можу сказати, що перші дві чверті матчу проти італійців у Ризі ми грали навіть краще, ніж в поєдинку проти них на чемпіонаті Європи. Коли передивляєшся серпневу гру проти Італії, до кінця навіть і не зрозуміло, чому ми розгубили перевагу. Ми десь попливли, втратили фокус і забули, що матч триває 40 хвилин. Плюс були дивні фоли, в результаті яких Італія виконала 27 штрафних після великої перерви.
Ісландії ми програли в овертаймі, програли на виїзді команді, яка до цього італійців перемогла і навіть виграла вирішальний матч проти Грузії. Ми припустилися 24-х втрат - це жахливі цифри. Можливо, тоді ми і програли своє місце на чемпіонаті світу.
Вийшло так, що нам знову треба було перемагати італійців — тепер у заключному вікні. Не можу сказати, що ми грали в якісний баскетбол. Але ми були у грі, в якій нам завадила стара хвороба - втрати, які коштували легких очок. Виправдань немає - ми не вийшли на чемпіонат світу, хоч і мали шанси це це зробити», - розповів Багатскіс.
Чемпіонат світу з баскетболу-2023 пройде з 25 серпня до 10 вересня в Індонезії, Японії та на Філіппінах.
Фото: fbu.ua.