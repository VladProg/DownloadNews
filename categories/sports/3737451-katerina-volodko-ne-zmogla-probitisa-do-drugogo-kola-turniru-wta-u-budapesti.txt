Українка Катерина Володько (Бондаренко), яка успішно подолала кваліфікацію, програла у першому колі основної сітки турніру Жіночої тенісної асоціації (WTA) Hungarian Grand Prix у Будапешті (Угорщина) із призовим фондом $259,3 тис.

За вихід до 1/8 фіналу змагань Володько (№295 рейтингу WTA) поступилася посіяній під 4-м номером Юлії Путінцевій з Казахстану (№60) - 6:1, 2:6.1:6, передає Укрінформ.
Суперниці провели на корті 1 годину 55 хвилин.
Путівку до 1/4 фіналу Путінцева розіграє з переможницею протистояння між 8-м номером «посіву» чешкою Анною-Кароліною Шмідловою (№83) та німкенею Тамарою Корпач (№99).
Для Катерини Володько це був третій матч на рівні WTA із січня минулого року, коли вона зіграла у кваліфікації змагань в Аделаїді (Австралія), а потім взяла участь у відбірковій сітці Australian Open.
Турнір у Будапешті триватиме до 23 липня.
Фото: ftu.org.ua.