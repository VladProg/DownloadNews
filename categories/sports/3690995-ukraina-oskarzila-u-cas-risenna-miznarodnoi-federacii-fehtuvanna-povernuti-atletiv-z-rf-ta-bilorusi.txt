Відповідний позов розглядатиме Спортивний арбітражний суд у Лозанні.

Україна подала скаргу на рішення FIE повернути до змагань спортсменів з росії та білорусі, повідомляє пресслужба федерації фехтування України, передає Укрінформ.
У скарзі українська федерація посилається на те, що FIE порушила свій же статус під час ухвалення рішення щодо повернення фехтувальників з росії та білорусі.
«Федерація фехтування України рішуче засуджує рішення позачергового конгресу FIE про відновлення допуску російських та білоруських атлетів до міжнародних змагань. Воно було прийнято з численними порушеннями Статуту FIE, що викликає багато питань стосовно його правомірності», - зазначив президент федерації фехтування України Михайло Ілляшев.
Як повідомляв Укрінформ, рішення FIE щодо повернення фехтувальників з рф та білорусі набуде чинності у другій половині квітня 2023 року. Це означає, що росіяни і білоруси будуть представлені на чемпіонаті Європи та світу в 2023 році та брати участь в олімпійській кваліфікації.

Фото: Getty Image