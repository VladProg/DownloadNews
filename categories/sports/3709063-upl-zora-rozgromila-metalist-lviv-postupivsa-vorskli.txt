У чемпіонаті України з футболу серед команд Прем'єр-ліги завершилися чергові поєдинки 26-го туру.

Харківський «Металіст» в Ужгороді розгромно програв луганській «Зорі» - 0:5, а «Львів» у паралельному матчі поступився полтавській «Ворсклі» - 0:2, передає Укрінформ.
«Зоря» здобула перемогу завдяки автоголу захисника номінальних господарів Олександр Мізюк на 1-й хвилині та забитим м'ячам Едуардо Гереро (10), Євгена Шахова (21), Максима Імерекова (27) та Володимира Бражка (85). На 33-й хвилині зустрічі Сергій Булеца («Зоря») не реалізував пенальті. «Металіст» на 31-й хвилині залишився у меншості через вилучення півзахисника Єгора Демченка.
Успіх «Ворсклі» принесли гол із 11-метрової позначки албанського форварда Тауланта Сефері (56) та результативний удар Олександра Скляра (90+1).
У неділю також грають рівненський «Верес» та харківський «Металіст 1925», криворізький «Кривбас» та львівський «Рух».
Програму туру у понеділок, 15 травня, завершать поєдинки закарпатського «Миная» та «Дніпра-1» (13.00), ковалівського «Колоса» та «Олександрії» (15.00).
Результати попередніх матчів туру:
«Динамо» (Київ) - «Чорноморець» (Одеса) - 2:3
«Інгулець» (Петрове) - «Шахтар» (Донецьк) - 0:2.
У турнірній таблиці УПЛ лідирує «Шахтар», у якого 63 очки (після 26-ти ігор), далі - «Дніпро-1» - 58 (25), «Зоря» - 58 (26), «Динамо» - 50 (26), «Олександрія» - 39 (25), «Ворскла» - 33 (26), «Колос» - 33 (25), «Кривбас» - 32 (25)...