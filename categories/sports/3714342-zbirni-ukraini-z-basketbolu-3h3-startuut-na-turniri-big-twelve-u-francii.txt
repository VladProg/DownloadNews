Чоловіча та жіночі національні збірні з баскетболу 3х3 продовжують підготовку до кваліфікації чемпіонату Європи, яка пройде 10-11 червня у Румунії.

Вже сьогодні, 26 травня, команди під керівництвом Володимира Холопова та Юрія Процюка зіграють на турнірі Big Twelve у французському місті Вуарон, передає Укрінформ.
Ці змагання традиційно збирають топові команди з усього світу. Нинішній рік не став винятком - для більшості учасників турнір є останнім етапом підготовки до чемпіонату світу та кваліфікації на чемпіонат Європи.
Наші дівчата зіграють у тому ж складі, який минулого тижні став третім на етапі жіночої Світової серії в Астарі (Азербайджан) – Христина Філевич, Оксана Моллова, Вероніка Космач та Міріам Уро-Ніле. На груповій стадії наша команда зіграє проти збірної Греції А та Франції Nord.
Чоловіки зіграють у Вуароні двома складами, причому обидві команди виступлять в одній групі. Це дасть можливість Володимиру Холопову не лише перевірити в ігровому режимі всіх гравців, але й порівняти їхні дії проти одних і тих же суперників.
Українські команди зустрінуться з Грецією А та Францією U23.
До команди А увійшли Володимир Конєв, Максим Нікітін, Нікіта Руслов та Максим Закурдаєв.
За команду В зіграють Олег Бондаренко, Ілля Кабацюра, Юрій Кондраков та Ігор Сергеєв.
Фото: fbu.ua.