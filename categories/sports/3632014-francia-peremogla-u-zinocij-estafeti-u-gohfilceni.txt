Україна фінішувала на 12-му місці.

Збірна Франції перемогла у жіночій естафеті на другому етапі Кубка світу в австрійському Гохфільцені, передає Укрінформ.

Переможець у жіночій естафеті визначився на останній стрільбі. Жюлія Сімон ідеально відстріляла стоячи, відірвалася від своїх конкуренток зі Швеції та Італії та фінішувала першою. Друге місце у шведок, третє – в Італії.
Збірна України, за яку бігли Анастасія Меркушина, Анна Кривонос, Дар’я Блашко та Олена Білосюк завершила гонку на 12-му місці.
Сьогодні на етапі в Гохфільцені пройде ще чоловіча гонка переслідування. Україну в цій гонці представлять Антон Дудченко та Тарас Лесюк. Початок о 15:15 за київським часом.

Як повідомляв Укрінформ, у суботу відбулася чоловіча естафета. Україна посіла 12-е місце, переможцями, як і на першому етапі, стали норвежці.
Фото: Getty Image