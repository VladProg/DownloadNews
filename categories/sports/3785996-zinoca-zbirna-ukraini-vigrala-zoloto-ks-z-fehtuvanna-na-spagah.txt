Це перша перемога з 2016 року .

Жіноча збірна України з фехтування на шпагах здобула перемогу над фехтувальницями з Південної Кореї – 41:40 у фіналі етапу Кубка світу в італійському Леньяно, передає Укрінформ.
Збірну України представили Влада Харькова, Олена Кривицька, Інна Бровко та Джоан Фейбі Бежура. На шляху до фіналу українки здолали Естонію (39:34), Італію (45:36) та Гонгконг (45:40).

У фіналі українська команда зустрілася з першим номером посіву – збірною Південної Кореї, у складі якої виступали призерки Олімпіади-2020 та чемпіонки світу Кан Йон Мі та Сон Се Ра. Фінальне протистояння турніру завершилось мінімальною перемогою України з рахунком 41:40.

Це перше «золото» у жіночій шпазі серед команд з 14 жовтня 2016 року, коли Україна перемогла на етапі в китайському Сучжоу. Тоді Україна також у фіналі здолала Південну Корею.

Як повідомляв Укрінформ, Жіноча збірна України з фехтування на шаблях поступилась збірній Угорщині – 39:45 у матчі за «бронзу» на етапі Кубка світу в Алжирі.
Фото: facebook.com/fie.org