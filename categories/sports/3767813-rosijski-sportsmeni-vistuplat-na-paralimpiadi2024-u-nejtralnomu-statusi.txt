Генеральна асамблея призупинила членство російського паралімпійського комітету на два роки.

Генеральна асамблея Міжнародного паралімпійського комітету (МПК) допустить спортсменів із Росії на Паралімпіаду-2024, рішення щодо статусу Національного паралімпійського комітету Білорусі Асамблея прийме пізніше, передає Укрінформ.
Росіяни зможуть брати участь у змаганнях, оскільки в ході засідання члени МПК не змогли ухвалити проєкт про повне зупинення членства рф в комітеті. В ході голосування 74 члени проголосували проти бана для Росії, 65 – підтримало, 13 – утрималося.
Пізніше Асамблея проголосувала за часткове призупинення членства Росії терміном на два роки. Пропозицію підтримали 90 членів, 56 виступили проти та 6 утрималося. Асамблея призупинила членство рф через порушення конституційних зобов’язань, серед яких просування спорту без дискримінації з політичних причин, дотримання етичних принципів, політична нейтральність і неупередженість, а також невтручання держави в діяльність національного Паралімпійського руху.

На майбутніх Іграх у Парижі, а також на чемпіонатах світу та регіональних змаганнях, росіяни зможуть виступати у нейтральному статусі та лише в індивідуальних змаганнях, без команд. Атлетів допустять лише в разі дотримання умов участі, які опублікує МПК.

Як повідомляв Укрінформ, Паралімпіада-2024 пройде з 28 серпня по 8 вересня у Парижі.
Фото: paris2024.org