Віцечемпіони України продовжать виступ у відборі Ліги Європи УЄФА.

У Лізі чемпіонів УЄФА тривають поєдинки у відповідь другого відбіркового раунду сезону-2023/24.
Віцечемпіони України футболісти «Дніпра-1» на арені «Апостолос Ніколаїдіс» в Афінах зіграли внічию з грецьким «Панатінаїкосом» - 2:2, передає Укрінформ.
Словенський форвард господарів Андраж Шпорар відкрив рахунок на 15-й хвилині. На 24-й ударом з меж штрафного майданчика Артем Довбик відновив рівновагу. Після перерви, на 54-й хвилині, Едуард Сарапій вивів «Дніпро-1» вперед, замкнувши ударом головою подачу з кутового. Паритет у протистоянні встановив дубль Шпорара (70).
«Дніпро-1» завершував матч у меншості - на 75-й хвилині червону картку отримав хавбек Володимир Танчик.
Перша гра у словацькому місті Кошице завершилася поразкою дніпрян - 1:3. Тож за сумою двох матчів підопічні Олександра Кучера поступилися - 3:5.
«Панатінаїкос» у третьому відбірковому раунді Ліги чемпіонів УЄФА зійдеться з французьким «Марселем».
«Дніпро-1» продовжить виступ у третьому відбірковому раунді Ліги Європи УЄФА, де зіграє з чеською «Славією» з Праги. Матчі пройдуть 10 та 17 серпня.
Нагадаємо, бронзовий призер чемпіонату України луганська «Зоря» стартуватиме з раунду плей-офф Ліги Європи УЄФА. Жеребкування - 7 серпня.
Фото: СК «Дніпро-1».