Головний тренер національної жіночої збірної України з футзалу Олег Шайтанов прокоментував вихід на Євро-2023.

Наставник зазначив, що наша команда заслуговує на такий успіх, передає Укрінформ.
«Дуже приємно потрапити на три чемпіонати Європи з трьох. Дівчата на це заслуговують, я дуже за них радий. Під час матчів кваліфікації у Польщі я довіряв досвідченим гравчиням. Це були ігри за потрапляння до четвірки найкращих команд Європи, а вони простими не бувають. Велика подяка українським уболівальникам за те, що прийшли нас підтримати. Ми відчували, що за нас переживають Але найбільша подяка нашим ЗСУ, адже в такий важкий час ми маємо змогу займатися своєю справою», - сказав тренер.
Як повідомляв Укрінформ, в основному раунді відбору чемпіонату Європи, матчі якого проходили в польській Познані, «синьо-жовті» зуміли посісти першу сходинку у Групі 2. У стартовій грі збірна України здолала Нідерланди (5:2), у другій - Хорватію (5:1), а завершила міні-турнір нічиєю з Польщею (1:1).
Фінальну частину Євро-2023 за участю чотирьох збірних - переможців своїх груп основного раунду відбору заплановано на березень 2023 року.
Фото: futsal.com.ua.