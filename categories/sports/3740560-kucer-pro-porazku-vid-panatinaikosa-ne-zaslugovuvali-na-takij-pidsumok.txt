Головний тренер футболістів «Дніпра-1» Олександр Кучер прокоментував поразку команди від грецького «Панатінаїкоса» (1:3) у першому матчі 2-го кваліфікаційного раунду Ліги чемпіонів, що пройшов у Словаччині.

Наставник вважає, що його підопічні не заслуговували на такий підсумок зустрічі, передає Укрінформ.
«Важко коментувати цей матч. У першому таймі десь злякалися суперника, хоча нічого страшного не було, такі ж люди, проти яких треба і можна грати. Пропустили, після чого вже пішла гра, з’явився малюнок, пішли моменти.
У другому таймі непогано грали, але ось ці напівмоменти біля наших воріт: напівмомент - нам гол, півпмомент - нам гол... Немає якоїсь відповідальності, концентрації. Не можна граючи з такими командами давати так легко забивати. Минулого сезону в єврокубках проти нас три удари - три голи, нині також. Не розумію чому так. Мабуть, десь не донесли і не достукалися до хлопців... Вважаю, що ми не заслуговували на такий підсумок, на таку поразку. Ми могли забивати більше, а епізоди біля наших воріт ми, звичайно, проаналізуємо. Їх треба прибрати, - сказав Кучер.
Зустріч у відповідь пройде 1 серпня на арені «Апостолос Ніколаїдіс» в Афінах (початок о 20.30).
Переможець за сумою двох матчів вийде до третього відбіркового раунду Ліги чемпіонів УЄФА, де зійдеться з французьким «Марселем».
Невдаха протистояння «Дніпро-1» - «Панатінаїкос» продовжить виступ у третьому відбірковому раунді Ліги Європи УЄФА, де зіграє з чеською «Славією» з Праги.
Фото: scdnipro1.com.ua.