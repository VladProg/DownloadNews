Головний тренер футболістів донецького «Шахтаря» Маріно Пушич прокоментував переможний матч його підопічних проти іспанської «Барселони» (1:0) у Лізі чемпіонів УЄФА.


Наставник зазначив, що його гравці заслуговують на найкращі компліменти,передає Укрінформ.
«Ми проаналізували нашу попередню зустріч, а також поєдинки, які проводила «Барселона» між двома матчами. Зробили кілька грунтовних змін. Гравці впоралися феноменально. Маю сказати, що «Барселона» більше володіла м’ячем, проте ми могли забити навіть більше. Ідеальний виступ моєї команди. Ми не думаємо про наступний етап. Скажу чесно, усі мої думки нині зосереджені на наступній грі, яка проходитиме в чемпіонаті України, і буде складною. Увечері ми святкуємо, адже заслужили на це, але завтра я і моя команда вже будемо повністю сконцентровані на наступному матчі чемпіонату», - сказав тренер.
Він також відзначив гру своїх футболістів у захисті.
«Треба брати до уваги те, проти якого суперника ми грали. По-перше, ми не хотіли грати в захисті, але якщо твій опонент настільки сильний, він просто змушує тебе це робити. Ми закривали важливий простір, створювали можливості для проведення контратак, у нас були гарні переходи. Я вважаю, що це вражаюче досягнення для моєї команди - не пропустити жодного м'яча. Ми стояли стіною. Не дали жодного шансу. Говорячи про оборону - фантастичне досягнення. Це була ідеальна реалізація плану», - зауважив Пушич.
Турнірне становище у групі H Ліги чемпіонів: «Барселона» - 9 очок, «Порту» (Португалія) - 9, «Шахтар» - 6, «Антверпен» (Бельгія) - 0.
У наступному матчі групового етапу Ліги чемпіонів УЄФА 28 листопада «гірники» також в Гамбургу зійдуться з «Антверпеном».
Фото: facebook.com/fcshakhtar.