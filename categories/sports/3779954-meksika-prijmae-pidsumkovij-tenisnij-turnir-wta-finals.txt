В Канкуні (Мексика) 29 жовтня розпочинається жіночий Підсумковий тенісний турнір 2023 WTA Finals із призовим фондом $9 млн.

За результатами жеребкування вісімка топ-тенісисток розподілена на дві групи, передає Укрінформ.
Групу Bacalar склали «нейтральна» білоруска Арина Соболенко, Олена Рибакіна з Казахстану, американка Джессіка Пегула та Марія Саккарі з Греції.
До групи Chetumal увійшли полька Іга Швьонтек, американка Корі Гауфф, Онс Жабер з Тунісу та чешка Маркета Вондроушова.
Вісімка найсильніших парниць сезону:
група Mahahual - Корі Гауфф/Джессіка Пегула (США), Барбора Крейчикова/Катержина Синякова (Чехія), Віра Звонарьова/Лаура Зігемунд (Росія/Німеччина), Габріела Дабровскі/Ерін Раутліфф (Канада/Нова Зеландія);
група Maya Ka'an - Сторм Гантер/Елізе Мертенс (Австралія/Бельгія), Шюко Аояма/Ена Шібахара (Японія), Демі Схюрс/Дезіре Кравчик (Нідерланди/США), Ніколь Мелікар-Мартінес/Еллен Перес (США/Австралія).
У перший ігровий день відбудуться чотири поєдинки. В одиночному розряді зідуться Рибакіна та Пегула, Соболенко та Саккарі. У парних змаганнях зустрінуться Гауфф/Пегула та Дабровскі/ Раутліфф, Гантер/Мертенс та Аояма/Шібахара.
WTA Finals завершиться 6 листопада.