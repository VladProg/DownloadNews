Славська територіальна громада стала першою на Львівщині та четвертою в Україні, де Українська асоціація футболу впровадила програму ФІФА «Пошук і розвиток юних талантів».

УАФ за підтримки Славської селищної ради, ПФК «Львів» та мережі АЗК «ОККО» провела тестування для дітей з 16-ти місцевих шкіл. У триденних футбольних тестах узяли участь 600 хлопців і дівчат віком від семи до 12-ти років, передає Укрінформ.
Діти стрибали в довжину з місця, бігали з м’ячем і без нього на дистанції 10, 20 і 30 м. Ще були два цікаві тести, «Іллінойс» і «Смарт Голс», на перевірку координаційних та бігових здібностей.
За підсумками тестувань національна асоціація вираховує єдиний показник для всіх учасників та вносить дані в єдину платформу Football-Test Online. Найбільш здібних маленьких футболістів пропонують до набору місцевим ДЮСШ, де реалізується програма ФІФА з розвитку талантів.
«Не всі стануть професійними футболістами, але головне, що наші діти люблять футбол і мають можливість долучитися до улюбленої гри. І гра також допомагає нашій малечі в ці складні часи не думати про війну. Бачити ці щасливі обличчя - це дорогого варте!» - сказав перший віцепрезидент УАФ Олексій Михайличенко.
Друга частина проєкту - навчання вчителів фізкультури і тренерів. Вони отримали ліцензії «D-диплом».
До кінця року УАФ планує провести ще 20 подібних заходів. У межах першої фази пілотного проєкту у квітні УАФ уже провела тестування дітей та навчання тренерів у Куяльницькій ОТГ (м. Подільськ, Одеська обл.), Ківерцівській ОТГ (м. Ківерці, Волинська обл.) та Рівненській ОТГ (с. Рівне, Волинська обл.).
Фото: uaf.ua.