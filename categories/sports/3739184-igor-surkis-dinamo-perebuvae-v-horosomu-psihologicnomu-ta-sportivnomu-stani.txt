Президент футбольного клубу «Динамо» (Київ) Ігор Суркіс, який перебуває зараз разом із командою на тренувальному зборі в Австрії, поділився враженнями від підготовки «біло-синіх» до початку нового сезону.

Про це повідомляє пресслужба ФК «Динамо», передає Укрінформ.
«Цей збір пройшов дуже добре. Я постійно спілкуюся з головним тренером та його помічниками, усе йде за планом. Команда перебуває в хорошому стані - як психологічному, так і спортивному. Тож, сподіваюся, що вболівальники в майбутньому сезоні будуть радіти нашій хорошій грі та результатам. Сподобалося, що не відмовив повернутися в «Динамо» легенда клубу Андрій Ярмоленко, що також позитивно позначилося на атмосфері в колективі та грі команди. У Ярмоленка дуже хороша пам’ять, він чудово пам’ятає, хто його виховував. Вважаю, що Андрій принесе багато користі команді, і всі хлопці будуть лише прогресувати, тренуючись та граючи поруч із ним», - підкреслив президент «біло-синіх».
Керманич столичного клубу також наголосив, що ФК «Динамо» та Фонд братів Суркіс продовжуватимуть робити «свій маленький внесок» у майбутню перемогу над російським агресором.
«Немає сумнівів, що перемога буде за нами. Нашим воїнам - подяка та низький уклін за те, що вони роблять, а нелюди будуть покарані, причому дуже жорстко - і не лише на полі бою...» - зазначив Ігор Суркіс.
«Зараз я приїхав до команди й буду тут до кінця збору, після чого разом із гравцями поїду до Києва. Минулого сезону в нас було багато важких переїздів, перельотів, і я не завжди навіть встигав за командою. Цього сезону, сподіваюся, буде по-іншому. Головне, щоб хлопці-вболівальники «Динамо», які воюють на передовій, були живі-здорові та раділи нашим перемогам», - підсумував Суркіс.
Фото: fcdynamo.com.