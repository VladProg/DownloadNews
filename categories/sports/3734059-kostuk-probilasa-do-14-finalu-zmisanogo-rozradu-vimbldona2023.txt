Сальвадорсько-український дует Марсело Аревало - Марта Костюк вийшов до чвертьфіналу змішаного розряду на Вімблдонському тенісному турнірі, який триває у Лондоні (Велика Британія).

У другому колі змагань мікст Аревало - Костюк за майже 2 години обіграв британсько-австралійський тандем Джеймі Маррей - Тейлор Таунсенд - 6:4, 3:6, 6:3, передає Укрінформ.
Путівку до півфіналу Аревало та Костюк розіграють з переможцями протистояння між посіяним під 8-м номером дуетом Жан-Жульєн Роєр (Нідерланди) - Ена Шибахара (Японія) та тандемом Матве Мідделкооп (Нідерланди) - Альділа Сутджіаді (Індонезія).
Костюк та Аревало виступають разом на другому поспіль турнірі Grand Slam. У червні тенісисти виграли стартовий матч на «Ролан Гаррос» у Парижі (Франція).
Фото: btu.org.