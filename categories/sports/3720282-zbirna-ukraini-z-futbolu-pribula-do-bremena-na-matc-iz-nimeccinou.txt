Футболісти національної збірної України вже у Німеччині.

Як інформує прессекретар національної збірної України Олександр Гливинський, «синьо-жовті» вирушили з Києва до польського Холма, потім автобусом дісталися до аеропорту у Варшаві, а вже звідти вилетіли до Німеччини, передає Укрінформ.
У Бремені Україна проведе товариський матч із Німеччиною. Поєдинок пройде на стадіоні «Везерштадіон» 12 червня. Початок о 19.00 за київським часом.
Для збірної Німеччини матч з Україною стане ювілейним, 1000-м в історії. Прибуток, отриманий від проведення поєдинку, піде у фонд Німецького футбольного союзу, який допомагає людям, які постраждали від російської військової агресії.
Товариський поєдинок проти Бундестіму стане дебютним для Сергія Реброва на чолі національної команди України. Після матчу з Німеччиною «синьо-жовті» проведуть дві зустрічі відбору до чемпіонату Європи-2024 - з Північною Македонією (16 червня) та Мальтою (19 червня).
Фото: uaf.ua.