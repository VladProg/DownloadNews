Міжнародна федерація санного спорту (FIL) продовжила відсторонення російських спортсменів від змагань.

Рішення було прийняте на конгресі організації у Бухаресті (Румунія), передає Укрінформ.
FIL у березні 2022 року заборонила Росії та Білорусі участь у турнірах під своєю егідою у відповідь на повномасштабне вторгнення РФ в Україну. У вересні того ж року Міжнародна федерація санного спорту вдруге відсторонила російських та білоруських санкарів після того, як Росія змогла поновити свої права в організації.
У червні 2023-го року на 71-й конгрес FIL підтвердив рішення виконавчої ради щодо санкцій проти Росії. Таким чином, організація безстроково відсторонила представників РФ від змагань, що були санкціоновані Міжнародною федерацією санного спорту.
Дискваліфікація росіян у Бухаресті була ухвалена 22 голосами "за", одним "проти", ще п'ять утрималися. Своє рішення у FIL пояснили безпековими заходами для всіх спортсменів, які беруть участь у турнірах.
Як інформує Суспільне Спорт, новий сезон Кубка світу із санного спорту розпочнеться 5 грудня з етапу в американському Лейк-Плесіді.
Усього в сезоні передбачено дев'ять етапів. Чемпіонат світу пройде 22-28 січня у німецькому Альтенберзі.
Раніше FIS відклала рішення щодо повернення росіян з білорусами до лижного спорту, а Міжнародний союз ковзанярів залишив чинним відсторонення російських та білоруських спортсменів.
Фото: AP.