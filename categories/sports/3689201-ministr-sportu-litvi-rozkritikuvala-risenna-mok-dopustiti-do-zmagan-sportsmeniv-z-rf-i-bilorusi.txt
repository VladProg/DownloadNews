Міністр освіти, науки та спорту Литви Юргіта Шюгждінене висловила розчарування рішенням Міжнародного олімпійського комітету дозволити спортсменам з росії та білорусі брати участь в Олімпійських іграх під нейтральним прапором.

Про це повідомляє Delfi, передає Укрінформ.
«Його (МОК - ред.) виконавчий комітет дає рекомендації міжнародним спортивним федераціям, які відкривають двері спортсменам із країн-агресорів – росії та білорусі – для участі у змаганнях під нейтральним прапором. Він стверджує, що у змаганнях не зможуть брати участь лише спортсмени, які "активно" підтримують війну. Дуже цікаво, що в даному контексті означає "активно"?» - зазначила Шюгждінене.
За її словами, президент МОК Томас Бах заявив, що "спорт не повинен бути частиною політики" і що "не буде рішення, яке влаштує всіх, і нам доведеться з цим жити".
«Чи виникає у Т. Баха питання, як ми житимемо, знаючи, що майже триста українських спортсменів ніколи не візьмуть участь у жодних змаганнях, у тому числі й загиблий кілька днів тому чемпіон Європи з боксу серед молоді?» - наголосила литовський міністр.
На її переконання, Литва має продовжувати роботу, щоб міжнародні федерації "не втратили голову" і не змінили вже прийнятих рішень, не допустили російських та білоруських спортсменів до участі у міжнародних змаганнях.
Як повідомляв Укрінформ, МОК оприлюднив заяву, в якій допустив можливість участі росіян та білорусів в Олімпіаді в Парижі під нейтральним прапором. На заяву відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.
Прем'єр-міністр Польщі Матеуш Моравецький заявив, що РП разом з міжнародними партнерами створить широку коаліцію, аби переконати МОК у необхідності недопуску росіян та білорусів до міжнародних змагань.
Фото: Й.Стацявічус /LRT