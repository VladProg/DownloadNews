У Страсбургу триває засідання керівної ради Розширеної часткової угоди про спорт Ради Європи (EPAS), участь у якому бере заступник міністра молоді та спорту України з питань європейської інтеграції Андрій Чесноков.

Під час свого виступу він від імені міністра молоді та спорту Вадима Гутцайта висловив вдячність Секретаріату Ради Європи та делегаціям держав-членів EPAS за підтримку України та українського спорту в умовах масштабної російської агресії проти України, передає Укрінфлорм.
Чесноков поінформував учасників засідання про ситуацію в українському спорті, наслідки російської агресії та реалізацію проєктів та ініціатив, спрямованих на покращення психічного та фізичного здоров’я громадян України, реабілітацію постраждалих від війни громадян шляхом рухової активності, серед яких соціальний проєкт «Активні парки - здорові локації України».
Заступник міністра наголосив на незмінній позиції України щодо неприпустимості участі російських і білоруських спортсменів у міжнародних спортивних змаганнях у будь-якому статусі, включно з нейтральним. При цьому він закликав країни-учасниці EPAS підтримати цю позицію України, а також вживати заходів із заборони в’їзду громадян держав-агресорів для участі у спортивних змаганнях на території ЄС.
Андрій Чесноков відзначив важливість включення розділу «Спорт» у План дій Ради Європи для України на 2023-2026 роки, положення якого збігаються з проєктами Плану відновлення України, а також стратегічними та програмними документами у сфері молоді та спорту, та ініціював заклик до добровільних внесків від держав-членів EPAS для реалізації проєктів спортивної сфери Плану дій Ради Європи для України на 2023-2026 роки.
Заступник міністра також поінформував про роботу Мінмолодьспорту із розробки заходів для протидії дискримінації у спорті та звернувся до делегацій країн-членів EPAS із проханням підтримати звернення української сторони до Ради Європи щодо залучення дослідницької місії в Україну для проведення експертного обговорення проблеми боротьби із дискримінацією у спорті.
Фото: facebook.com/minmolodsport.