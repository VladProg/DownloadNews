У Стокгольмі (Швеція) в неділю, 2 липня, пройде сьомий етап легкоатлетичної «Діамантової ліги».

Українці змагатимуться у стрибках у висоту (Андрій Проценко), бігу на 800 метрів (Наталія Кроль) та стрибках у довжину (Марина Бех-Романчук), передає Укрінформ.
Проценко проведе четвертий старт літнього сезону та вдруге змагатиметься у нинішній «Діамантовій лізі». як інформує Суспільне Спорт, попередній етап у Флоренції (Італія) стрибун у висоту завершився на восьмому місці.
Бех-Романчук попередні три етапи завершила у призовій трійці. У Швеції легкоатлетка проводитиме третій старт літнього сезону в стрибках у довжину: українка стала третьою на етапі «Діамантової ліги» у Флоренції та виступила у цій дисципліні на Європейських іграх-2023.
Кроль у Стокгольмі дебютуватиме у сезоні «Діамантової ліги». До цього етапу українка підходить після перемоги на III Європейських іграх у Польщі, де вона виграла на дистанції 800 метрів з результатом 1 хвилина 59,77 секунди.
Наступний етап легкоатлетичної серії «Діамантова ліга» 16 липня прийматиме Сілезія (Польща).
На фото: Марина Бех-Романчук (Getty Images).