Учорашнім вечірнім тренуванням на стадіоні «Гутник» збірна України з футболу завершила варшавський період підготовки до матчів Ліги націй УЄФА.

Про готвність команди до першої гри проти Шотландії у Глазго розповів вінгер донецького «Шахтаря» Михайло Мудрик, передає Укрінформ.
«Вважаю, що ми провели дуже хорошу роботу. Було два дні високих навантажень. Я гадаю, що хлопці перебувають у добрих кондиціях. Ми ретельно готуємося до матчу із Шотландією. На тренуваннях пригадуємо наші зв’язки. Для цього нам потрібні були два-три заняття. Кожна гра - виклик. Нам не треба нагадувати, що вся Україна дивитиметься поєдинок із шотландцями. Прагнемо порадувати українців. Хлопці підтримують один одного. Коли в команді колектив є одним цілим, її дуже складно перемогти на полі, навіть якщо клас суперника вищий», - сказав Михайло.
Як повідомляв Укрінформ, поєдинок Ліги націй між збірними Шотландії та України відбудеться 21 вересня в Глазго на стадіоні «Гемпден Парк». Початок - о 21.45).
Турнірна таблиця групи 1 Ліги В: Україна - 7 очок (після 3-х ігор), Шотландія - 6 (3), Ірландія - 4 (4), Вірменія - 3 (4).
Фото: uaf.ua.