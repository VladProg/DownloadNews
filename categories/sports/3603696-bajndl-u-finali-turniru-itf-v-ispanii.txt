Українка у двох сетах здолала четверту сіяну Шмідлову.

Українська тенісистка Катерина Байндль вийшла у фінал турніру ITF W100 в іспанському місті Лес-Франкесес-дель-Вальєс, передає Укрінформ.
У півфінальному поєдинку українка здолала четверту сіяну турніру Анну Кароліну Шмідлову зі Словаччини - 6:4, 7:6(2). Напружений поєдинок тривав понад дві години.
У першому сеті суперниці вели тяжку боротьбу майже в кожному геймі. Українка зуміла тричі взяти подачу Шмідлової, поступившись двома своїми, і повела в рахунку.
Словацька тенісистка отримала можливість відігратися, повівши 5:2 у другій партії. Але Катерина спромоглася перевести матч на тай-брейк, де впевнено виграла.
Як повідомляв Укрінформ, Катерина проведе другий фінал у сезоні на рівні ITF. У липні вона дійшла до вирішального матчу на турнірі W60 у Монпельє.
Фото: btu.org.ua