Капітан національної збірної України з хокею Ігор Мережко наступний сезон проведе у команді словацької Екстраліги «Спішська Нова Весь».

До Словаччини 25-річний Ігор перебрався з данського клубу «Оденсе Бульдогз», передає Укрінфрм.
«Ігор – прототип сучасного оборонця атакувального плану, який нас давно цікавить, і ми радіємо, що нарешті змогли підписати з ним контракт, - сказав генеральний менеджер «Спішська Нова Весь» Ріхард Репач. - Правша з прекрасною статурою, відмінною рухливістю і водночас першим кидком. Вірю, що він стане чудовим гравцем у силових поєдинках і підтримає атаку нашої команди. Це була одна зі складових, якої нам бракувало в оборонцях попереднього сезону. Ми отримали кілька хороших рекомендацій про Ігоря».
Зауважимо, що «Спішська Нова Весь» дійшла до півфіналу словацької Екстраліги минулого сезону і поступилася там 3:4 «Зволену». За команду також виступає вихованець українського хокею зі словацьким паспортом - нападник Олексій Миклуха.
Мережко був одним із найрезультативніших оборонців данської Metal Ligaen попереднього сезону. У 54-х матчах він закинув 15 шайб ізробив 29 передач. «Бульдоги» у регулярному чемпіонаті посіли друге місце, але програли у чвертьфіналі плей-оф «Гарлеву».
На чемпіонаті світу-2023 у дивізіоні 1В Мережко був лідером збірної України. У п’яти матчах він закинув 3 шайби, зробив 10 передач і став найкращим захиснтком турніру.
Фото: fhu.com.ua.