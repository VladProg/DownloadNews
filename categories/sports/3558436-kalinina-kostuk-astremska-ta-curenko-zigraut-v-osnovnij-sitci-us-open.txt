Українські тенісистки дізналися перших суперниць на Відкритому чемпіонаті США (US Open) із загальним призовим фондом $24,443,600.


Ангеліна Калініна (№ 49 WTA) зустрінеться з американкою Бернардою Перою (США, 51), передає Укрінформ.
Калініна та Пера грали одна з одною тричі, і дві перемоги здобула українка (останній поєдинок минулого року на турнірі у Будапешті). Ангеліна восьмий рік поспіль приїжджає на US Open і вчетверте виступить в основній сітці. Найкращий результат - друге коло (2019, 2021 роки).
Для Марти Костюк (72) жереб обрав єгиптянку Маяр Шеріф (61). Костюк і Шериф зустрічалися нинішнього року у першому колі «Ролан Гаррос», і перемогу у двох сетах здобула єгипетська тенісистка. Українка учетверте грає на Відкритому чемпіонаті США та втретє в основній сітці. 2020 року Костюк дійшла до третього кола, де поступилася у вирішальному сеті майбутній чемпіонці Наомі Осаці.
Даяна Ястремська (86) проведе матч із Медісон Кіс (США, 20). Ястремська уп'яте виступить на US Open і вп'яте в основній сітці. Найкращий результат українка показала 2019 року, коли дійшла до третього кола, де її зупинила Еліна Світоліна.
Леся Цуренко (89) зіграє з іспанкою Паулою Бадосою (4). Леся водинадцяте виступає на Відкритому чемпіонаті США та увосьме в основі. Цуренко вперше з 2018 року, коли дійшла у Нью-Йорку до чвертьфіналу, гратиме в основній сітці.
На фото: Ангеліна Калініна/Getty Images.