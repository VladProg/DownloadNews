Головний тренер молодіжної збірної України з футболу Руслан Ротань прокоментував півфінальний поєдинок з Іспанією (1:5) на Євро-2023 (U21).

Наставник зазначив, що наша команда не встигла відновитися після чвертьфінальної гри з Францією, передає Укрінформ.
«Дякуємо нашим уболівальникам, ще раз дякуємо нашим воїнам за те, що ми на цьому турнірі змогли проявити свої якості. Я хочу висловити величезну подяку нашим хлопцям за те, що ми дуже добре виглядали на Євро та заслужили симпатії вболівальників. Я вважаю, що це їм піде в плюс, вони - великі молодці.
Сьогодні нам банально не вистачило відновлення, аби бути готовими на сто відсотків. Я не розумію того, як ми добиралися сюди після гри з Францією. Ці затримки рейсів незрозумілі, нас закрили в якомусь ангарі, ми просиділи чотири години в аеропорту замість того, щоб відновлюватися. Ми прибули до готелю о першій ночі. Для мене на такому турнірі це є загадкою. Не було тих емоцій і свіжості, які мали бути в цьому поєдинку. Тому ми маємо такий результат.
Ви самі бачили матч. Для нас вдало складався його початок. Потрібно відзначити й привітати збірну Іспанії - це дуже сильна команда. Із таким суперником треба грати на сто відсотків. У нашому поєдинку на груповій стадії ми були свіжішими, добре переміщувалися, самі грали з м’ячем, тоді нам було легше. На жаль, сьогодні хлопцям просто забракло свіжості», - заявив Руслан Ротань.
У фіналі Євро-2023, який відбудеться 8 липня в Батумі (Грузія), іспанці зустрінуться з командою Англії, яка у свою чергу обіграла «молодіжку» Ізраїлю (3:0).
Додамо, що збірна України з футболу (U21) завдяки виходу до півфіналу молодіжного чемпіонату Європи-2023 кваліфікувалася на Олімпійські ігри-2024 у Парижі (Франція).
Фото: uaf.ua.