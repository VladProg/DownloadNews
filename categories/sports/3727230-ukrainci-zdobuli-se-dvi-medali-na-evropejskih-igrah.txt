Представники України здобули у суботу ще дві нагороди на третіх Європейських іграх у Польщі.

Веслувальниця Людмила Лузан виграла «золото» в каное-одиночці на дистанції 500 м, передає Укрінформ.
Людмила показала результат 2.02,920, що на 1 секунду швидше за іспанку Марію Корберу. Третьою була Агнес Кісс (Угорщина) - 2.04,576.
Раніше Лузан на Європейських іграх-2023 вже ставала чемпіонкою у каное-двійці на дистанції 500 метрів у парі з Валерією Теретою.
В активі Людмили також «срібло» на каное-одиночці на 200 метрів.
На другу сходинку п’єдесталу в акробатичній групі зійшли українські представниці артистичного плавання Марина Алексіїва, Владислава Алексіїва, Марта Фєдіна, Вероніка Гришко, Дар'я Мошинська, Ангеліна Овчиннікова, Анастасія Шмоніна, Валерія Тищенко.
Вихованці Світлани Саідової отримали за свій виступ оцінку 208,9800, поступившись 5,3033 бала представницям Франції. Бронзовими призерками стали італійки (201,9900).
На цей момент українська збірна має на Іграх 13 медалей - 6 золотих, 4 срібні і 3 бронзові. Це - третє загальнокомандне місце.
Фото: facebook.com/olympicua.