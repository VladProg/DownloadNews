Визначився склад 8 кошиків при жеребкуванні відбору на черговий жіночий чемпіонат Європи з баскетболу.

Як повідомляє Федерація баскетболу України (ФБУ), жіноча збірна України увійшла до четвертого кошика при жеребкуванні кваліфікації Євробаскета-2025,передає Укрінформ.
У цьому кошику українська збірна опинилася разом із Латвією, Польщею та Хорватією і точно не гратиме проти цих команд у відбірковому турнірі. Водночас команди з 4-го кошика під час жеребкування утворять групи з командами 1-го, 5-го і 8-го кошиків. Інші групи складуть 2-й, 3-й, 6-й і 7-й кошики.
Зібрано окрему групу I, до якої увійшли 4 країни-господарки майбутнього турніру - це Італія, Греція, Чехія та Німеччина. Ці команди мають гарантоване місце у фінальній частині та вестимуть боротьбу за залікові бали в рейтингу Міжнародної федерації баскетболу (ФІБА).
На Євробаскет-2025 вийдуть 8 переможців груп, а також 4 кращих других місця кваліфікації. Жеребкування відбудеться 19 вересня в Мюнхені (Німеччина), а перші матчі відбору пройдуть 9 та 12 листопада цього року.
Нагадаємо, жіноча збірна України посіла 34 місце в оновленому світовому рейтингу ФІБА.
Фото: fbu.ua.