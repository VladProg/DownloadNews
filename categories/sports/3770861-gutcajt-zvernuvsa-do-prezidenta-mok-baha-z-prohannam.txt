Міністр молоді і спорту України, президент НОК Вадим Гутцайт надіслав листа президенту МОК Томасу Баху з проханням відреагувати на визнання Олімпійським комітетом Росії регіональних організацій незаконно окупованих українських територій.


Як передає Укрінформ, про це повідомили на сайті НОК України.
«Від імені Національного олімпійського комітету України просимо прийняти наші найвищі запевнення у повазі щодо дій та кроків МОК для підтримки України та українського спорту.
Згідно з останніми новинами, опублікованими на сайті Олімпійського комітету Росії, він визнав регіональні організації з незаконно анексованих українських територій.
Олімпійські ради так званих Луганської народної республіки (ЛНР), Донецької народної республіки (ДНР), Херсонська та Запорізька Олімпійські ради були прийняті до складу ОКР на засіданні Виконкому 5 жовтня 2023 року. Олімпійська рада Севастополя та Олімпійська рада республіки Криму були прийняті в ОКР у 2016 році.
Включення ОКР організацій, які представляють тимчасово окуповані території України, є брутальним і явним порушенням Олімпійської хартії, зокрема: її Основоположного принципу 5, Правил 1 (2), 27 (2.2), 27 (5), 28 (5), оскільки територіальна юрисдикція Олімпійського комітету Росії не збігається з законодавчо визнаними кордонами Росії. ОКР, як організація, що належить до олімпійського руху, не виконує своїх зобов’язань щодо дотримання положень Олімпійської хартії, не забезпечує дотримання Олімпійської хартії у своїй країні та бере участь у діяльності, що суперечить Олімпійській хартії.
При цьому Національний олімпійський комітет України звертається до Вас, пане Бах, з проханням винести питання про дане порушення на розгляд наступного засідання Виконкому МОК та застосувати санкції, встановлені Олімпійською хартією, за таке грубе порушення принципів і основ олімпійського руху.
Ми сподіваємося, що МОК вживе всіх належних заходів, щоб бути непримиренними до порушників Олімпійської хартії та забезпечити, щоб спорт залишався поза політикою, відкритий для тих, хто дотримується Олімпійської хартії та олімпійських цінностей», - йдеться в листі.
Як повідомлялося, за інформацією Вадима Гутцайта 361 український спортсмен і тренер загинув на російсько-українській війні.