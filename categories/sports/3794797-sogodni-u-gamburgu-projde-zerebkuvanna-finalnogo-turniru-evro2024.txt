2 грудня в Ельбській філармонії німецького міста Гамбург відбудеться жеребкування фінальної стадії чемпіонату Європи з футболу 2024 року.

Початок церемонії - о 19.00 за київським часом, передає Укрінформ.
У чемпіонаті візьмуть участь 24 збірні. 21 з них уже відома. Ще три визначаться в березні після плей-офф. Серед претендентів - команда України.
За результатами жеребкування плей-оф Ліги націй/відбору Євро-2024 «синьо-жовті» підуть Шляхом В, де у півфіналі на виїзді 21 березня зустрінуться з командою Боснії і Герцеговини. Початок гри - о 21.45 за київським часом. Місце проведення поєдинку стане відоме згодом.
У разі успіху в даному протистоянні збірна України у фіналі відбору 26 березня на власному полі побореться за перепустку на Євро-2024 з переможцем дуелі Ізраїль - Ісландія. Початок цього матчу також о 21.45.
Залежно від рейтингу (спочатку враховувалося місце у відбірковій групі, потім - кількість очок і різниця м'ячів) перед жеребкуванням Євро-2024 були сформовані чотири кошики.
Жеребкування фінального турніру Євро-2024
Кошик 1: Німеччина (господар), Португалія, Франція, Іспанія, Бельгія, Англія.
Кошик 2: Угорщина, Туреччина, Румунія, Данія, Албанія, Австрія.
Кошик 3: Нідерланди, Шотландія, Хорватія, Словенія, Словаччина, Чехія.
Кошик 4: Італія, Сербія, Швейцарія, троє переможців шляхів плей-офф.
Додамо, що фінальна стадія чемпіонату Європи триватиме з 14 червня до 14 липня 2024 року. Матчі прийматимуть Берлін, Дортмунд, Дюссельдорф, Гамбург, Гельзенкірхен, Кельн, Лейпциг, Мюнхен, Франкфурт-на-Майні та Штутгарт.
Фото: uefa.com.