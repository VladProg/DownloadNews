Українська каноїстка Людмила Лузан на чемпіонаті світу з веслування на каное та байдарках планує вибороти дві ліцензії на Олімпійські ігри 2024 року у Парижі.

Про це спортсменка розповіла у коментарі «Суспільне Спорт», передає Укрінформ.
«Звичайно, це найважливіші змагання сезону. Розігруються путівки на Олімпійські ігри, до яких я йду. Будемо виступати на дистанції 500 метрів з Валерією Теретою. І також на 200 метрів в одиночці. І там, і там боротимуся за ліцензії. Не люблю обіцяти щось наперед. Робитиму все можливе, аби результатом показати, що я можу... Враження від Євроігор-2023? Дуже надихалася, звичайно. На жодних змаганнях я такого не відчувала. Звичайно, лише на Олімпіаді - це дуже схожі на Олімпійські ігри змагання. Важливий командний дух: усі підтримують один одного, радіють перемогам, налаштовують. І це додає ще більше сил і мотивації перемагати. Відчула це на собі», - сказала Лузан.
Світова першість у Дуйсбургу (Німеччина) матиме статус олімпійської кваліфікації. Лузан претендуватиме на ліцензії в одиночній 200-метрівці та двійці на дистанції 500 м.
Як повідомляв Укрінформ, НОК України визнав Людмилу Лузан найкращою спортсменкою червня.
Фото: noc-ukr.org.