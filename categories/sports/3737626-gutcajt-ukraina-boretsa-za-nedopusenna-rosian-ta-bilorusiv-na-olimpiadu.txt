Україна продовжує співпрацювати із міжнародним спільнотою та боротись, щоб російських та білоруських спортсменів остаточно відсторонили від міжнародних змагань, зокрема і від Олімпійських ігор.

Про це заявив міністр молоді та спорту України, президент НОК України Вадим Гутцайт в ефірі національного телемарафону «Єдині новини», передає Укрінформ.
Міжнародний олімпійський комітет (МОК) не ухвалив остаточного рішення щодо долі представників РФ й РБ та розглядає можливість їх допущення лише як нейтральних атлетів.
«Я спілкувався з МОК - вони ще не вирішили, чи допустять російських чи білоруських спортсменів, але якщо і допустять, то під нейтральним прапором, тобто без символів Росії чи Білорусі», - розповів Вадим Гутцайт.
Україна вже виборола 9 олімпійських ліцензій та продовжує завойовувати ліцензії на міжнародних змаганнях, де немає росіян і білорусів. Міністр наголосив на важливості здобуття максимальної кількості ліцензій на Олімпійські ігри українськими спортсменами.
«Наша олімпійська родина, усі федерації та всі наші відомі спортсмени разом будемо збиратися і приймати рішення щодо участі в Олімпійських іграх. Але я впевнений, що до цього часу у нас вже буде багато ліцензій. Наші спортсмени теж скажуть своє слово. Сподіваємося, що й міжнародний світ теж скаже своє слово стосовно цього питання», - зазначив Вадим Гутцайт.
Крім того, він нагадав, про високі результати України на ІІІ Європейських іграх, де українська збірна здобула 41 медаль, серед яких 21 - «золота». Україна посіла 3 місце з 48-ми країн і здобула найбільше «золотих» медалей за історію нашої участі у цих змаганнях.
Фото: facebook.com/vgytzait.