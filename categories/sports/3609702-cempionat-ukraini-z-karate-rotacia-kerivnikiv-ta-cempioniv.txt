Лідер збірної України Стас Горуна став третім.

4-6 листопада у Львові пройшов чемпіонат України з карате, повідомляє Укрінформ. Турнір, який був організований клубом «Юніон» та Українською Федерацією Карате (УФК), зібрав 455 атлетів усіх вікових категорій (кадети, юніори, молодь, дорослі) з 53 клубів різних регіонів країни.
Чемпіонат 2022 року був також етапом відбору до національної збірної на чемпіонат Європи 2023 року.
Перші номери збірної України Катерина Крива (куміте -50 кг) та Анастасія Степашко (куміте 68+ кг) у фіналах поступилися юним суперницям – Юлії Палашевській та Юлії Русу відповідно. А легендарний Станіслав Горуна (куміте -75 кг) задовільнився «бронзою», програвши у півфіналі Андрієві Заплітному.
До медальної таблиці чемпіонату потрапили представники 13 регіонів. Загальну першість виборола збірна Одеської області (14 золотих, 16 срібних, 14 бронзових медалей), яка у топ-трійці випередила збірні міста Києва (10-10-19) та Львівської області (10-8-22). Трохи не вистачило до першої трійки збірній Чернівецької області (9-6-10).
Напередодні чемпіонату пройшли щорічні збори Української Федерації Карате, які ухвалили низку кадрових рішень. Так, головою Спортивного комітету УФК став Микола Сіраковський, головний тренер національної збірної України. Головою Суддівського комітету УФК обрано судю міжнародної категорії Ольгу Нікуліну. Було створено Науково-методичний комітет УФК, який очолив знаний львівський фахівець Ігор Богдан. Президент клубу «Юніон» Степан Куйбіда та президент Одеської обласної федерації карате Олексій Коханець увійшли до складу Правління УФК, а головний тренер клубу «Юніон» Антон Нікулін став членом Президії УФК.
Після змагань президент УФК Іван Дутчак відзначив особливості чемпіонату на своїй сторінці у Фейсбук: «Вражаюча конкуренція, феєричні бої, фантастичні емоції. Перспективи майбутніх років чітко проявилися в амбіціях молодих, які складали гідну конкуренцію досвідченим лідерам українського та світового карате».
Фото: УФК