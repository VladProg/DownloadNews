Промоутер Ф’юрі переконаний, що бій його підопічного з українцем Олександром Усиком відбудеться.

Голова Top Rank Боб Арум в інтерв’ю Sky Sports розповів про можливість проведення бою між чемпіоном WBA, WBO, IBO та IBF у надважкій вазі Олександром Усиком (21-0, 14 КО) та володарем титулу WBC Тайсоном Ф’юрі (33-0-1, 24 KO), передає Укрінформ.
«Цей бій буде нескладно організувати. Я знаю команду Усика, вони хороші люди. Його менеджер і промоутер – чудові люди. Сам Усик – приголомшливий хлопець. Я думаю, що він хоче цього бою. Думаю, що цей поєдинок відбудеться, і сподіваюся, це станеться якнайшвидше.
Ймовірно, вони поб’ються на початку наступного року, але бій також може відбутися у грудні. Я хотів би побачити поєдинок Ф’юрі проти Усика. Я думаю, що як тільки Тайсон поб’ється з Олександром і переможе його, то після цього він зробить коло пошани, проведе, можливо, ще два бої, а потім дозволить захопити владу молодим хлопцям», - сказав Арум.

Як повідомляв Укрінформ, Тайсон Ф’юрі проведе свій наступний бій 28 жовтня, його суперник камерунець Нганну.


Фото: Getty Images