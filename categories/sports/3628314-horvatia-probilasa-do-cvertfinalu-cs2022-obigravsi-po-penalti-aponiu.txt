У Катарі завершився черговий поєдинок 1/8 фіналу XXII чемпіонату світу з футболу.

П'ятим чвертьфіналістом Мундіалю стала збірна Хорватії, яка у серії післяматчевих 11-метрових ударів завдала поразки команді Японії з рахунком 3:1 (основний та додатковий ігровий час - 1:1), передає Укрінформ.
М'ячі на арені «Ель-Джануб» в Ель-Вакрі забили Дайзен Маеда (43-я хвилина) - у японців; Іван Перішич (55) - у складі хорватів.
Суперник балканців визначиться на стадіоні «974» у Досі, де о 21.00 зійдуться команди Бразилії та Республіки Корея.
В 1/4 фіналу Хорватія зіграє з переможцем бразильсько-корейського протистояння 9 грудня на «Едьюкейшн сіті» в Ер-Райяні.
Як повідомлялося, перші чвертьфінальні пари Мундіалю склали Нідерланди та Аргентина, Франція та Англія.
Заключні матчі 1/8 фіналу пройдуть 6 грудня: Марокко - Іспанія, Португалія - Швейцарія.
ЧС-2022 завершиться 18 грудня.
Фото: AFP.