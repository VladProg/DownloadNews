Європейські олімпійські комітети (ЄОК) оприлюднили імена п’ятірки фіналістів премії Пйотра Нуровського, яка вже увосьме визначатиме найкращого юного атлета у зимових видах спорту в Європі».

Приємно відзначити, що за підсумками голосування 48 олімпійських комітетів Європи та представників експертної групи ЄОК до фінальної п’ятірки номінантів увійшла й наша талановита біатлоністка Олександра Меркушина, передає Укрінформ.
У представленні претендентки від України на Премію Нуровського на офіційному сайті ЄОК відзначається, що попри важкі часи, які переживає її країна через війну, та руйнування спортивної інфраструктури, Олександра змогла вибороти золоту медаль у спринтерській гонці на 6 км та «бронзу» в індивідуальній гонці на 10 км. Змагання проходили під час зимового Європейського юнацького олімпійського фестиваля у січні і Фріулі-Венеція-Джулія (Італія).
Крім того, у березні Олександра Меркушина здобула ще дві бронзові нагороди юніорського чемпіонату світу у Казахстані. 18-річна біатлоністка вже двічі нинішнього року, у січні та березні, отримувала нагороду «Найкраща юна спортсменка місяця» від НОК України.
До п'ятірки фіналістів на здобуття премії найкращого юного атлета Європи у зимових видах спорту-2023 також увійшли:
Міа Брукс (Велика Британія) - наймолодша чемпіонка світу зі сноубордингу в дисципліні слоупстайл;
Ерік Канові (Італія) - дворазовий чемпіон ЄЮОФ-2023 та переможець чемпіонату світу U18 зі скі-альпінізму;
Нела Лопушанова (Словаччина) - володарка нагороди найкращої хокеїстки ЄЮОФ-2023 та MVP чемпіонату світу U18;
Ніна Пінзаррон (Бельгія) – увійшла до п’ятірки найсильніших фігуристок в одиночному катанні на дебютному чемпіонаті Європи.
Фінальне голосування відбудеться 12 травня під час 43-го семінару ЄОК у Парижі.
Додамо, що 2016 року найкращою юною атлеткою Європи із зимових видів спорту визнали українську біатлоністку Христину Дмитренко. 2019 року володаркою премії Нуровського стала наша представниця у літніх видах спорту, стрибунка у висоту Ярослава Магучіх.
Фото: noc-ukr.org.