Президент України Володимир Зеленський увів санкції проти 119 осіб, серед яких колишній футболіст збірної України і «Шахтаря» Анатолій Тимощук.

Про це з посиланням на пресслужбу Президента України, передає Укрінформ.
В списку фізичних осіб, до яких застосовані санкції, вказано, що активи Тимощука в Україні заблоковані строком на 10 років. Також його позбавлено всіх державних нагород. Йому не можна виводити капітал з України, набувати у власність земельні ділянки, також заборонені освітні та спортивні контакти.
Як повідомлялося, колишній футболіст збірної України Анатолій Тимощук не засудив збройний напад росії на Україну. Через це контрольно-дисциплінарний комітет Української асоціації футболу позбавив його всіх титулів, ліцензії тренера і відсторонив від футболу. Тимощука також позбавили звання почесного громадянина Луцька.
Фото: Getty Images