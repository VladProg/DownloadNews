1-го та 5 грудня жіноча збірна України з футболу проведе два заключні матчі у груповому турнірі дебютного розіграшу Ліги націй УЄФА.

Поєдинок 5-го туру Україна - Польща пройде 1 грудня на стадіоні «Сталь» у польському місті Стальова Воля (початок - о 19.00 за київським часом). Зустріч 6-го туру Сербія - Україна відбудеться 5 грудня в сербському містечку Стара Пазова на центральному стадіоні футбольної бази національних збірних (Stadion Sports Center of FA of Serbia). Початок - о 20.00 за Києвом, передає Укрінформ. Для підготовки до цих поєдинків керманич жіночої збірної України Володимир Пятенко викликав 23-х гравчинь, Збереться команда у Львові ввечері 25 листопада, одразу після завершення фінального матчу Кубку України. Наступного ж дня делегація вирушить до міста Ряшів (Польща) на навчально-тренувальний збір.
Склад національної жіночої збірної України:
воротарі - Катерина Самсон («Ворскла», Полтава), Дар’я Келюшик («Кривбас», Кривий Ріг), Катерина Боклач («Марсель», Франція);
захисники - Катерина Корсун, Яна Котик, Ірина Подольська (усі - «Ворскла», Полтава), Ольга Басанська («Кривбас», Кривий Ріг), Любов Шматко («Галатасарай», Туреччина), Яна Деркач («Фомгет», Туреччина);
півзахисники - Ірина Майбородіна, Надія Куніна (обидві - «Колос», Ковалівка), Анна Петрик, Ніколь Козлова, Вероніка Андрухів (усі - «Ворскла», Полтава), Вікторія Гірин («Ладомир», Володимир), Даяна Семків («Кривбас», Кривий Ріг), Таміла Хімич, Натія Панцулая, Дар’я Апанащенко (усі - «Житлобуд-1», Харків);
нападники - Яна Калініна, Роксолана Кравчук (обидві - «Ворскла», Полтава), Ольга Овдійчук («Фомгет», Туреччина), Інна Глущенко («Ніцца», Франція).
Турнірна таблиця після 4-й турів (Ліга B3): Польща - 10 очок, Сербія - 7, Україна - 3, Греція - 3.
Фото womensfootball.com.ua.