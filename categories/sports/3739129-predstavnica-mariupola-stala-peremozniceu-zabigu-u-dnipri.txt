Переможницею забігу в Дніпрі, що відбувся в рамках програми Президента України «Активні парки», стала представниця Маріуполя.

Як передає Укрінформ, про це повідомляє у Телеграмі Маріупольська міська рада.
«Маріупольчанка стала переможницею забігу в Дніпрі», - йдеться у повідомленні.
Як зазначається, 22 липня в сквері Прибережний у Дніпрі пройшов забіг в рамках програми Президента України «Активні парки». У ньому взяли участь й маріупольці. Зокрема, команда футбольного клубу «Олімпік» на чолі з тренером Юрієм Тохтарем та тренери M.Sport.
Учасники пробігли п'ять кілометрів, щоб дістатися фінішної лінії. Переможницею стала тренерка M.Sport Ольга Грідіна. Вона здолала відстань за 20 хвилин та 49 секунд.
Ольга каже, що спорт – це її спосіб життя, вона регулярно проводить фітнес та кардіотренування у Дніпрі для маріупольців, а останні п’ять років бігає щодня.

Як повідомляв Укрінформ, у Львові відбувся «Run the World. Львівський напівмарафон», під час якого збиралися кошти на реабілітацію військових.