Захисник національної збірної України, 21-річний Артем Гребеник виступатиме у другому за силами дивізіоні чемпіонату Фінляндії, за клуб «Кеттеря».

Гравецт підписав контракт на один рік з перспективою пролонгації ще на сезон, передає Укрінформ.
«Кеттеря» - один з лідерів ліги Местіс, у минулому сезоні команда грала у фіналі плей-офф.
«Дуже мобільний і сильний оборонець, який якісно контролює шайбу. Його якості дозволяють вже наступного сезоні стати нашим провідним захисником», - сказав про колишнього хокеїста херсонського «Дніпра» спортивний директор фінського клубу Туркка Партанен.
Гребеник є вихованцем київського «Сокола» і тренера Владислава Зозовського. З 2017 року він виступав за «Білий Барс» – спершу за юнацьку команду, а з 2018-го – за дорослу. З білоцерківським клубом Артем виграв «бронзу» чемпіонату України-2018 серед 16-річних, «срібло» національної першості U19 наступного року і «срібло» у незавершеному сезоні-2021/2022 Молодіжної хокейної ліги.
2021-го Гребеник став чемпіоном України U20 за «Сокіл».
Торік улітку Артем перейшов до херсонського «Дніпра», до тренера Олександра Бобкіна, якого добре знає за попереднім клубом, юнацькою і молодіжною збірними України. У чемпіонаті України-2022/2023 Гребеник провів 32 гри, набрав 30 очок (14 шайб +16 результативних передач) і допоміг «щукам» здобути бронзові нагороди.
Загалом у «дорослому» чемпіонаті України Артем провів 187 матчів (22 шайби + 51 результативна передача).
З весни 2021-го Гребеник стабільно викликається до лав національної збірної України. За головну команду країни він вже виступав на двох чемпіонатах світу у дивізіоні 1В. На ЧС-2023 Артем відіграв 5 матчів.
Фото: fhu.com.ua.