Організатори US Open спромоглися зібрати 2 мільйони доларів за час турніру, які підуть на допомогу постраждалим від війни в Україні.

Як повідомляє офіційний сайт змагань, збирання коштів розпочалося ще з Тижня вболівальників перед основним турніром, під час якого провели благодійний матч Tennis Plays for Peace, передає Укрінформ.
Під час матчу організатори зібрали 1,2 мільйони доларів.
У заході взяли участь іспанець Рафаель Надаль, грек Стефанос Ціціпас, американка Джесіка Пегула, полька Іга Швьонтек та інші представники світового тенісу. З українських спортсменів на корт у США виходили Сергій Стаховський, Ольга Савчук, Даяна Ястремська, Катаріна Завацька та Дарина Снігур.
Усі кошти, зібрані за час турніру, будуть передані благодійній платформі Ukraine Crisis Relief Fund та підуть на гуманітарну підтримку Україні.
Фото: Getty Images.