15 серпня чоловіча збірна України з баскетболу проведе заключний матч групового раунду пре-кваліфікації Олімпійських ігор.


У третьому поєдинку групи С команда Віталія Степановського протистоятиме господарям паркету - збірній Туреччини, передає Укрінформ.
Обидві команди вже гарантували собі місце у плей-офф пре-кваліфікації і саме в цьому матчі визначиться переможець групи. Україна та Туреччина у перших двох поєдинках здобули перемоги над командами Болгарії та Ісландії.
Напередодні гри наша команда провела тренування, в якому взяли участь 10 баскетболістів. Не тренувався і пропустить матч проти турків бігмен В’ячеслав Петров, який отримав травму гомілкостопу у грі проти Болгарії. Всі інші виконавці готові до зустрічі з Туреччиною.
Туреччина має потужний та збалансований ростер. Лідерами команди є гравці НБА Альперен Шенгюн, Омер Юртцвен і Фуркан Коркмаз. У перших двох матчах головний тренер суперника Ергін Атаман рівномірно розподілив час між 12-ма гравцями, жоден з яких у середньому не зіграв більше ніж 21 хвилину.
Як повідомляв Укрінформ, дві команди з квартету С виходять до плей-офф на накращі збірні групи D, де з двома перемогами у двох матчах лідером нині є збірна Хорватії.
Фото: fbu.ua.