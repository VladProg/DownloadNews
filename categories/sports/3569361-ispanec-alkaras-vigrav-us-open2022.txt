Третя «ракетка» світу 19-річний іспанський тенісист Карлос Алькарас став переможцем заключного в сезоні турніру серії Grand Slam - Відкритого чемпіонату США (US Open) у Нью-Йорку із загальним призовим фондом $60 млн.

У фіналі Алькарас обіграв 5-го номера світового рейтингу 23-річного Каспера Рууда з Норвегії - 6:4, 2:6, 7:6 (7:1), 6:3, передає Укрінформ.
Матч тривав 3 години 20 хвилин.
Алькарас здобув свій перший трофей на турнірах серії Grand Slam.
Перемога на Відкритому чемпіонаті США дозволила Алькарасу з 12 вересня очолити світовий рейтинг. Карлос став наймолодшою першою «ракеткою» світу в історії, покращивши досягнення 20-річного австралійця Ллейтона Х'юїта (2001).
Рууд у свою чергу зіграв у своєму другому фіналі на «мейджорах» - на Ролан Гаррос-2022 скандинавець програв титул іспанцю Рафаелю Надалю.
У понеділок Рууд вперше у кар'єрі піднявся на друге місце у рейтингу Асоціації тенісистів професіоналів (АТР).
Фото: Getty Images.