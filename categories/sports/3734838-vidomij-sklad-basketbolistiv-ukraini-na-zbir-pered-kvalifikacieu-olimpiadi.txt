15 липня національна чоловіча збірна України з баскетболу розпочне підготовку до пре-кваліфікації Олімпійських ігор, яка у серпні проходитиме у Стамбулі.

Команда збереться в Ризі, де під керівництвом нового головного тренера Віталія Степановського проведе тренувальний збір, передає Укрінформ.
Склад команди та початок збору прокоментував Віталій Степановський.
«Звичайно, ми до останнього розраховуватимемо на хлопців, які перебувають у США, - сказав наставник. - Це стосується не лише Леня та Михайлюка, а й Шульги та Скапінцева. Сподіваюсь, їм вдасться вирішити всі питання з документами, і вони зможуть приєднатися до команди. Щодо Дмитра Скапінцева, він зараз грає в Літній лізі і робить все для того, аби спробувати отримати контракт у клубі НБА. Щодо Володимира Геруна, його турбує коліно. Він хоче остаточно його залікувати і підготуватись до наступного сезону. Тому ми додали Ігоря Чумакова до складу, щоб у нас був запас міцності.
Також ми покликали до збірної Олександра Кобзистного, який грає за молодіжну збірну. Вирієшується питання з його клубом, який хоче, щоб він виступив лише за одну збірну, але ми намагаємось домовитись з ними. Ще декілька тижнів тому хлопці отримали план фізичної підготовки, і я упевнений, що вони приїдуть до збірної у добрій фізичній формі. Ми хочемо знайте ті п’ятірки, якими гратимемо надалі у контрольних та офіційних матчах».
Склад команди, який готуватиметься до матчів : Віталій Зотов, Олександр Ковляр, Ілля Тиртишник, Іссуф Санон, Павло Крутоус, Олександр Липовий, Андрій Войналович, В’ячеслав Бобров, Ігор Чумаков, Сергій Павлов, В’ячеслав Петров, В’ячеслав Кравцов, Артем Пустовий.
Розклад контрольних зустрічей збірної України:
29 липня. Паневежис, Литва
Литва - Україна
31 липня. Рига, Латвія
Україна - Швеція
5 серпня. Рига, Латвія
Україна - Ізраїль
7 серпня. Рига, Латвія
Україна - Нідерланди.
У груповому раунді пре-олімпійської кваліфікації суперниками України стали команди Туреччини, Болгарії та Ісландії.
Для виходу до кваліфікаційного турніру українській збірній потрібно стати однією з двох кращих на груповому етапі, а далі виграти плей-офф, який стартує з півфіналу. Лише переможці пре-кваліфікаційних турнірів отримають місця на олімпійському кваліфікаційному турнірі.
Фото: fbu.ua.