Контракт розрахований до липня 2024 року.

Головний тренер збірної України Айнарс Багатскіс очолив румунський «Волунтарі», повідомляє прес-служба «Волунтарі», передає Укрінформ.

Він підписав контракт до липня 2024 року.

«Волунтарі» грав у Кубку Європи ФІБА, де посів третє місце у групі із «Крайовою» Степановського, «Крайльсхаймом» та «Норчеппінгом», однак не зміг пройти у наступний етап змагань.

Раніше на клубному рівні Багатскіс працював з «Жальгірісом», «Єнісеєм», «Дарюшшафакою», «Брозе» Бамберг, «Нижнім Новгородом», «Будівельником», «Маккабі» Тель-Авів та «Київ-Баскетом».

Як повідомляв Укрінформ, у жовтні латвійський тренер продовжив контракт зі збірною України до завершення кваліфікації на чемпіонат світу-2023.

Фото: fbu.ua