До курсу долучилось 62 психологи.

Міжнародний благодійний фонд Parimatch Foundation спільно з Ізраїльською коаліцією травми продовжує реалізовувати проєкт навчального курсу для психологів за спеціалізацією «Кризова психологічна допомога».
За підтримки Київської обласної державної адміністрації, Департаменту освіти та науки та Київського інституту післядипломної освіти педагогічних кадрів 62 психологи Київської області змогли долучитися до курсу та ознайомитися з дієвими техніками кризової допомоги, що необхідні при роботі з внутрішньо переміщеними особами та місцевими жителями різних вікових категорій під час війни.
Після початку повномасштабного вторгнення росії у Київській області зареєстровано понад 300 000 внутрішньо переміщених осіб з регіонів, де ведуться активні бойові дії. Найбільша кількість ВПО перебуває в Білоцерківському, Бучанському та Обухівському районах. Лише за перші два місяці війни за психологічною допомогою на Київщині звернулося понад 4000 людей з різними посттравматичними синдромами. Саме тому навчання психологів є одним з найактуальніших завдань.




13 вересня сертифікати про проходження курсу «Кризова психологічна допомога» від Parimatch Foundation отримали психологи Київщини. В заході в тому числі взяли участь заступник голови Київської обласної державної адміністрації Жанна Осипенко, тимчасово виконуюча обов’язки директора департаменту освіти і науки Київської обласної державної адміністрації, кандидат юридичних наук Ярослава Тростянська, практичні психологи різних територіальних громад Київської області, та представники фонду Parimatch Foundation.
Крім того, спеціалісти в галузі освіти і психології обговорили нагальні теми, серед яких освіта дітей з особливими освітніми потребами, особливості діяльності інклюзивно-ресурсних центрів в умовах воєнного стану, співпраця інклюзивно-ресурсних центрів та закладів освіти в організації системного психолого-педагогічного супроводу дітей з особливими освітніми потребами та алгоритм проведення комплексної психолого-педагогічної оцінки розвитку дітей, які знаходяться за кордоном та на окупованих територіях.
— Наш Фонд об’єднав зусилля з найкращими спеціалістами, щоб створити особливий навчальний курс. Для цього ми залучились підтримкою Ізраїльської коаліції травми та співпрацюємо з місцевими державними установами для масштабування програми. Мета — надати допомогу якомога більшій кількості дітей та їх батьків, що постраждали від війни, — зазначив директор представництва міжнародного благодійного фонду Parimatch Foundation в Україні Вадим Місюра.
Зазначимо, що Parimatch Foundation спільно з Ізраїльською коаліцією травми запустили освітній проєкт «Кризова психологічна допомога» для психологів на початку травня. Його вже успішно реалізували у Тернопільській, Львівській, Івано-Франківській та Чернівецькій областях. Загалом курс пройшли понад 250 спеціалістів, які працюють з ВПО.