Під час збору, що проходитиме з 20-го до 27 березня в межах підготовки до фінального турніру Євро-2023 (U21), молодіжна збірна України з футболу проведе два спаринги.

24 березня в турецькому Белеку наша команда зустрінеться з молодіжною збірною Данії (початок матчу - о 15.30 за київським часом), а 27-го числа у місті Реджо-ді-Калабрія зіграє проти команди Італії (21.00). Обидва поєдинки транслюватимуться наживо на YouTube-каналі УАФ та регіональних телеканалах «Суспільного», передає Укрінформ.
Як повідомлялося, нинішнього року молодіжна збірна України візьме участь у фінальному турнірі Євро-2023 (U21). У форумі, що проходитиме в період з 21 червня до 8 липня у Грузії та Румунії, братимуть участь 16 команд.
«Синьо-жовті» потрапили до групи В, де зустрінуться з Румунією, Іспанією та Хорватією.
Три найкращі команди Євро-2023 (окрім Франції та Англії) отримають путівки на Олімпійські ігри 2024 року.
Фото: uaf.ua.