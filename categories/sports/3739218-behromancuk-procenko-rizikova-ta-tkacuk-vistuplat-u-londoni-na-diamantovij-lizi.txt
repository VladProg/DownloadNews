У Лондоні (Велика Британія) в неділю, 23 липня, пройде восьмий етап легкоатлетичної «Діамантової ліги».

Українці змагатимуться в стрибках у висоту (Андрій Проценко), бігу на 400 метрів з бар'єрами (Анна Рижикова та Вікторія Ткачук), а також стрибках у довжину (Марина Бех-Романчук), передає Укрінформ.
Бех-Романчук претендуватиме на свою п'яту нагороду «Діамантової ліги»-2023. Два «срібла» й одну «бронзу» Марина виграла в потрійному стрибку, одну «бронзу» - в стрибках у довжину.
У «Діамантовій лізі» Бех-Романчук востаннє перемагала у червні 2022 року - в стрибках у довжину на етапі в Римі (Італія).
Проценко проведе свій четвертий етап в сезоні-2023. Єдину медаль - «бронзу» - Андрій здобув на сьомому старті сезону в Стокгольмі (Швеція).
Рижикова та Ткачук продовжать вести боротьбу за першу медаль у сезоні «Діамантової ліги». У семи стартах на двох українки досі залишалися поза подіумом, інформує Суспільне Спорт.
На фото: Марина Бех-Романчук (Getty Images).