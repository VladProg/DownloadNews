У місті Будва (Чорногорія) стартували командні шахові чемпіонати Європи серед чоловіків та жінок. Вони проходять за швейцарською системою у 9 турів.

У чоловічому турнірі грає 38 команд, у жіночому - 32. У складах чоловічих та жіночих команд - 4 основні гравці та по 1 запасному. Контроль часу: півтори години на 40 ходів, потім 30 хвилин до кінця партії з додаванням 30 секунд на хід, починаючи з першого.
Дивне враження справляє склад збірної України. По-перше, чоловіки зовсім відсутні, а в жінок - немає двох найкращих. Звичайно, все має своє пояснення. У «сильної статі» змінився капітан команди. Замість Олександра Сулипи, який тепер тренує поляків, ним став інший львівський гросмейстер –-Олександр Білявський.
Як на мене, Білявський є одним з найкращих тренерів світу. Але він як людина відповідальна вирішив не дебютувати «з листа». Олександр надав перевагу пропустити континентальний форум.
Вже кілька років у Сулипи був певний конфлікт sз провідними шахістами країни. Думаю, що Білявський зробить усе, щоб повернути їх під прапори національної збірної. А для цього потрібен певний час.
У жінок за команду не грають дві найсильніші шахістки - сестри Анна та Марія Музичук. Явно було б на часі - повернути їх до складу команди. З ними наші дівчата були б явними фаворитrами турніру.
А так у складі збірної команди жінок виступають: Анна Ушеніна (рейтинг - 2425), Наталія Букса (2377), Інна Гапоненко (2355), Анастасія Рахмангулова (2324) та Наталія Жукова (2308). Капітан - Михайло Бродський.
У першому турі українські шахістки упевнено переграли італійок - 3:1. Перемоги білими здобули Букса та Рахмангулова. А от Ушеніна та Гапоненко чорними зробили нічиї.
У другому турі українки володіли ініціативою проти збірної Швейцарії. Дві партії на перших шахівницях закінчилися внічию. Зокрема, так зіграли дві ексчемпіонки світу - Ушеніна з Олександрою Костенюк. А от у двох останніх партіях не викликала сумніву перевага Гапоненко (білими) та Жукової (чорними). Інна навіть перевела партію у закінчення - тура і кінь проти тури. Та спростувати висновки теорії, що це - нічия, Інні не вдалося. Зайвий пішак мала також і Жукова, але, на жаль, їй теж не вдалося довести партію до перемоги. Отож, чотири нічиї, і загальний рахунок матчу - 2:2.
Сенсаційно закінчився матч іспанок та грузинок, де гору з рахунком - 3:1 взяли перші.
Після другого туру попереду команди Азербайжану, Франції, Польші, Сербії та Іспанії - 4 командних очки з чотирьох.
Наші шахістки та ще п’ять колективів відстають на 1 очко.
У чоловіків лідирують шість колективів, які мають стовідсотковий результат. А серед особистих партій можна виділити зустріч Валентин Драгнєв (Австрія) - Магнус Карлсен (Норвегія). Тут найкращий шахіст світу тривалий час вів тяжку оборону, та все ж таки здобув пів очка.
Петро Марусенко, міжнародний майстер.