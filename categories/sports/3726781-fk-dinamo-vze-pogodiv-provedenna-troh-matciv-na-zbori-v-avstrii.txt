Добігає кінця відпустка футболістів київського «Динамо» після завершення сезону-2022/2023.

Уже 26 червня «біло-сині» розпочнуть підготовку до нового сезону, передає Укрінформ.
Команда збереться у Києві, де пройде традиційний медичний огляд. Футболісти, які були задіяні у своїх національних командах, отримають додатковий відпочинок та приєднаються до партнерів уже в Клагенфурті (Австрія), де з 3-го до 21 липня пройде навчально-тренувальний збір.
На цей момент погоджені три контрольні матчі, які київське «Динамо» проведе в Австрії, - проти «Динамо» з Бухареста (5 липня), австрійського «Вольфсбергера» (8 липня) та швейцарського «Янг Бойз» (12 липня). Інші суперники стануть відомі пізніше, коли будуть узгоджені та підписані контракти на спаринги.
Як повідомлялося, старт чемпіонату України сезону-2023/2024 запланований на 29 липня (базова дата).
Фото: fcdynamo.com.