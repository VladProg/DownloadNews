Успіхом для України завершилися вчорашні змагання змішаних команд (3 м трамплін/10 м вишка) у стрибках у воду на ІІІ Європейських іграх. На найвищу сходинку п'єдесталу зійшла українська четвірка Олексій Середа, Ксенія Байло, Данило Коновалов та Анна Письменська.

Пресслужба НОК України попросила найтитулованішого і наймолодшого у нашій «золотій» команді спортсмена Олексія Середу поділитися враженнями після успішного старту на головному мультиспортивному форумі континенту, передає Укрінформ.
«Не можу сказати, що ця медаль для мене неочікувана, я бачив, що у нас є шанси. Ми зробили усі свої стрибки й тому вибороли «золото». Відчув, що станемо чемпіонами, коли виконав свій індивідуальний стрибок, - ділиться враженнями чемпіон Європейських ігор і чемпіон Європи у командних змаганнях Олексій Середа. - Ми всі щасливі, що перемогли. Це хороший початок для нас на цих Європейських іграх. Пишаємося нашою неймовірною країною і незламними людьми. Дякуємо всім за підтримку. Цю перемогу ми присвячуємо Збройним силам України. Вони багато роблять для нас, тому ми всі свої нагороди будемо присвячувати їм та всій нашій країні, бо завдяки воїнам у нас є можливість виступати і здобувати нагороди».
Під час пресконференції, 17-рісний спортсмен учергове нагадав, що в Україні досі триває війна і всі спортсмени готуються під постійними звуками повітряних тривог та обстрілів, а його рідне місто Миколаїв вже понад рік на лінії вогню. Тому наш атлет закликав спортивну громадськість продовжити відсторонення російських та білоруських спортсменів від змагань, адже кожен з них причетний до кровопролитної війни в Україні.
Турнір стрибунів у воду триватимє на Іграх до 28 червня.
Фото: facebook.com/olympicua.