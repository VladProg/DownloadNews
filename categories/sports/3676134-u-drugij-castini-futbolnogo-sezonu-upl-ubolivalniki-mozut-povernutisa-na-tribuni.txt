Очільник Української асоціації футболу Андрій Павелко не виключає, що що у другій частині сезону на деякі стадіони можуть частково допустити уболівальників.

Щоправда, цей доступ буде обмежений, передає Укрінформ.
«Стартовий матч весняної частини чемпіонату «Олександрія» – «Металіст 1925» відбувся без глядачів. Але з ініціативи і на прохання клубів УАФ зараз веде діалог з Міністерством молоді і спорту України та обласними військовими адміністраціями щодо реалізації можливості обмеженого допуску вболівальників на трибуни. Насамперед це можуть бути воїни, які отримали поранення і потребують соціальної реабілітації через футбол улюблених команд, але не тільки вони. В умовах повномасштабної війни працюють театри, кінотеатри і концертні зали. То чому обмежена кількість глядачів (із чітким дотриманням відповідного протоколу безпеки) не може переглядати футбольний матч?» - сказав Павелко.
За його словами, варіанти допуску уболівальників на матчі розглядаються лише на тих стадіонах, де для цього є відповідні умови, зокрема, достатня кількість місць в укриттях.
Фото: facebook.com/andriy.pavelko.