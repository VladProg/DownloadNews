Збірна України із фрістайлу зі «сріблом» у лижній акробатиці завершила виступ на юніорському чемпіонаті світу в австрійському Обертауерні.

Як повідомляє Суспільне Спорт, призером змагань став 19-річний представник лижної акробатики Володимир Кушнір, передає Укрінформ.
За вихід у фінал у чоловічому турнірі боролися одразу чотири українці: крім Кушніра, змагалися також Максим Кузнєцов, Захар Максимчук та Ян Гаврюк. За підсумками перших спроб до топ-6 не проходив жоден українець, причому результат Кушніра був найгіршим.
Проте у другому стрибку Кушнір зміг суттєво покращити результат: отримав оцінку 94,11 бала (перша спроба була оцінена 60.63 бала). Завдяки цьому український спортсмен закінчив кваліфікацію з четвертим результатом та пройшов до фіналу.
А ось у фіналі Кушнір став срібним призером! З оцінкою 90,24 бала український лижний акробат поступився лише китайцю Гочену Вану.
Зазначимо, що це перша медаль Володимира Кушніра в кар'єрі на рівні юніорських чемпіонатів світу.
Фото: FIS.