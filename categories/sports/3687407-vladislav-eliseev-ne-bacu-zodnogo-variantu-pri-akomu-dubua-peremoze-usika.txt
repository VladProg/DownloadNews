Генеральний менеджер українського промоушену «Top Boxing Generation» Владислав Єлисєєв поділився думками стосовно закінчення переговорів щодо бою Усик – Ф’юрі.

Про це він розповів ексклюзивно в коментарі Укрінформу.
«Безумовно сумно, що поєдинок такого рівня не відбудеться. Я розчарований поведінкою Тайсона Ф’юрі: не очікував, що він може дозволити собі ось так вчинити з боксерськими фанатами. Мені відомо, наскільки важким буває процес перемовин. Організувати такий масштабний поєдинок ще та задача для промоутера, але коли в тебе є боєць, який тільки удає, що хоче боксувати та публікує відео в соцмережах, нічого не вийде. Ф’юрі програв цей бій, навіть не виходячи в ринг. Він просто злякався Усика, адже розумів, що не зможе впоратись з Сашею. Ви згадайте його поєдинок проти Стіва Каннінгема, колишнього крузера. І просто порівняйте Каннінгема та Усика. Дуже шкода команду Сашка та самого боксера. Вони зробили все можливе, пішли на поступки та хотіли подарувати вболівальникам те, за що вони люблять бокс. Але не сталось» - сказав Єлисєєв.
Генеральний менеджер «Top Boxing Generation» припускає, що в обов’язкового претендента на титул WBA у надважкій вазі Даніеля Дюбуа (19-1, 18 КО) не буде жодного шансу на перемогу в поєдинку з Олександром Усиком.
«Щодо поєдинку проти Дюбуа, то це буде хороший суперник для технічних вмінь Усика. Він обов’язковий претендент, тому немає куди діватись. Звичайно, це бокс і тут можливе все, що завгодно, але я не бачу жодного варіанту, при якому Дюбуа переможе Усика. Єдина його перевага – вік, але в нинішній ситуації це не грає жодної ролі. Будемо сподіватись, що Ф’юрі залишить титул вакантним, Усик захистить пояс і ми побачимо вже наприкінці цього або на початку наступного року ще один бій Олександра за абсолюта», - додав Єлисєєв.
Про те, чому бій Усик - Ф‘юрі зірвався, читайте тут.

Як повідомляв Укрінформ, Олександр Усик закрив тренувальний табір та повернувся в Україну.


Фото: іnstagram.com/vladeliseev