Польща скасувала проведення етапу Кубка світу з фехтування серед жінок, запланованого на 21-23 квітня в Познані, після того, як Міжнародна федерація фехтування (FIE) вирішила повернути російських і білоруських спортсменок на тлі розв`язаної рф війни в Україні.

Про це повідомляє Reuters, передає Укрінформ.
«Польська федерація (PZS) інформує, що у зв’язку зі зміною FIE правил відбору на Кубок світу з фехтування серед жінок у Познані щодо учасників і допоміжного персоналу, які мають російські та білоруські паспорти, правління PZS змушене скасувати ці змагання», - йдеться у повідомленні.
Наголошується, що існує ризик того, що велика кількість учасників з російськими та білоруськими паспортами буде допущена у погано контрольованому порядку.
«Польська федерація фехтування підтримує Федерацію фехтування України у її прагненні усунути від змагань і світового фехтувального середовища людей, які підтримують жорстоку війну в Україні та схвалюють режим володимира путіна. Тому, як організатор Кубка світу в Познані, ми не могли змиритися з такою ситуацією», - наголошується у заяві.
Як повідомляв Укрінформ, рішення FIE щодо повернення фехтувальників з рф та білорусі набуде чинності у другій половині квітня 2023 року. Це означає, що росіяни і білоруси будуть представлені на чемпіонаті Європи та світу в 2023 році та братимуть участь в олімпійській кваліфікації.
Україна подала скаргу на рішення FIE повернути до змагань спортсменів з росії та білорусі.