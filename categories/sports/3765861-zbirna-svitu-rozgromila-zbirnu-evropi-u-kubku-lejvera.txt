Другий рік поспіль титул завоювала команда Світу.

Цьогорічний розіграш Кубка Лейвера закінчився розгромною перемогою збірної Світу з рахунком 13:2, передає Укрінформ.
Для «світової» команди ця звитяга стала другою поспіль та другою загалом у турнірі: з 2017-го по 2021-й трофей вигравали європейці.
Збірна Світу здобула вісім перемог у перших дев'яти матчах, тому останні три поєдинки, які повинні були відбутись у неділю, 24 вересня, скасували через відсутність турнірного значення.
Капітанами команд були Бйорн Борґ (Європа) та Джон Макінрой (Світ).
Цього року за Європу виступали Андрій Рубльов, Хуберт Хуркач, Артур Фіс, Алехандро Давидович-Фокіна, Гаель Монфіс, Каспер Рууд. Команду світу представляли Фелікс Оже-Альясім, Бен Шелтон, Френсіс Тіафу, Франсіско Серундоло, Томмі Пол, Тейлор Фріц.


Як повідомляв Укрінформ, наступний Кубок Лейвера 2024 року прийме Берлін.

Фото: Getty Images