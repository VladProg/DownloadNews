Головний тренер збірної України з футболу Сергій Ребров оголосив склад команди, яка візьме участь у підготовчому зборі до кваліфікаційного матчу Євро-2024 проти Італії, що відбудеться 20 листопада в німецькому Леверкузені.

Як повідомив прессекретар національної команди Олександр Гливинський, у переліку 26 гравців. Ще четверо виконавців увійшли до резервного списку, передає Укрінформ.
Двоє футболістів уперше отримали виклик до головної команди. Це - захисники Владислав Дубінчак з київського «Динамо» та Максим Таловєров, який захищає кольори австрійського ЛАСКа. Ребров також запросив до складу нападника Данила Сікана, який упродовж 2021-2022 років уже зіграв шість матчів за національну команду, відзначившись одним голом.
Склад збірної України з футболу:
воротарі - Георгій Бущан («Динамо», Київ), Анатолій Трубін («Бенфіка», Лісабон, Португалія), Дмитро Різник («Шахтар», Донецьк);
захисники - Микола Матвієнко, Юхим Конопля, Валерій Бондар (усі - «Шахтар», Донецьк), Олександр Тимчик, Владислав Дубінчак (обидва - «Динамо», Київ), Віталій Миколенко («Евертон», Ліверпуль, Англія), Ілля Забарний («Борнмут», Англія), Олександр Сваток («Дінпро-1»), Максим Таловєров (ЛАСК Лінц, Австрія);
півзахисники - Тарас Степаненко, Олександр Зубков, Георгій Судаков, Єгор Назарина (усі - «Шахтар», Донецьк), Олександр Караваєв («Динамо», Київ), Олександр Зінченко («Арсенал», Лондон, Англія), Віктор Циганков («Жирона», Іспанія), Михайло Мудрик («Челсі», Лондон, Англія), Сергій Сидорчук («Вестерло», Бельгія), Руслан Малиновський («Дженоа», Генуя, Італія), Олександр Піхальонок («Дніпро-1»);
нападники - Артем Довбик («Жирона», Іспанія), Роман Яремчук («Валенсія», Іспанія), Данило Сікан («Шахтар», Донецьк).
Резервний список - Денис Попов, Віталій Буяльський, Владислав Ванат (усі - «Динамо», Київ), Назарій Русин («Сандерленд», Англія).
Національна команда розпочне збір 13 листопада у польському місті Гданськ. Там «синьо-жовті» тренуватимуться до 18 листопада включно, після чого вирушать до місця проведення вирішального матчу кваліфікації - міста Леверкузен, що на заході Німеччини. На стадіоні «БайАрена» українці зійдуться з командою Італії у боротьбі за путівку на фінальний турнір чемпіонату Європи-2024.
Фото: uaf.ua.