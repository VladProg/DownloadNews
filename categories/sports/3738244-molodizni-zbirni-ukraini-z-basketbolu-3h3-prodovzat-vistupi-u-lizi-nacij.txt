Чоловіча та жіноча молодіжні збірні України U21 нинішнього тижня продовжать виступи у сезоні Ліги націй з баскетболу 3х3.

З 21-го по 23 липня команди виступлять під час туру у Бухаресті, передає Укрінформ.
У змаганнях також візьмуть участь команди Франції, Нідерландів, Румунії, Латвії та Словаччини.
До цього матчі ЛН проходили у Вуароні (Франція). Там у чоловіків у всіх трьох фіналах грали команди Франції та Нідерландів. Двічі вирішальні матчі завершувалися перемогою французів. Треті місця по разу посідали збірні України, Румунії та Латвії.
У дівчат всі три фінали виграли француженки, а ось суперниці у них щоразу були різні - по разу Нідерланди, Латвія та Україна, але лише нідерландським дівчатам кожного разу вдавалося бути у трійках найкращих.
Фінал Ліги націй 3х3 відбудеться в Улан-Баторі (Монголія) 13-15 вересня.
Додамо, що в складах наших збірних відбулися зміни. У чоловіків до Максима Михайлова, Данила Марківа, Нікіти Когута та Олександра Дюпіна доєднався після молодіжного чемпіонату Європи Владислав Семерич.
У дівчат залишаються Богдана Лапхан, Крістіна Узельман, Анастасія Ковтун та Дар'я Дубнюк, а замість Тетяни Ткаченко, яка вирушила до збірнрї U18, виступатиме Ксенія Панькіна.
Фото: fbu.ua.