Чоловіча збірна Україна з баскетболу наступні офіційні матчі зіграє в серпні 2023 року, коли виступить у пре-кваліфікації Олімпійських ігор-2024.

Господарі пре-кваліфікаційних турнірів визначаться 28 квітня під час засідання Центральної ради Міжнародної федерації баскетбольних асоціацій (ФІБА). 1 травня відбудеться жеребкування, за результатим якого збірна України дізнається своїх суперників, передає Укрінформ.
Загалом у пре-кваліфікаційному турнірі зіграють 40 команд, які розіграють п'ять путівок на олімпійський відбір, що відбудеться 2-7 липня 2024 року. Там до 5-ти команд з пре-кваліфікації доєднаються 19 збірних, які не зможуть здобути місце на ОІ-2024 через виступ на чемпіонаті світу.
Нагадаємо регламент: 16 європейських збірних будуть розділені на дві вісімки, які в свою чергу поділяться на дві групи в кожній.
У кожному такому квартеті зіграють круговий турнір (кожна команда з кожною). Перші дві команди групи вийдуть до півфіналу, де продовжать боротьбу за путівку. Її отримає переможець фіналу «вісімки». При цьому півфінали та фінал пройдуть в форматі одного матчу.
Учасники європейської пре-кваліфікації: Україна, Бельгія, Боснія та Герцеговина, Хорватія, Чехія, Естонія, Угорщина, Ісландія, Ізраїль, Нідерланди, Північна Македонія, Польща, Португалія, Швеція, Туреччина та Болгарія.
Дати ігор:
12-16 серпня - груповий етап
18 серпня – півфінали
20 серпня - фінали.