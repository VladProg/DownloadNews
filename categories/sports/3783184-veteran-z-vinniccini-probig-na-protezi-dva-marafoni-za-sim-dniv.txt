Ветеран з Вінниччини Роман Кашпур пробіг на протезі два марафони за сім днів – 5 листопада 52-й Нью-Йоркський марафон та 29 жовтня Марафон морської піхоти США.

Про це він повідомив у Фейсбуці, передає Укрінформ.




«52-й марафон у Нью-Йорку закінчено. Місію виконано: два марафони за сім днів підкорено. Американська мрія моя збулась. Але це тільки початок, далі буде. Моя місія на цьому не закінчена. Я продовжу бігати, продовжу займатися спортом, продовжу мотивувати хлопців, як зможу, що є в моїх силах», - написав Кашпур.
За його словами, він також продовжить під час своїх забігів збирати кошти на протези пораненим побратимам. Усі зібрані гроші підуть у Благодійний фонд «Громадянин».
Кашпур зазначив що під час 52-го Нью-Йоркського марафону йому вдалося покращити результати своїх забігів, досягнуті під час Лондонського марафону і на Марафоні морської піхоти у Вашингтоні.
Кашпур став першим з українських ветеранів, хто здолав повну марафонську дистанцію на протезі. А нині в його активі вже три марафони – Нью-Йоркський, Марафон морської піхоти США, 43-й Лондонський і напівмарафон у Брюсселі, які він пробіг на протезі цієї весни.
Як повідомлялося, Роман Кашпур пішов воювати добровольцем у 19 років. У 22-ому поблизу Марʼїнки підірвався на міні, втратив кінцівку. Після поранення знайшов себе у спорті. Менш ніж через рік після ампутації переміг в «Іграх героїв». У грудні 2021 року встановив рекорд України, протягнувши 16-тонний літак Ан-26 на відстань 6,4 м за 44 секунди.
Після повномасштабного вторгнення знову пішов боронити країну, через пів року повернувся додому у місто Хмільник і зайнявся волонтерством та спортом.