Головний тренер футболістів київського «Динамо» Мірча Луческу прокоментував матч Ліги Євроопи з АЕКом у Ларнаці, який завершився внічию - 3:3.

Наставник зазначив, що його команда хотіла виграти, але добре провела лише заключні частини обох таймів, передає Укрінформ.
«Ми заслуговували на більше. Через безглузді помилки пропустили м'ячі. Хочу зазначити, що АЕК - дуже хороша команда з хорошою фізичною підготовкою. Ми поступилися у боротьбі, гравці АЕКа грали набагато агресивніше, швидше. У фізичному плані вони перевершували нас. Але ми перевершили суперника у гольових моментах. Ми не реалізували кілька чудових можливостей, а суперники скористалися помилками. Вітаю АЕК із виходом до Ліги конференцій... Дуже важко проводити у дорозі по десять годин кілька разів на тиждень. Сьогодні гравцям не вистачало фізичної сили. Але в технічному плані команда мала непоганий вигляд. При тому, що вона позбавлена ​​можливості постійно тренуватися. Шкода, що нам не вдалося вийти з групи. Вважаю, ми на це заслуговували», - сказав тренер.
Додамо, що посівши останнє місце у групі ЛЄ, «Динамо» не гратиме у єврокубках навесні.
Фото: fcdynamo.com.