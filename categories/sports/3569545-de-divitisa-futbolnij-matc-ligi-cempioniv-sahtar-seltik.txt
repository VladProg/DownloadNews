У середу, 14 вересня, футболісти донецького «Шахтаря» зустрінуться із шотландським «Селтіком» у другому турі групового раунду Ліги чемпіонів УЄФА.

В Україні матч транслюватиме відеосервіс Megogo. Прямий ефір стартує о 19.45 за київським часом, повідомляє Укрінформ.
На зустрічі працюватиме суддівська бригада зі Швеції. Головний рефері - Гленн Нюберг. Асистенти на лініях Махбод Беїджі та Андреас Седерквіст, четвертий арбітр - Мохаммед аль-Хакім.
Поєдинок «Шахтар» - «Селтик» пройде на стадіоні Війська Польського у Варшаві.
Раніше команди перетиналися в єврокубках двічі, обидва рази - на груповій стадії Ліги чемпіонів. В очному протистоянні поки що паритет - по дві перемоги у кожної з команд (різниця м'ячів - 6:3 на користь українського клубу). У всіх поєдинках незмінно вигравали господарі поля.
В іншому матчі квартету F ЛЧ іспанський «Реал» на «Сантьяго Бернабеу» у Мадриді зіграє у середу з німецьким «Лейпцигом».
Становище команд після першого туру: «Шахтар» - 3 очки, «Реал» - 3, «Лейпциг - 0, «Селтік» - 0.
Фото: shakhtar.com.