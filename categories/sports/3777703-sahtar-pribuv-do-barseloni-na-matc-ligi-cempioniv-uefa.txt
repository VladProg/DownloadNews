Делегація футбольного клубу «Шахтар» (Донецьк) прибула до Барселони, де проведе матч третього туру групового етапу Ліги чемпіонів.

Як повідомляє пресслужба "помаранчево-чорних", своєю резиденцією "гірники" обрали п'ятизірковий готель Hotel SOFIA Barcelona, який розташований у радіусі чотирьох кілометрів від центру міста, передає Укрінформ.
Також за п'ять хвилин їзди знаходиться стадіон "Камп Ноу". Але, як відомо, легендарна арена не приймає домашні матчі каталонців через реконструкцію. Матч "Барселони" і "Шахтаря" відбудеться на "Естадіо Олімпіко", який вміщує 55 926 глядачів.
У вівторок заплановані медіазаходи. О 12.00 відбудеться відкрите тренування "Барселони". О 13.45 наставник "блаугранас" Хаві та один з футболістів проведуть пресконференцію.
Спілкування виконуючого обовʼязків головного тренера "Шахтаря" Даріо Срни та гравця команди з представниками ЗМІ розпочнеться о 18.30. О 19.00 пройде тренування української команди.
Нагадаємо, матч "Барселона" - "Шахтар" відбудеться у середу, 25 жовтня і розпочнеться о 19.45 за київським часом.
Турнірне становище у групі Н: "Барселона" - 6 очок, "Порту" - 3, "Шахтар" - 3, "Антверпен" - 0.
Фото: ua-football.com.