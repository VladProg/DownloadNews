У Загребі (Хорватія) триває чемпіонат Європи зі спортивної боротьби.

Заключний день турніру з жіночої боротьби приніс збірній України дві золоті та срібну нагороди континентальної першості, передає Укрінформ.
Чемпіонками Європи стали Аліна Акобія-Грушина (вагова категорія до 57 кг), яка у сутичці за «золото» упевнено виграла у азербайджанки Жали Алієвої (10:0), та Ірина Коляденко (62 кг) - після перемоги над норвежкою Грейс Якоб Буллен (9:6).
Срібну медаль завоювала Юлія Ткач (59 кг), бронзову - Тетяна Сова Ріжко (65 кг).
Нагадаємо, срібними призерками чемпіонату Європи раніше стали Оксана Лівач (50 кг) та Алла Белінська (68 кг).
Чемпіонат Європи в столиці Хорватії 22-23 квітня завершать представники греко-римського стилю боротьби.
На фото: Ірина Коляденко (AP).