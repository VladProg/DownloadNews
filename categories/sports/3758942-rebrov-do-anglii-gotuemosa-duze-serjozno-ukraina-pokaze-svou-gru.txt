Головний тренер національної збірної України з футболу Сергій Ребров поспілкувався із журналістами напередодні поєдинку кваліфікації чемпіонату Європи-2024 із командою Англії.

Як повідомляє офіційний сайт Української асоціації футболу (УАФ), наставник «синьо-жовтих», запевнив, що його підопічні дуже серйозно налаштовані на протистояння із родоначальниками футболу, передає Укрінформ.
«Ми повинні зосереджуватися на нашій грі, розуміти, як протистояти цьому супернику. За ці дні ми зрозуміли, як маємо діяти. Але це футбол - ти не знаєш, що завтра буде відбуватися на полі. Важливо, щоб футболісти зосередилися на грі, розуміли слабкі сторони суперника. Проте Англія - дуже міцна команда. Незважаючи на кадрові проблеми, у неї є два-три склади. Тому ми готуємося дуже серйозно, завтра ми повинні показати свою гру. На жаль, є невеликі пошкодження у виконавців. Але ми викликали 26-х гравців, цього достатньо. Подібні проблеми є й у збірної Англії. Я завжди казав: ми повинні поважати суперника, але акцентувати увагу на своїй грі. Незважаючи на всі ці пошкодження, ми повинні показувати нашу гру», - наголосив Ребров.
Нагадаємо, поєдинок Україна - Англія відбудеться 9 вересня в місті Вроцлав (Польща) на стадіоні «Тарчинський-Арена» (початок - о 19.00 за київським часом).
Турнірне становище у відбірковій групі С Євро-2024: Англія - 12 очок (після 4-х ігор), Україна - 6 (3), Італія - 3 (2), Північна Македонія - 3 (3), Мальта - 0 (4).
Фото: uaf.ua.