Тренер чемпіона WBO International в легкій вазі Дениса Берінчика (18-0, 9 КО) назвав свою головну ціль у тренерській кар’єрі.

Про це він розповів в інтерв’ю програмі «Коло Спорту», передає Укрінформ.
«Моя найбільша ціль? Фінальна. До чого хочу дійти? Вписати своє прізвище в історію боксу світового», - сказав Голуб.
Тренер Берінчика також розповів про підготовку свого підопічного до бою з Ентоні Їгітом.
«Готувались, плідно готувались. Я багато його крайніх боїв передивився. Він трішки боксував не так як всі ті бої, бо думаю, що наші він теж дивився. Він повинен був йти вперед. Всі свої крайні бої він дуже біг вперед десь перших п’ять раундів, і ми під це налаштовувались, але коли вийшли в ринг було видно, що він нас тягне і під один удар цей знизу, тому одразу Денису крикнув, що тягне тебе, не йди, тягни на себе, бо буде бити з низу і перестроїлись і все Слава Богу вийшло», - додав Голуб.
Єгор Голуб прокоментував чутки про бій свого підопічного з Ісааком Крузом.
«Перемовин ще не було. В жовтні місяці буде конгрес WBО, але я таку інформацію вже чув. Тому будемо дивитись, що скажуть нам у жовтні. Так, є така прізвище як Ісаак Круз. Як я розумію Девін Хейні переходить вгору, тому ці пояси стануть вакантними. Я думаю, ми будемо боксувати, дай Бог, хотілось би вже за титул, щоб нам дали цей шанс», - сказав Голуб.

Як повідомлялося, в останньому поєдинку підопічний Єгора Голуба Денис Берінчик захистив свій титул WBO International у поєдинку з Ентоні Ігітом.
Фото: K2 Promotions