Київський клуб «Лівий берег» достроково виграв відкритий зимовий Кубок Професіональної футбольної ліги (ПФЛ).

У шостому турі столичні футболісти здобули перемогу над харківським клубом «ОККО» з рахунком 4:0, передає Укрінформ.
Команда Віталія Первака виграла усі свої 6 матчів. 7-й тур клуб пропустить через непарну кількість команд. «Лівий берег» записав до свого активу 12 голів, не пропустивши жодного разу.
Друге місце забезпечила собі «Нива» (Бузова, Київська область).
Найближчими вихідними відбудеться заключний тур, у якому визначиться бронзовий призер змагань. На медалі претендують «Нива» (Вінниця), «Дружба» (Мирівка, Київська область) та «Чайка» (Київська область).
Фото: pfl.ua.