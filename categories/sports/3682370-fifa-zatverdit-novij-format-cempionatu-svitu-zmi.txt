Міжнародна федерація футбольних асоціацій (ФІФА) близька до того, щоб затвердити новий формат проведення чемпіонату світу у зв'язку із збільшенням числа учасників фінального турніру із 32-х до 48-ми.

Як повідомляє The Athletic, спочатку організація хотіла зробити 16 груп по три команди, однак вирішила використовувати формат - 12 груп по чотири збірні, передає Укрінформ.
Зазначається, що вісім найкращих команд, які посядуть у квартетах третє місця, потраплять у плей-офф турніру.
Загалом на чемпіонаті світу буде зіграно 104 матчі. Турнір триватиме 39 днів.
Нагадаємо, 23-й чемпіонат світу з футболу пройде у 2026 році в США, Канаді та Мексиці.
Фото: fifa.com.