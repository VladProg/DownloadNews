Перша «ракетка» України Еліна Світоліна заявлена на змаганнях WTA 250, які відбудуться з 1 по 7 січня в Окленді.

Для української тенісистки це буде перший виступ на професіональних турнірах у Новій Зеландії, передає Укрінформ.
У березні нинішнього року Еліна повернулася до змагань WTA-туру після народження доньки і за пів року виступів зуміла повернутися до ТОП-25 світової класифікації, стартувавши без офіційного рейтингу. Українка виграла титул на змаганнях у Страсбургу, дійшла до чвертьфіналу на «Ролан Гаррос» і до півфіналу на Вімблдоні.
Через травму ноги Світоліна змушена була достроково завершити сезон після виступу на Відкритому чемпіонаті США. Кілька днів тому українська тенісистка підтвердила, що лікарі дали їй дозвіл на тренування на корті, і вона планує зіграти на Відкритому чемпіонаті Австралії.
Фото: btu.org.ua.