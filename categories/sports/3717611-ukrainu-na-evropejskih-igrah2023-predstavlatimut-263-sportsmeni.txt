Українські спортсмени заявлені в 27 з 30-ти видів спорту.

Міністерство молоді та спорту України затвердило склад збірної на Європейські ігри 2023 року, передає Укрінформ.

На третьому розіграші Європейських ігор в історії Україну представлятимуть 263 спортсмени — на 65 більше, ніж чотири роки тому на змаганнях у Мінську.

Звання чинних чемпіонів у Кракові, зокрема, відстоюватимуть боксер Олександр Хижняк, каратистка Аніта Серьогіна, веслувальниця Марія Повх, дзюдоїстка Дар'я Білодід, легкоатлетки Анна Рижикова, Тетяна Мельник та Ольга Ляхова.
Україна буде представлена в 27 з 30-ти змагальних дисциплін (в артистичному плаванні та баскетболі 3х3 — лише жіночими командами). Пропускатимуть українці змагання з пляжного гандболу, паделу та регбі-7.
Найбільше представництво Україна матиме в легкій атлетиці — 44 спортсмени.

Як повідомляв Укрінформ, Європейські Ігри стартують 21 червня у Кракові.

Фото: fbu.in.ua