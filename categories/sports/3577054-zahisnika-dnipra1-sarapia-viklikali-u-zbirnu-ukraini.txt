Футбольний захисник «Дніпра-1» Едуард Сарапій отримав виклик у збірну України, повідомляє офіційний сайт клубу.

До цього гравець перебував у резервному списку головної команди країни, передає Укрінформ.
Дебютувавши за «Дніпро-1» нинішнього сезону, 23-річний уродженець Запоріжжя зіграв по 3 матчі в УПЛ (1 гол) та єврокубках. За збірну України він поки що не виступав.
Таким чином, до найближчих матчів у складі збірної готуватимуться троє представників «Дніпра-1» - Артем Довбик, Олександр Піхальонок та Едуард Сарапій.
Як повідомляв Укрінформ, учора наша національна команда програла Шотландії (0:3) у четвертому турі Ліги націй УЄФА.
24 вересня Україна зіграє з Вірменією, а 27 вересня - знову з Шотландією.
Фото: scdnipro1.com.ua.