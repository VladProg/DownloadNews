Головний тренер збірної України з боксу Дмитро Сосновський запевнив, що у команди є план, як завоювати олімпійські ліцензії у наступних турнірах.

Він сказав про це у коментарі Укрінформу.


«Ми склали собі приблизний план. Після чемпіонату України всі розʼїжджаємося по домівкам, а з 6 грудня вже розпочинається збір загально-фізичної спеціальної підготовки. Готуватимемось до першого відбіркового турніру, який пройде в Італії наступного року. З приводу міжнародних турнірів, то у нас є план, у якому зазначені певні турніри, але виступати будемо лише там, де не буде росіян», - сказав він.


Сосновський також зауважив, що збірна України зараз має лише одну олімпійську ліцензію.


«На сьогодні у нас є одна ліцензія. Знову треба переглянути хлопців, подивитись у якому вони стані та відібрати команду. У нас ще два ліцензійні турніри, тому треба поборотися на них за ліцензії. Будемо дивитися, як пройде чемпіонат України, в якому стані кожен з боксерів. Сьогодні зрозуміло, що увага сконцентрована на Олімпійські ігри. У нас є одна ліцензія у категорії 80 кілограмів (Олександр Хижняк - ред.), а в інших 6 олімпійських вагових категоріях немає». - підсумував головний тренер збірної України з боксу.


Як повідомлялося, Олександр Усик зустрінеться з Тайсоном Ф’юрі 17 лютого у бою за звання абсолютного чемпіона світу з боксу у надважкій вазі.


Фото: ФБУ