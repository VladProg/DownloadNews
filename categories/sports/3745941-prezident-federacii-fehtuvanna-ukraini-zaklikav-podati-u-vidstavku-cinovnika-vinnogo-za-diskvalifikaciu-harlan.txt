Президент Федерації фехтування України Михайло Ілляшев закликав подати у відставку Дітера Ламера, винного у дискваліфікації Харлан.

На офіційному сайті Федерації фехтування України Михайло Ілляшев опублікував лист-звернення до Ламера, в якому він закликав чиновника подати у відставку, передає Укрінформ.
«Пан Дітер Ламер, ви, керівник технічного директорату чемпіонату світу з фехтування в Мілані, є тією особою, на якій лежить відповідальність за те, що сталося на чемпіонаті світу з фехтування в Мілані, коли наша провідна спортсменка, олімпійська чемпіонка Ольга Харлан, протиправно отримала чорну картку та була дискваліфікована. А правильніше було б сказати, що ви були відповідальним за те, що б цього ніколи не сталося, але не впорались з цим.
До цього часу немає жодного офіційного пояснення та повідомлення причин дискваліфікації та навіть офіційного рішення про це. Проте в засобах масової інформації вже декілька днів є відео де саме ви, пан Ламер, розмовляєте прямо посеред спортивного залу по телефону тренера «нейтральної спортсменки» Анни Смірнової під час скандальних подій. І знову жодних пояснень.
Це саме ви – пан Ламер, повідомили мені, що це ваше рішення дати «чорну картку» і у відповідь на моє прохання надати протокол технічного директорату, кричали на мене в технічному директораті, так нічого і не надавши. Так само це саме ви – пан Ламер, кричали на мене у відповідь на моє питання, чи це ви відповідали за жеребкування на чемпіонаті світу, яке в першому ж колі основної сітки звело наших провідних фехтувальників Ольгу Харлан та Дмитра Рейзліна з «нейтральними спортсменами».
Я не суддя що б визнавати вас винним, але я маю всі підстави чітко і відверто заявити вам, що в мене немає до вас довіри. Я впевнений, що в цьому зі мною буде солідарна вся українська фехтувальна спільнота та багато людей з усього світу. І в цьому ви не зможете мені дорікнути. Пан Дітер Ламер, я закликаю вас подати у відставку з усіх керівних органів Міжнародної федерації фехтування», – йдеться у листі.
Як повідомляв Укрінформ, Ольгу Харлан дискваліфікували за відмову тиснути руку «нейтральній» суперниці з росії після поєдинку на чемпіонаті світу, але згодом на конференції Міжнародна федерація фехтування призупинила це правило — Харлан відмінили дискваліфікацію.
Фото: facebook.com/fencing.ukraine