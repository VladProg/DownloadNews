Боксер збірної України Ярослав Харциз поділився своїми амбіціями на Олімпійські ігри у Парижі 2024 року.

Про це він розповів ексклюзивно в коментарі журналісту Укрінформу.
«Я собі поставив за мету виграти ці Олімпійські ігри в Парижі і, швидше за все, після цього буду відходити від олімпійського боксу. Але життя така штука, що не хочеться загадувати - побачимо, як все складеться. На Олімпійських іграх у Токіо я був у найгіршій формі, в якій тільки міг себе уявити. Зараз я зовсім інший боксер і буду старатись робити все для того, аби підійти в кардинально іншій формі до Олімпійських ігор у Парижі. На Олімпіаду ти вже приїжджаєш чемпіоном, це таке відчуття, яке неможливо передати словами. Коли ти налаштований, коли ти свіжий, не думаєш про результат, не думаєш про гроші, подарунки, ти просто приїжджаєш як на свято, як на День народження, отримуєш задоволення від боксу, робиш свою справу добре. Медаль – це зворотня сторона всієї твоєї проробленої роботи», - сказав Харциз.
Боксер наголосив на тому, що Європейські ігри для нього вкрай важливі, адже на них розіграють олімпійські ліцензії.
«Я завжди налаштовуюсь на потужну конкуренцію, уявляю собі, що там будуть сильні, досвідчені суперники. Я роблю все для того, аби кожного наступного дня бути кращою версією себе. Європейські ігри – головний старт для нас, тож максимальна концентрація поїхати і здобути там ліцензію на Олімпійські ігри. У моїй ваговій категорії є дуже досвідчений француз, фіналіст Олімпійських ігор, також виділю вірмена Бочкова. Взагалі моя вага є дуже конкурентною, там буде з ким побоксувати, всі поєдинки будуть цікавими», - додав Харциз.
За його словами, він налаштував себе на будь-які повороти в питанні участі в паризькій Олімпіаді.
«Зараз такі часи, що потрібно бути готовим до всього. Після того, як Олімпіаду в Токіо перенесли на один рік через коронавірус, ми навчилися бути готовими до змін. Як буде з цими Олімпійськими іграми - невідомо. Чи допустять росіян і білорусів на Ігри в Парижі? Це не залежить від нас. Наша федерація робить все можливе, аби цього не сталось. Я себе вже налаштував, що може бути по різному, тому готовий до будь-яких поворотів», - підсумував Харциз.
Як повідомляв Укрінформ, збірна України з боксу пройшла двотижневий тренувальний збір у Конча-Заспі в рамках підготовки до літніх Європейських ігор.
Фото: fbu.in.ua