На посаді головного тренера він замінив Моріса Стейна.

«Аякс» офіційно повідомив про призначення на посаду головного тренера команди Джона ван 'т Схіпа, передає Укрінформ.
Контракт із ним розрахований до літа 2025 року, водночас із 1 липня 2024 року ван 'т Схіп обійме посаду у вищому менеджменті клубу.

Попереднім місцем роботи ван 'т Схіпа була збірна Греції, з якою він працював у 2019 – 2021 роках. 59-річний нідерландець виступав за «Аякс» як гравець у 1981 – 1992 роках, а також провів один матч як виконувач обов'язків головного тренера в травні 2009 року.
На посаді головного тренера «Аякса» ван 'т Схіп замінив Моріса Стейна, який був звільнений 23 жовтня.

Як повідомляв Укрінформ, «Аякс» проводить один із найгірших сезонів у своїй історії: учора команда програла 2:5 «ПСВ» і опустилася на останнє місце в турнірній таблиці нідерландської Ередівізіе.

Фото: ajax.nl