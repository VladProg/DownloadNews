Футбольна асоціація Боснії та Герцеговини відклала запланований на 19 листопада товариський матч зі збірною росією, анонс якого викликав критику як з боку гравців, так і офіційних осіб.

Про це повідомляє Укрінформ із посиланням на Reuters.

"У понеділок Футбольна асоціація Боснії (NFSBIH) вирішила відкласти товариський матч із росією, запланований на 19 листопада, піддавшись широко поширеній критиці з боку гравців та офіційних осіб після того, як рішення було оголошено два місяці тому", - йдеться у повідомленні.
Гра мала відбутися в санкт-петербурзі за день до початку Чемпіонату світу з футболу в Катарі. Згідно із заявою NFSBIH, матч переноситься на поки не визначену дату.
Раніше капітан національної збірної Боснії та Герцеговини Едін Джеко, який виступає на позиції нападника міланського клубу "Інтер", виступав проти матчу з російською збірною. Також з критикою виступив його колега по збірній Міралем П'янич, колишній гравець "Ювентуса" і "Барселони", який зараз виступає за еміратський ФК "Шарджа".
Проросійський лідер боснійських сербів Мілорад Додік запевняв президента рф влодимира путіна під час зустрічі в москві у вересні, що футбольний матч відбудеться. Однак, у знак солідарності з Україною мер боснійської столиці Сараєво Бенджаміна Карич засудила це рішення та попередила, що місто припинить співпрацю з NFSBIH, якщо вона не змінить своє рішення.


Як повідомлялося, 31 жовтня Українська асоціація футболу звернулася до УЄФА і ФІФА із закликом запровадження санкцій проти росії та виключення зі складу членів цих організацій. Раніше у лютому ці керівні організації у європейському та світовому футболі вирішили, що всі російські команди, національні чи клубні, будуть відсторонені від участі в змаганнях ФІФА та УЄФА після вторгнення рф в Україну.