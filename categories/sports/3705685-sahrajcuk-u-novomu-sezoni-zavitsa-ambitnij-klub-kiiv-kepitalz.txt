Головний тренер збірної України з хокею Вадим Шахрайчук анонсував появу нового хокейного клубу «Київ Кепіталз» у новому сезоні чемпіонату України.

Про це Шахрайчук розповів для Федерації хокею України, передає Укрінформ.
«У всього тренерського штабу із ФХУ ще рік діє контракт, тому ми налаштовані його відпрацювати. Що стосується клубних справ, то в новому сезоні на хокейній мапі України з’явиться тільки-но заснований новий амбітний клуб «Київ Кепіталз», котрий незабаром буде представлений публіці. Формувати та тренувати Столичних керівництво довірило мені, тому я поєднуватиму роботу у збірній України. Cпонсорами нового столичного клубу виступлять компанії із солідним фінансовим капіталом, які працюють на міжнародному рівні у галузі високих технологій та телекомунікацій. Їхні штаб-квартири знаходяться у Швейцарії та Великій Британії, а власники компаній – українські бізнесмени», - сказав він.
Окрім того, Шахрайчук зауважив, що у новому клубі хочуть показати, як повинна функціонувати професійна хокейна команда.
«У планах інвесторів розвивати клубну модель і вертикаль у нашому хокеї за аналогією з найкращими лігами Північної Америки та Європи, тому в «Кепіталз» намагатимуться збудувати систему та показати нашим хокеїстам, яким клуби не завжди видають ковзани та ключки, на якому рівні все має бути у професійному хокеї. Хлопці повинні бути забезпечені всім необхідним і щоб у них «горіли очі» грати в хокей. Саме таке бажання та бачення є у спонсорів команди «Київ Кепіталз», - пояснив головний тренер збірної України з хокею.
Як повідомлялося, збірна України з хокею не змогла підвищитися в класі на чеміонаті світу і залишилася в дивізіоні IB. Чинним чемпіоном чемпіонату України з хокею є київський «Сокіл».
Фото: fhu.com.ua