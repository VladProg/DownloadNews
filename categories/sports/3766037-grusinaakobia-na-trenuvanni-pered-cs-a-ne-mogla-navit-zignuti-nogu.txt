Українська чемпіонка Європи з вільної боротьби Аліна Грушина-Акобія розповіла про отриману травму, яка завадила їй виступити на чемпіонаті світу-2023.


Вона поділилася цим для «Коло Спорту», передає Укрінформ.
У мене хруснуло коліно: біль, шок, я закричала. Я поїхала на чемпіонат, але на килим так і не вийшла після контрольних сутичок. В голові була віра, що все буде добре, що замотають коліно, що на цьому мандражі змагальному буде все добре Мені замотали коліно, я пішла на перше тренування і зрозуміла, що це все, провал. Я навіть не могла зігнути ногу. Перед виїздом я казала, що, можливо, краще не їхати мені туди. Бо ніхто краще за мене цього не відчував. Більшого морального удару мені завдало те, що я туди поїхала, що я знаходилась у цій атмосфері. Звичайно, ще не все втрачено, ще є можливість взяти ліцензію», - сказала Грушина-Акобія.
Вона також запевнила, що найближчим часом зробить операцію. Про терміни відновлення повідомлять лікарі.
Як повідомлялося, українська борчиня Ірина Коляденко стала срібною призеркою чемпіонату світу-2023 з вільної боротьби, який триває у сербському Белграді.
Фото: UWW