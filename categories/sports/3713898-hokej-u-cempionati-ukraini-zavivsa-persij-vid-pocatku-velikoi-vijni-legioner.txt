Український хокейний клуб «Харківські Берсерки» оголосили про підписання контракту з 21-річним казахстанським форвардом Георгієм Обуховим.

Він стане першим легіонером у чемпіонаті України з хокею з часу початку великої війни, передає Укрінформ.
Обухов – вихованець «Іртиша» з Павлодара. За цю команду в «дорослому» чемпіонаті Казахстану провів 4 матчі у попередньому сезоні.
Левову частку кар’єри Георгій провів в молодіжній команді того ж Павлодара під назвою «Мунайші». За неї в чотирьох чемпіонатах Казахстану U20 хокеїст зіграв 130 матчів, закинув 33 шайби і зробив 35 передач.
На початку сезону-2020/2021 Обухов намагався закріпитися в одній з провідних команд Казахстану - «Бейбарисі». Але, не відзначившись в 11-ти матчах результативними діями, Георгій повернувся до «Мунайші».
Фото: fhu.com.ua.