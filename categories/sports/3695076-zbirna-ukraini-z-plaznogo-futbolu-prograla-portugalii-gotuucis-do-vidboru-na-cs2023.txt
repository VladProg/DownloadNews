Перший з двох товариських матчів збірної України з пляжного футболу з командою Португалії завершився сьогодні із результатом 7:4 на користь піренейців.

Як повідомляє офіційний сайт Української асоціації футболу (УАФ), українці вже на 1-й хвилині повели у рахунку зусиллями Андрія Пашка, передає Укрінформ.
Проте вже за дві хвилини «синьо-жовті» поступалися - 1:2. Попри це, буквально одразу Олександр Пославський відновив рівновагу - 2:2. У другій 12-хвилинці трохи сильнішими виявилися португальці. На два м'ячі Португалії збірна України відповіла лише голом Ярослава Заворотного. Заключний період пройшов майже так само. Щоправда, цього разу Україна пропустила вже тричі, а забила лише один м'яч. Відзначився Дмитро Войтенко.
Другий контрольний матч із Португалією збірна України проведе 13 квітня в Бразі. Початок зустрічі о 17.30 за київським часом.
З 10 по 18 квітня збірна України проводить навчально-тренувальний збір у Португалії. Першим офіційним турніром для збірної України з пляжного футболу цього сезону стане відбір світової першості 2023 року (2-9 липня).
Окрім європейської кваліфікації чемпіонату світу, підопічних Миколи Костенка та Олександра Корнійчука цього сезону очікують Європейські ігри у Кракові (26-30 червня), відбір до Суперфіналу Євроліги-2023 (дати та місце стануть відомі пізніше) та ІІ Світові пляжні ігри на Балі (6-12 серпня).
Також у разі успішних виступів у відборі на ЧС-2023 та Суперфіналу Євроліги «синьо-жовті» зіграють у фінальних турнірах цих змагань.
Фото: uaf.ua.