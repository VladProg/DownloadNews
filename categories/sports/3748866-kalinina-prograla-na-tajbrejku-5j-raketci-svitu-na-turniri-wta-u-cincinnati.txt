Цинциннаті (США) приймає турнір Жіночої тенісної асоціації (WTA) - Western & Southern Open - із призовим фондом $8,8 млн.

Друга «ракетка» України Ангеліна Калініна (№28 рейтингу WTA) достроково завершила виступ після другого кола змагань, передає Укрінформ.
У поєдинку за вихід до 1/8 фіналу українка поступилася 5-му номеру світового рейтингу Онс Жабер з Тунісу - 3:6, 7:6 (7:2), 6:7 (2:7).
Вирішальний сет, в якому Калініна вела в рахунку 5:1, завершився у підсумку на користь її суперниці.
Тенісистки провели на корті майже 3 години.

Путівку до чвертьфіналу Western & Southern Open Жабер розіграє з переможницею поєдинку між білорускою Вікторією Азаренко та кращою у матчі американки Дженніфер Брейді з хорваткою Донною Векич.
Турнір у Цинциннаті триватиме до 20 серпня.
Фото: Getty Images.