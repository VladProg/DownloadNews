Промоутер обіцяє українцю бій за титул чемпіона світу вже в наступному році.

Володар титулів WBO International та чемпіона Європи EBU Денис Берінчик підписав контракт на со-промоушен з британським промоутером Френком Ворреном та його компанією Queensberry Promotions, про це український боксер повідомив на своїй сторінці в Інстаграм, передає Укрінформ.

Промоутер Воррен вже заявив, що в наступному році Берінчик може провести бій за титул чемпіона світу:
«Я був радий, що Денис Берінчик виграв титул чемпіона Європи у легкій вазі проти Івана Менді. Він був поза рингом протягом року, і нам важко зрозуміти, через що він пройшов, враховуючи [воєнне] вторгнення на його батьківщину. Не думаю, що йому вдалося провести багато спарингів. Ймовірно, це пояснює, чому бій не був видовищним, але українець показав свої якості, і я радий, що ми працюватимемо з ним, щоб підвести його до бою за титул чемпіона світу наступного року», - сказав Воррен.
В останньому поєдинку Денис Берінчик переміг володаря титулу EBU француза Івана Менді в об’єднавчому бою. За підсумками 12 раундів усі судді віддали перемогу Берінчику: 117-111, 116-112, 116-112.
Як повідомляв Укрінформ, у грудні 2021 року Денис одноголосним рішенням суддів здолав росіянина Ісу Чанієва.

Фото: Queensberry Promotions