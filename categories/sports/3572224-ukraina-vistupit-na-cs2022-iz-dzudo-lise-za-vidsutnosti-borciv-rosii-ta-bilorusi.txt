Збірна України із дзюдо оприлюднила склад команди на чемпіонат світу-2022, який пройде у Ташкенті (Узбекистан) з 6 по 13 жовтня.

При цьому, за словами президента Федерації дзюдо України (ФДУ) Михайла Кошляка, на змагання українські дзюдоїсти відправляться лише за умов, якщо Росія не з'явиться у списку учасників турніру, передає Укрінформ.
«Для нас це не просто важливий, це дуже важливий старт. Адже в дзюдо триває кваліфікація на Олімпійські ігри-2024 в Парижі (Франція). Але. У мене з'явилась інформація з особистих джерел, що Міжнародна федерація дзюдо (IJF) в останні дні напередодні чемпіонату світу все ж заявить під нейтральним прапором команду росії, як це було на турнірі Grand Slam в Улан-Баторі (Монголія). Якщо інформація відповідатиме дійсності і таке остаточне рішення IJF, то ми бойкотуватимемо цей старт. Допоки росія вестиме війну в Європі, знищуватиме Україну, тероризуватиме наш народ - ми з ними на татамі не вийдемо. Без варіантів», - наголосив президент Федерації дзюдо України.
У Ташкенті мають виступити 13 українських дзюдоїстів: 9 чоловіків та 4 жінок.

Склад української збірної:
чоловіки - Артем Лесюк, Дільшот Халматов (вагова категорія до 60 кг), Богдан Ядов, Каро Марандян (66 кг), Артем Хомула (73 кг), Гєворг Манукян, Сергій Крівчач (81 кг), Станіслав Гунченко (90 кг), Яків Хаммо (понад 100 кг);
жінки - Дар’я Білодід (57 кг), Анастасія Антіпіна (63 кг), Наталія Чистякова (70 кг), Єлизавета Литвиненко (78 кг).
Відзначимо, що раніше ФДУ надсилала офіційне звернення до IJF щодо відмови від участі збірної України у разі допуску спортсменів країн-агресорів росії та білорусі до турнірів під егідою IJF.
На фото: Дар'я Білодід (IJF).