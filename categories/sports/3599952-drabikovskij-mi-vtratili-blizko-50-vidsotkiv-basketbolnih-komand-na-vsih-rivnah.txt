Генеральний секретар федерації баскетболу України пояснив, в чому головна складність старту нового сезону української Суперліги.

Про це Володимир Драбіковський розповів в ефірі щотижневої інформаційно-аналітичної програми «Насправді» від Укрінформ.

«Багато команд зникли з баскетбольної карти України. По-перше, це стосується команд з тимчасово окупованих територій. Думаю, ми втратили близько 50% команд, якщо брати всі рівні змагань», - сказав генсек ФБУ.
За його словами, у федерації є список міст для проведення змагань, але все залежить від ситуації на фронті.
«У нас є список міст, в яких будуть грати команди, але все може змінюватися з покращенням ситуації на фронті. Це Київ, Івано-Франківськ, Тернопіль, Черкаси, розглядаємо Львів. Рішення розпочати новий чемпіонат було складним, але ми повинні навчитися жити нормальним життям навіть в таких складних умовах. Якщо все буде добре, і ми переможемо до весни, то ще й змінимо формат, проведемо плей-оф», - розповів Драбіковський.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: ФБУ