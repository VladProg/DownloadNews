В індійській Колкаті стартує другий міжнародний шаховий турнір. Як нині стає модно, змагання поділяються на дві частини, але обидві зі скороченим контролем.

У рапіді він буде - 25 хвилин з додаванням 10 секунд, починаючи з першого ходу, бліц - 3 хвилини + 2 сек.
Ігрові дні. Рапід - 31 серпня – 2 вересня, бліц - 3-4 вересня. Швидкі шахи пройдуть в одне коло, а бліц - у два.
Гратимуть: Ю Веньцзюнь (Китай), Ніно Баціашвілі (Грузія), Анна Ушеніна (Україна), Ірина Круш (США), Поліна Шувалова (прапор ФІДЕ) та п’ятеро шахісток із Індії - Хампі Конеру, Харіка Дронваллі, Савіта Шрі, Вантіка Агравал та Див’я Дешмух.
Нагадаємо, що у грудні минулого року такий саме турнір закінчився упевненою перемогою нашої Ушеніної. Спочатку вона набрала 6,5 очка з 9-ти, а потім на тайбрейку перемогла грузинку Нану Дзагнідзе. Це принесло Анні перше місце та 10 000 доларів.
Звичайно, повторити цей успіх буде нелегко, але чому б не спробувати.
Цього разу організатори вирішили розділити за часом жіночий та чоловічий турніри. Тому останній відбудеться з 5-го по 9 вересня. У змаганнях візьмуть участь Максим Ваш’є-Лаграв (Франція), Нодірбек Абдусатторов (Узбекистан), Олександр Грищук (під прапором ФІДЕ), Вінсент Каймер (Німеччина), Теймур Раджабов (Азербайджан) і п’ятеро індійських шахистів - Сантош Відіт, Пентала Харікрішна, Рамешбабу Прагнанандха, Арджун Ерігайсі, Доммараджу Гукеш.
На відміну від жінок, усі п’ятеро господарів претендуватимуть на перемогу.
Петро Марусенко, міжнародний майстер.
Фото: facebook.com/ChessFIDE.