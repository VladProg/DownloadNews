Виконувач обов'язків тренера збірної України з футболу Руслан Ротань відповів на запитання журналістів перед контрольним матчем проти «Брентфорда» під час підготовки до першої гри відбору чемпіонату Європи з національною командою Англії.

Як повідомляв Укрінформ, свій перший поєдинок у кваліфікації Євро-2024 проти англійців «синьо-жовті» проведуть 26 березня на лондонському стадіоні «Вемблі».
«Наші хлопці - Зінченко, Ярмоленко, Миколенко, Забарний, які грають чи грали в АПЛ (Англійська прем'єр-ліга), підтримують країну в усіх напрямках. Ці хлопці - лідери на полі та поза ним. Вони приклади для багатьох українців. Вважаю, що таких гравців у нас має бути ще більше. Буду дуже радий, якщо українські футболісти в майбутньому поповнять клуби АПЛ. Вважаю, що інтелект Олександра Зінченка - це головний прогрес і нашої команди, і футболу. Мудрик на позиції центрфорварда? У нас є ще час до матчу з Англією, щоб зробити якісь висновки. Але все можливо. Вважаю, що Михайло може зіграти на цій позиції. У нього є всі якості для гри на цій позиції», - цитує українського фахівця офіційний сайт УАФ.
Водночас, керманич українських футболістів розповів про ситуацію із травмованими гравцями в команді.
«Нам не допоможе Ілля Забарний - він травмований і не готовий до матчу. Ми поговорили з лікарями «Борнмута» і дійшли висновку, що його не можна задіяти в цій грі. Ярмоленко має пошкодження, Андрій не тренується в загальній групі. Але до матчу є час. Є застуда у Сергія Сидорчука та іктора ВЦиганкова, але, гадаю, до матчу все буде добре. Ситуація з Коноплею. Він зателефонував після матчу з «Феєноордом» і сказав, що у нього є проблема і він не може працювати на всі 100%. Поговорили з ним, я дав йому час, щоб Юхим поговорив з лікарями, порадився і прийняли рішення. Він передзвонив і сказав, що хоче скористатися цією паузою, щоб відновитися до матчів «Шахтаря». І ми докликали Дениса Мірошниченка», - сказав Ротань.
Наставник «синьо-жовтих» також розраховує на підтримку українських футболістів під час протистояння у британській столиці.
«Це матч не лише гравців і тренерів, а матч цілої країни. Я хочу подякувати народу Великої Британії за те, що підтримує нас у війні, яку наша країна веде з ворогом. Для нас дуже важлива підтримка кожного. Я вважаю, що це також матч за наших воїнів. Ми повинні бути мотивовані, щоб порадувати їх як грою, так і результатом, аби дати емоції, яких зараз не вистачає нашому народу. Розраховуємо на патріотичних людей, які нас підтримують. Будь-яка підтримка дуже важлива. Сподіваюся, що на «Вемблі» буде дружня атмосфера, але на самому полі буде великий бій. Я впевнений, що від цього виграє футбол і люди, які відвідають матч, а також прийдуть підтримати українців як націю», - наголосив тренер.
Нагадаємо, спаринг збірної України із «Брентфордом» відбудеться 23 березня.
Фото: uaf.ua.