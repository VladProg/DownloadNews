Бронзовий призер чемпіонату Європи (2011) Володимир Матвійчук проаналізував, які шанси на перемогу були в Олександра Усика, якби бій з Тайсоном Ф'юрі погодили.

Він розповів про це ексклюзивно в коментарі Укрінформу.
«Дуже шкода, що не відбудеться цей поєдинок. Було багато різних обговорень, більшість людей казали, що Сашкові буде дуже важко. Скажу чесно, було багато тих, хто говорив, що Сашко не зможе перемогти, але я, наприклад, уклав парі з двома людьми, що перемога буде за Усиком. В Олександра зараз такий вік, що він зараз на піку своєї боксерської кар’єри, він дуже добре відчуває суперника, різносторонньо боксує, у два поверхи», - сказав Матвійчук.
Колишній боксер також зауважив, що найголовніша перевага Усика в тому, що його підтримують українці.
«У Ф’юрі такого суперника як Усик ще ніколи не було. Олександр дуже витривалий, гарно дихає і найголовніше - його підтримує вся Україна, все наше боксерське суспільство за його ставлення, за його справи, за його слова і дії до України. Коли тобі легко психологічно, коли за тобою стоять мільйони українців і всі в тебе вірять, за тебе переживають, тоді тобі буде легко в бою. Тому, я впевнений, що якби цей бій відбувся, то перемога була б саме за Усиком», - пояснив Матвійчук.
Про те, чому бій Усик - Ф‘юрі зірвався, читайте тут.
Як повідомляв Укрінформ, Олександр Усик закрив тренувальний табір та повернувся в Україну.
Фото: Getty Images