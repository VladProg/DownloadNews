Близько ста юних баскетболістів взяли участь в проєкті Do like olympians, який був організований відділенням НОК України в Одеській області та БК БІПА-Збірна Одеської області за підтримки Одеської міської федерації баскетболу.

Зустріч дітей з професіоналами відбулась в стінах СДЮСШОР імені Бориса Літвака в перерві між фінальними матчами Одеської дитячої баскетбольної ліги (ОДБЛ), передає Укрінформ.
На майстер-клас також завітали мер Одеси Геннадій Труханов, віцемер Павло Вугельман, голова постійної комісії з питань освіти, культури та спорту Одеської міськради Олег Етнарович і голова управління фізичної культури та спорту ОМР Руслан Пуздрач.
Розпочалася зустріч з дітьми з розповіді головного тренера БІПи Вадима Пудзирея та капітана команди Олександра Рябчука про спортивну кар’єру, після чого діти змогли поставити свої запитання. Цікаво, що за поставлені питання вони отримували маленькі олімпійські сувеніри з рук вихованки СДЮСШОР імені Літвака 22-річної Анни Сугак, яка є стипендіаткою НОК України.
Кожному з хлопчиків та дівчатоу також подарували фірмову футболку від олімпійського осередку Одещини, а СДЮСШОР імені Літвака в рамках проєкту НОК України «Олімпійська мрія» отримала комплект волейбольних і баскетбольних м’ячів.
Завершився майстер-клас численними фото з гравцями БІПи і загальними фото на пам’ять. Також дітям вручили солодкі подарунки від Одеської міської федерації баскетболу та клубу.
Фото: fbu.ua.