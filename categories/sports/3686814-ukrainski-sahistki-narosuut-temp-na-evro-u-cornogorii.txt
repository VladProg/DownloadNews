У чорногорському містечку Петровац триває чемпіонат Європи з шахів серед жінок.

Перед єдиним вихідним днем шахістки з України продовжують боротьбу за найвищі місця. Досить впевнено виступають представниці національної збірної Юлія Осьмак та Наталія Букса, які мають по 4,5 очка з 6-ти.
У четвертому турі Юлія не лише зберегла рівновагу чорними проти Леї Гаріфулліної, яка виступає під прапором ФІДЕ, але й захопила ініціативу. Утім її виявилося недостатньо, щоб втілити у перемогу - нічия.
Наступного дня Осьмак білими не отримала переваги проти іспанки Марти Гарсії - теж мирний результат. А от у шостому раунді Юля чорними упевнено переграла юну співвітчизницю Єлизавету Гребещикову.
По-іншому склалася доля у Наталії Букси. Двічі поспіль вона отримала безнадійні позиції, та двічі проявила себе як відмінний захисник. Проти грузинки Бели Хотенашвілі вона спромоглася врятувати дуже погану позицію. Та й із землячкою Наталією Жуковою Букса чорними теж була на межі поразки. Але не опустила руки і врятувала все ж таки пів очка. А проти Ольги Зиміної, яка представляє Італію, львів’янка чітко реалізувала перевагу.
Інна Гапоненко демонструє високий клас. Після виграшу у четвертому турі вони двічі здобула нічию проти дуже сильних шахісток - грузинки Лели Джавхашвілі та Валенитини Гуніної (під прапором ФІДЕ). Тепер у Інни - 4 пункти.
Можна поспівчувати Жуковій, яка у двох партіях, де вона могла розраховувати на перемогу, набрала лише пів очка. Про двобій з Буксою ми вже згадували, а проти Олександри Мальцевської (Польща) стався взагалі нещасний випадок. Спочатку вона втратила перемогу, а потім, уже в нічийній позиції в цейтноті просто проґавила на рівному місці туру. У Наталії - 3, 5 очка, стільки ж у Гребенщикової.
Одноосібне лідерство захопила польська шахістка Олівія Кьолбаса - 5,5 очка з 6-ти. На пів очка відстають її співвітчизниця Моніка Сочко (чинна чемпіонка Європи) та естонка Май Нарва.
Осьмак та Букса ділять місця з четвертого по вісімнадцяте.
Петро Марусенко, міжнародний майстер.
Фото: facebook.com/ChessFIDE.