Тренер збірної України з біатлону назвав склад команди на наступний етап.

Тренер чоловічої збірної України з біатлону Юрай Санітра розповів про стан здоров'я Дмитра Підручного, повідомляє Суспільне Спорт, передає Укрінформ.
«У Дмитра 2-4 дні були дуже серйозні симптоми: температура, горло боліло. Сьогодні дзвонив йому - сказав, що вже краще, може вже виходити на тренування, але вже ухвалили рішення, що за цієї ситуації, коли позиція відома у Кубку націй, не будемо його запрошувати на етап в Осло. Він поїде до Буковелю, де готуватиметься до чемпіонату України», - сказав Санітра.
Юрай Санітра також назвав склад команди на наступний етап Кубка світу, який пройде в Осло.

«Гадаю, що немає сенсу [змінювати склад]. Ще закриєм останній етап в Осло тими спортсменами, що є. А для деяких спортсменів це ще не буде кінцем сезону: Приму, Дудченка, Цимбала та Насика ще чекають світові армійські ігри у Швеції. Тож після Осло вони заїдуть додому і потім прямо поїдуть на змагання. До чемпіонату України ще далеко, будемо дивитися, хто як себе почуватиме після заключного етапу Кубка світу в Осло. Але наразі плануємо, що стартували б мінімально на одному старті на чемпіонату України в Буковелі», - додав Санітра.

Як повідомляв Укрінформ, український біатлоніст Антон Дудченко з однією хибою фінішував 16-им у масстарті в Естерсунді.
Фото: Getty Image