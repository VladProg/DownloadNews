Українка Дар'я Снігур стала переможницею турніру Міжнародної федерації тенісу (ITF) - Scottish Open Championships - у Глазго (Велика Британія) із призовим фондом $60 тис.

У вирішальному матчі посіяна під 3-м номером Снігур (№133 світового рейтингу) рівно за 1 годину завдала поразки Моні Бартель з Німеччини (№277) - 6:4, 6:4, передає Укрінформ.
21-річна киянка провела 12-й фінал на рівні ITF-туру та другий у нинішньому сезоні. Три місяці тому Снігур виграла титул на змаганнях ITF W100 в іспанському місті Віторія-Гастейс. Загалом в активі Дар'ї вісім перемог на турнірах Міжнародної федерації тенісу.
Фото: TennisUa.