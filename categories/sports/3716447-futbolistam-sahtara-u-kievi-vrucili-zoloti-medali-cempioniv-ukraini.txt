31 травня у столичному Будинку футболу відбулася урочиста церемонія нагородження футболістів донецького «Шахтаря» золотими медалями та перехідним трофеєм «Чемпіон України».

«Гірники» за тур до фінішу перемогли прямого конкурента в боротьбі за чемпіонство «Дніпро-1» з рахунком 3:0 і гарантували собі перше місце. Донецький клуб учотирнадцяте виграв головний трофей чемпіонату України і отримав пряму перепустку до групового раунду Ліги чемпіонів УЄФА, передає Укрінформ.
У сезоні-2022/2023 в чемпіонаті України «Шахтар» здобув найбільшу кількість перемог (22) і поступився лише в одному матчі. Донеччини забили найбільшу кількість м’ячів (68) і пропустили найменше (19), набрали найбільшу кількість очок у матчах із прямими конкурентами.

Золоті медалі та кубок «Чемпіон України» футболістам, тренерам, представникам адміністративного штабу та керівництва ФК «Шахтар» вручили президент УАФ, член виконкому УЄФА Андрій Павелко, перший віцепрезидент УАФ Олег Протасов та директор УПЛ Євген Дикий.
Фото: uaf.ua.