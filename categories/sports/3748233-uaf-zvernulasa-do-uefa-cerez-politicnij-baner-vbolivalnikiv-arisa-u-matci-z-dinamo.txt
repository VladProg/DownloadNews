Інцидент стався під час поєдинку третього раунду кваліфікації Ліги конференцій.

Українська асоціація футболу звернулася до УЄФА та Грецької федерації футболу щодо інциденту під час матчу Ліги конференцій за участі «Аріса» та «Динамо», відповідний лист оприлюднила пресслужба організації, передає Укрінформ.

«Припускаємо, що банер виготовили місцеві ультрас, які контактують із російськими фан-рухами, оскільки меседж на банері повністю збігається з посилами російської пропаганди. Зазначений банер було вилучено з трибун приблизно за 10 хвилин. Однак факт цього інциденту нас дуже стурбував, оскільки він є небезпечним сигналом глибоко хибного сприйняття трагічних подій в Україні, а також прикладом неприйнятної для футбольної сім'ї пропаганди насильства на матчах змагань під егідою УЄФА. Захисники «Азовсталі», також відомі як підрозділ «Азов» української армії, не мають жодного зв’язку з нацистами, як і ніхто з українського суспільства, але це наратив російської пропаганди, який вона поширює в усьому світі.
Просимо УЄФА та колег із Грецької федерації футболу уважно розглянути описаний епізод і знайти можливість вжити суворих заходів щодо порушників, а також запобіжних заходів для превенції подібних випадків надалі», — йдеться в листі УАФ.

На початку матчу «Аріс» - «Динамо» місцеві фанати вивісили банер, на якому був напис: «Знищити нацистів Азова». Звернення вболівальників потрапило у трансляцію поєдинку, а приблизно за 10 хвилин його вилучили стюарди.
Як повідомляв Укрінформ, матч-відповідь між «Динамо» та «Арісом» відбудеться у Бухаресті у четвер, 17 серпня, о 20:00.
Фото: t.me/zoryalondonsk , uaf.ua