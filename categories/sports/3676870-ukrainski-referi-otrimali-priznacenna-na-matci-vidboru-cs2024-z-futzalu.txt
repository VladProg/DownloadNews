Українські арбітри, делегат УЄФА та суддівські спостерігачі обслуговуватимуть матчі основного раунду європейської кваліфікації чемпіонату світу з футзалу.

Як повідомляє пресслужба Української асоціації футболу (УАФ), 2 березня на поєдинку 9-ї відбіркової групи Норвегія - Франція працюватимуть Денис Куций (перший арбітр), Орест Дуцяк (другий арбітр) та Святослав Ключник (третій арбітр), передає Укрінформ.
Делегатом УЄФА на поєдинках у групі 10 Італія - Північна Македонія (1 березня) та у групі 2 Австрія - Бельгія (4 березня) працюватиме українка Марина Кирилюк.
Додамо, що на грі групи 8 Данія - Румунія (5 березня) в ролі суддівського спостерігача виступить українець В’ячеслав Дараган, а на поєдинку групи 5 Словенія - Казахстан ті самі обов’язки виконуватиме українець Олег Іванов.
Фото: Getty Images