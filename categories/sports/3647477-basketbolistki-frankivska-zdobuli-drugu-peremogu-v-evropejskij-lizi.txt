Лідер української Жіночої ліги «Франківськ-Прикарпаття» здобув свою другу перемогу в Європейській жіночій баскетбольній лізі, обігравши у Клайпеді (Литва) клуб «Нептунас» - 90:82.

Українська команда в середині першої чверті вийшла вперед і більше не втрачала лідерства, передає Укрінформ.
Найрезультативнішою у складі іванофранківського клубу стала Кристина Філевич, яка набрала 28 очок. У Оксани Молової дабл-дабл (21 очко та 13 підбирань).
У «Нептунаса» найбільше очок набрала українка Вікторія Балабан (18 очок).
Це другий успіх «Франківська-Прикарпаття» у трьох матчах турніру. Наступний поєдинок підопічні Юрія Процюка проведуть 7 січня у Ризі проти ТТТ.
Фото: fbu.ua.