Депутати політичної групи ЄНП в Європарламенті ініціювали петицію, яка передбачає заборону безумовної участі спортсменів з Росії та Білорусі в Олімпіаді 2024 року, навіть у нейтральному статусі під Олімпійським прапором.

Як повідомляє власний кореспондент Укрінформу, група депутатів ЄНП від Чеської Республіки звернулася до колег з проханням підтримати цю петицію та поширити її у власних країнах.
Олімпійський комітет залишив без відповіді офіційний лист європейських депутатів із вимогою заборонити участь представників Росії та Білорусі в Олімпіаді, якщо вони відкрито не засудять військову агресію проти України.
«Оскільки ми не отримали відповідь від президента МОК, ми ініціювали громадську петицію проти безумовної участі російських та білоруських атлетів в Олімпійських іграх 2004 року. Просимо вашої підтримки у поширенні петиції в країнах-членах ЄС та через інші канали. Ви можете перекласти оригінальний текст петиції мовою вашої країни, якщо прагнете надати їй навіть більшого імпульсу», - йдеться у листі депутатів, яке є у розпорядженні Укрінформу.
Збір підписів під петицією під назвою «Зупинити безумовну участь росіян та білорусів у Олімпійських іграх 2024 року» розпочався 4 вересня.
«Ми, небайдужі громадяни та захисники спортивної етики, негайно звертаємося до Міжнародного Олімпійського Комітету (МОК). З огляду на наступну 141-у сесію МОК у Мумбаї 15-17 жовтня, ми закликаємо вас здійснити рішучі дії щодо участі атлетів з Росії і Білорусі у Олімпійських Іграх в Парижі у 2024 році. Дозвіл російським та білоруським атлетам брати участь у Олімпіаді без жодних передумов може слугувати лише як інструмент для поширення кремлівської пропаганди війни. Їх участь, як така, підриватиме Олімпійські цінності, фундаментальні принципи Олімпіади, як вони викладені в Олімпійській хартії, та перешкоджатиме досягненням інших атлетів», - йдеться у петиції.
«Ми не можемо прийняти участь російських та білоруських атлетів та відзначення їхніх спортивних досягнень, в той час як їх уряди несуть відповідальність за вбивство більше 300 українських атлетів та тренерів, а також за численні воєнні злочини, включаючи депортацію тисяч українських дітей у Росію», - додали автори звернення.
Вони запропонували МОК прийняти та затвердити прямі умови для участі в Паризькій Олімпіаді для людей з паспортами РФ та Білорусі, навіть під нейтральним Олімпійським прапором та без згадки про їхні країни. Така участь може бути можливою лише тоді, коли ці спортсмени підпишуть статутну декларацію із безсумнівним засудженням агресії проти України.
«Ми закликаємо МОК ухвалити такі умови для майбутніх Олімпійських ігор в Парижі. Таке декларативне рішення вже було зроблено в кількох країнах та у кількох національних Олімпійських комітетах. Ми переконані, що такі кроки є необхідними для дотримання принципів Олімпійської хартії та для просування миру та спортивних етичних норм на світовій арені», - наголошується у петиції.
Петиція поширена на міжнародній громадській платформі Change.org та відкрита до підписання за посиланням.
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Заборона українським спортсменам брати участь у міжнародних змаганнях разом з росіянами та білорусами почала діяти наприкінці березня, але пізніше Міністерство молоді та спорту України дозволило українським спортсменам брати участь у змаганнях, на яких атлети з Росії та Білорусі виступають під нейтральним прапором.
Офіційні особи у самій Франції неодноразово зазначали, що участь російських та білоруських спортсменів у ОІ-2024 можлива лише за сурового нейтралітету.