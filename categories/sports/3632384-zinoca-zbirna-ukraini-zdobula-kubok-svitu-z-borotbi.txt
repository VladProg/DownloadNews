Жіноча збірна України стала володарем командного Кубка світу з боротьби, який пройшов у американському Коралвіллі.

Як повідомляє НОК України, на шляху до фіналу українки перемогли Монголію (7:3) та Японію (за класифікаційними очками за рівного рахунку по сутичках 5:5), передає Укрінформ.
У головному поєдинку турніру українки взяли гору над Китаєм (6:4).
Володарками Кубка світу у складі збірної України стали: Оксана Лівач (50 кг), Альбіна Рілля (53 кг), Аліна Грушіна-Акобіа (55 кг), Юлія Ткач-Остапчук (57 кг), Ірина Бондар (59 кг), Ірина Коляденко (62 кг), Катерина Зелених (65 кг), Тетяна Сова-Ріжко (68 кг), Алла Бєлінська (72 кг), Анастасія Осняч-Шустова (76 кг).
Нагадаємо, що на чемпіонаті світу-2022 зі спортивної боротьби жіноча збірна України виграла три медалі: Олександра Хоменець здобула срібну нагороду у категорії до 55 кг, Ілона Прокопевнюк виграла «бронзу» у категорії до 62 кг, а Аліна Грушина-Акобія здобула також бронзову медаль у вазі до 57 кг.
Фото: Team Presentation.