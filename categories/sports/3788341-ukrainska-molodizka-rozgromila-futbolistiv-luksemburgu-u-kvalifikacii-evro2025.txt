Молодіжна збірна України з футболу виграла четвертий поєдинок поспіль у відбірковому турнірі чемпіонату Європи-2025 (гравці до 21-го року).

«Синьо-жовті» на Estadio de La Condomina в іспанському місті Мурсія здобули упевнену перемогу над однолітками з Люксембургу - 4:0, передає Укрінформ.
Владислав Ванат відкрив рахунок на 25-й хвилині зустрічі. Після перерви перевагу збільшили Арсеній Батагов (64), Назар Волошин (66) та Ігор Краснопір (74).
На 49-й хвилині Люксембург залишився у меншості - за друге попередження червону картку отримав півзахисник номінальних гостей Раян Бербері.
В іншому матчі туру Сербія 18 листопада прийматиме Англію.
Наступний поєдинок кваліфікації українська «молодіжка» зіграє з Азербайджаном 21 листопада.
Турнірна таблиця групи F: Україна - 12 очок (після 4-х ігор), Англія - 6 (3), Сербія - 6 (3), Азербайджан - 3 (3), Люксембург - 3 (5), Північна Ірландія - 3 (4).
У фінальній частині Євро-2025 (U21) виступатимуть 16 команд: Словаччина (господар) та ще 15 збірних, що приєднаються до неї за результатами відбору (дев'ять переможців груп, три найкращі команди серед володарів других місць та три переможці плей-офф, в якому гратимуть шість володарів других місць).
Фото: uaf.ua.