Українки Леся Цуренко та Даяна Ястремська подолали стартовий бар'єр кваліфікації турніру Жіночої тенісної асоціації (WTA) у Маямі (США) із призовим фондом $8,8 млн.

У першому колі відбору до основної сітки змагань Ястремська (№142 рейтингу WTA) у трьох сетах переграла американку Кеті Макнеллі (№73) - 6:3, 6:7 (4:7), 6:3, а Цуренко (№95) взяла гору над іншою представницею США Коко Вандевей (№125) - 6:3, 6:3, передає Укрінформ.
У фіналі кваліфікації Ястремська зустрінеться з німкенею Анною-Лєною Фрідзам (№99), Цуренко у свою чергу протистоятиме британці Гарріет Дарт (№109).
Турнір у Маямі триватиме до 2 квітня.
Титул переможниці Miami Open захищатиме перша «ракетка» світу Іга Швьонтек з Польщі.
На фото: Даяна Ястремська (Getty Images).