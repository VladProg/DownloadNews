Збірна України з електронного футболу в дисципліні FIFA тріумфально завершила перший ігровий тиждень кваліфікації чемпіонату світу FIFAe Nations Cup 2023.


«Синьо-жовті» беруть участь у першому відбірковому раунді (плей-ін), матчі якого відбуваються у форматі 2vs2 на платформі PS5 і триватимуть до березня 2023 року, передає Укрінформ.
Олександр CIG Grishay Гришай та Андрій CIG ST92 Шакалов, які представляють Україну на цих змаганнях, розпочали ігровий день із невдачі в поєдинку з командою Бельгії - 1:4. Проте ця поразка стала єдиною осічкою наших кіберфутболістів, які після цього лише набирали очки.
Лобове протистояння зі Швейцарією за місце у топ-2 завершилося результативною нічиєю - 2:2. Матчі ж із командами Греції та Грузії збірна України упевнено виграла і з 16-ма балами посіла друге місце у турнірній таблиці Дивізіону 2.
Таким чином, разом із Бельгією українська команда потрапила до Дивізіону 1 Конференції 3, де розігруватимуться путівки в плей-оф FIFAe Nations Cup 2023.
Фото: uaf.ua.