Головний тренер збірної України з баскетболу Айнарс Багатскіс прокоментував поразку команди у матчі проти італійців у кваліфікації чемпіонату світу-2023.


Наставник привітав суперників з успіхом, але зазначив, що його підопічні мають ще одну гру проти них, передає Укрінформ.
«Це була важка гра. Ми провели матч проти команди, яка знає як грати. Усі баскетболісти цієї збірної грають на топрівні у Європі та НБА. Мені сподобалося, як ми розпочали матч. Дуже добре захищались. Італійці, як більш досвідчена команда, у кожному моменті, де ми імпровізували у захисті, карали тієїж миті. У третій чверті я не знаю, що сталось. Ми чи то втратили фокус, чи втомилися, але головне - втратили в агресії. Суперники знайшли ритм, знайшли кидки. Було, як на мене, дуже багато штрафних кидків. Коли одна команда у другій половині має 27 штрафних, а інша - 6, це вже занадто.... Ми намагалися повернутися у гру, знаходили хороші кидки, але не реалізовували їх. Вітання Італії. У будь-якому разі, ми маємо ще одну гру проти них», - сказав Багатскіс.
Нагадаємо, збірна України поступилася Італії з рахунком 89:97 і залишається на п’ятому місці у турнірній таблиці групи
27 серпня українці проведуть матч проти збірної Ісландії на виїзді. Початок гри о 23.00 за київським часом.
Фото: fbu.ua.