Головний тренер збірної України з футболу Олександр Петраков прокоментував готовність «синьо-жовтих» напередодні виїзного матчу Ліги націй УЄФА проти Вірменії.

Як передає Укрінформ, про це повідомляє офіційний сайт Української асоціації футболу (УАФ).
«У нас немає п’ятьох основних гравців. Для нас це багато, але шанс отримають інші футболісти. Нам дуже важко грати, коли випадають три-чотири футболісти. Хлопці, які вийшли (21 вересня проти Шотландії (0:3), дуже старалися, але вони поки не готові грати на такому рівні. Ми протистояли команді, де всі виступають в АПЛ (Англійська Прем'єр-ліга)... Я дивився багато матчів збірної Вірменії, у неї хороший тренер, іспанський фахівець. Суперник гратиме на домашньому стадіоні. Ви знаєте, що ми зараз не можемо грати вдома - завжди граємо на виїзді. Тому я оцінюю шанси в завтрашній грі як 50 на 50. У нас зараз 24 гравці - три голкіпери, 21 польовий футболіст. Прилетів Сарапій, Миколенко здоровий. Усе добре, усі здорові. Чому вирішив довикликати Євгена Сарапія до національної команди? У нас вісім жовтих карток. Наступна картка, і гравець пропускатиме вирішальний матч із Шотландією. Гра з Вірменією буде нервовою, нам потрібні очки, як і супернику. Тренер повинен думати наперед. Чи запланований на листопад збір національної команди? Це вирішує керівництво УАФ. Я в серпні їздив по клубах, просив їх, щоб вони дозволили нам зіграти два матчі в листопаді. Попередньо погодилися, але потім мені відповіли відмовою. Тож у листопаді команда збиратися не буде. Наступний збір відбудеться уже в березні наступного року», - наголосив український наставник.
Турнірна таблиця групи 1 Ліги В після 4-х турів: Шотландія - 9 очок, Україна - 7, Ірландія - 4, Вірменія - 3.
Нагадаємо, збірна України завершить груповий турнір Ліги націй матчами 24 вересня з Вірменією у Єревані та 27 вересня з Шотландією у Кракові (Польща).
Фото: SNS Group.