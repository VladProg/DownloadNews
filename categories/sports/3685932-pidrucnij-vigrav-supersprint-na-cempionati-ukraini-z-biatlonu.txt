Першим переможцем весняної частини чемпіонату України з біатлону, який сьогодні стартував у Буковелі, став Дмитро Підручний.

Як повідомляє офіційний сайт Федерації біатлону України, капітан чоловічої збірної досить впевнено пройшов кваліфікацію суперспринту, але через три промахи став там лише четвертим, передає Укрінформ.
Однак у фіналі, що пройшов у форматі масстарту (чотири вогневі рубежі), Підручний виявився найсильнішим.
«Срібло» в активі Артема Тищенка, який програв лідеру 11 секунд, і при цьому відстрілявся найкраще з усіх 25-ти учасників суперфіналу - лише два кола штрафу.
Третє місце, як і у кваліфікації, а разом з тим «бронза» чемпіонату України - у Віталія Мандзина, якому не вистачило лише 3 секунди, аби нав’язати боротьбу за друге місце.
Змагання у Буковелі триватимуть до 26 березня.
Фото: biathlon.com.ua.