У Бухаресті (Румунія), у вівторок, 18 жовтня, відбудеться жеребкування фінальної частини молодіжного чемпіонату Європи-2023 з футболу (гравці до 21 року).

Як повідомляє Українська асоціація футболу (УАФ), своїх суперників дізнається й молодіжна збірна України, яка здобула путівку на форум після перемоги за підсумками двох стикових матчів над командою Словаччини (2:3, 3:0), передає Укрінформ.
Підопічні Руслана Ротаня потрапили до четвертого кошика.
Склад кошиків:
1: Іспанія (рейтинг - 41,837), Португалія (40,130), Німеччина (39,668), Франція (37,887)
2: Нідерланди (36,626), Англія (35,798), Італія (35,244), Румунія (32,414)
3: Хорватія (31,945), Швейцарія (31,744), Бельгія (31,550), Чехія (30,455)
4: Україна (29,362), Норвегія (27,872), Ізраїль (25,732), Грузія (24,442).
Шляхом жеребкування, яке розпочнеться о 19.00 за київським часом, УЄФА розподілить збірні, які вийшли до фінального турніру, на чотири групи по чотири команди в кожній. Після групового етапу по дві найсильніші збірні кожного квартету вийдуть до чвертьфіналу.
Нагадаємо, що фінальний турнір Євро-2023 (U21) проходитиме з 21 червня до 8 липня.
Поєдинки турніру за участі 16-ти збірних приймуть чотири стадіони в Румунії (два - у Клуж-Напоці, два - у Бухаресті) та чотири у Грузії (у Батумі, Поті й два - у Тбілісі). Матч-відкриття відбудеться в Румунії, а фінал - у Грузії.
Три найкращі команди Євро-2023 (окрім Франції та Англії) отримають путівки на Олімпійські ігри 2024 року.
Фото: uaf.ua.