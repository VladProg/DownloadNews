Всесвітня боксерська асоціація (WBA) опублікувала матеріал під назвою «Усик залишається королем суперважкої ваги» про бій Олександра проти британця Даніеля Дюбуа.

WBA, зокрема, організація визнала забороненим удар, яким Дюбуа відправив Усика на канвас у п'ятому раунді. Команда британця наполягала, що це не був удар нижче пояса, передає Укрінформ.
«Олександр Усик залишається чемпіоном світу за версією Всесвітньої боксерської асоціації (WBA) у суперважкій вазі, перемігши Даніеля Дюбуа технічним нокаутом у дев'яти раундах минулої суботи на стадіоні Вроцлава (Польща).
Усик вдруге зберіг за собою чорно-золотий пояс, а також пояси WBO і IBF після чудового виступу, в якому він діяв з розумом і точністю, аби досягти перемоги.
Усик використовував свій хороший бокс, покладався на свій джеб і роботу ніг, щоб домінувати над Дюбуа, який намагався протистояту чемпіону, але у підсумку не зміг досягти бажаного.
Драматичний момент поєдинку настав, коли Дюбуа завдав удару нижче пояса, від якого Усик впав на канвас. Ділянка, в яку припав удар, викликала суперечки щодо його легальності, але рефері визнав удар у зону «нижче пояса» і надав Усику необхідний час на відновлення для продовження бою.
Після забороненого удару українець став діяти агресивніше, що дало йому змогу відправити суперника у два нокдауни і здобути перемогу у дев'ятому раунді.
Ця перемога стала 21-ю у професіональній кар'єрі Усика, на рахунку якого тепер 14 нокаутів. Дюбуа ж має 19 перемог, 2 поразки і 18 нокаутів», - йдеться у матеріалі Всесвітньої боксерської асоціації.
Як повідомляв Укрінформ, у ніч з 26-го на 27 серпня українець Олександр Усик захистив свої титули у протистоянні проти «регулярного» чемпіона WBA британця Даніеля Дюбуа.
Фото: wbaboxing.com.