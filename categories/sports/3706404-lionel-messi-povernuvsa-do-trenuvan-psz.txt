Аргентинцю скоротили термін відсторонення через несанкціоновану поїздку

Нападник «ПСЖ» Ліонель Мессі достроково повернувся до тренувань, повідомляє пресслужба клубу, передає Укрінформ.
Керівництво «ПСЖ» відсторонило аргентинця на початку травня на два тижні. Причиною санкції стало те, що Мессі не погодив з клубом свою поїздку до Саудівської Аравії та пропустив тренування команди.
Мессі публічно вибачився перед партнерами та керівництвом, у своєму зверненні футболіст зазначив, що відлучився, бо був переконаний у своєму вихідному.
«ПСЖ» залишив у силі відсторонення Мессі на матч чемпіонату Франції проти «Труа» (3:1), однак уже на наступний день аргентинець повернувся до тренувань з командою.
У поточній кампанії в доробку Ліонеля — 20 голів та 19 результативних передач у 37 матчах всіх турнірів. У національному чемпіонаті Мессі зробив 15 асистів та є лідером турніру за цим показником.
Як повідомляв Укрінформ, у «ПСЖ» аргентинець проводить свій другий сезон після переходу вільним агентом з «Барселони» влітку 2021-го.
Фото: Getty Images