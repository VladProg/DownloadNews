Керівник Офісу Президента Андрій Єрмак провів зустріч з президентом Міжнародної федерації гімнастики Морінарі Ватанабе, який перебуває в Україні з візитом.

Про це повідомляє сайт глави держави, передає Укрінформ.

У зустрічі взяли участь радниця – уповноважена Президента з прав дитини та дитячої реабілітації Дарія Герасимчук, сестра в.о. командира 36-ї бригади морської піхоти Сергія Волинського Тетяна Харько, міністр молоді та спорту Вадим Гутцайт, українська легкоатлетка, призерка Олімпійських ігор Олена Говорова.

Учасники зустрічі розповіли Морінарі Ватанабе про агресію, яку чинить росія проти України, зокрема про злочини проти українських дітей, серед яких – насильницька депортація. Представники України наголосили, що рф використовує своїх спортсменів для пропаганди агресії, тож закликали його підтримати ініціативу щодо недопущення російських та білоруських спортсменів до участі в Олімпіаді 2024 року.


Очільник Офісу Президента зазначив, що 90% представників російської гімнастики одночасно є членами клубу російської армії – ЦСКА, чим по суті представляють військових рф – саме тих, які щодня беруть участь у бомбардуванні, нищенні українських міст і вбивствах українців.

«Ми знаємо, що санкції – це кращий нелетальний спосіб впливу. Тому Україна наголошує на необхідності продовження санкцій. І один із їх видів – не давати російським та білоруським спортсменам можливості брати участь в Олімпійських іграх та інших міжнародних змаганнях», – сказав Єрмак.

Він наголосив: Україна прагне вигнати російські війська зі своєї землі, відновити територіальну цілісність. А щодо осіб, які підтримують агресію рф, мають бути вжиті відповідні кроки від усіх міжнародних організацій, зокрема й спортивних.

«Передаю вітання від Президента – він щиро цінує ваш особистий візит до України, та особливо прошу зважати на надану в межах сьогоднішньої зустрічі інформацію при ухваленні рішення щодо допуску російських і білоруських атлетів до участі у змаганнях. Сподіваємося, що ви зрозумієте наш біль, нашу трагедію», – зазначив Єрмак.


Водночас керівник Офісу глави держави подякував особисто Ватанабе та Японії, її уряду за підтримку наших спортсменів: «Я хочу подякувати вам за можливість проведення спортивних зборів для українських художніх гімнасток на території Японії, організованих минулого року, а також за особисту участь у церемонії прощання з видатною Альбіною Дерюгіною».

Як зазначається, Дарія Герасимчук докладніше розповіла про злочини росії проти українських дітей. Вона зазначила, що з початку повномасштабного вторгнення рф 468 маленьких громадян України були вбиті російським агресором, 944 дитини отримали поранення, 13 – були зґвалтовані російськими військовими, сотні тисяч викрадені та примусово вивезені з України з подальшою зміною громадянства та передачею на всиновлення у росії.


«Ми розуміємо, що росія здійснює свою геноцидну політику з метою відібрати майбутнє у України, відібрати наших дітей, які для нас найважливіші», – констатувала радник – уповноважена Президента, наголосивши, що практично кожна українська дитина дістала психологічну травму від війни.

Вона розповіла Ватанабе історію юної гімнастки Олександри Паскаль, яка втратила ногу внаслідок ракетного обстрілу з боку рф. Як розповіла мама дівчинки Марія під час включення, її донька отримала численні травми й ушкодження, перенесла кому і складне лікування, а головне – втратила можливість займатися улюбленою гімнастикою через ампутацію. Однак нині дівчинка має протез і з ним поступово повертається до занять.

Марія Паскаль також висловилася за усунення російських спортсменів від Олімпійських змагань і закликала очільника Міжнародної федерації гімнастики підтримати цей заклик.

Міністр молоді та спорту своєю чергою наголосив, що російська війна забрала життя 262 спортсменів, які також мріяли бути на Олімпійських іграх та міжнародних чемпіонатах. Армія рф також зруйнувала 363 спортивні об’єкти в Україні.

«Для нас дуже важливо, щоб на спортивних змаганнях та Олімпійських іграх не було спортсменів з росії, тому що вони всі підтримують цю війну і відвідують заходи, що проводяться в підтримку цієї війни», – наголосив Вадим Гутцайт, зазначивши, що російські спортсмени носять форму із символікою цієї війни, не засуджують вбивства українських спортсменів.

Олена Говорова зі свого боку зазначила, що присутності російських спортсменів на міжнародних змаганнях ніколи не зрозуміють спортсмени з України, які втратили своїх рідних і близьких через агресію рф, побували в окупації, мусили тренуватися у сховищах чи з постійними перервами через бомбардування.


«Я дуже хочу, щоб ви підтримали тих міжнародних і спортивних колег, які вже прийняли рішення щодо відсторонення росії та білорусі від світового спортивного руху», – сказала легкоатлетка. Говорова також подякувала Ватанабе за підтримку українських гімнасток і надання їм можливості для тренувань у Японії.

Сестра в.о. командира 36-ї бригади морської піхоти Сергія Волинського Тетяна Харько нагадала, що основним принципом Олімпійських ігор є підтримка мирного світового суспільства, а росія порушує його і відправляє своїх військових вбивати мирне українське населення, ґвалтувати жінок, дітей, порушує всі міжнародні права людини і правила, прийняті всім цивілізованим світом. Окремо вона наголосила на питанні військовополонених, адже її брат пройшов російський полон, де перебував у нелюдських умовах.


«Його побратими повертаються в Україну скаліченими людьми, вони втрачають до 40 кг ваги, люди в полоні помирають... Це все справа рук рф. Я вважаю, що один із способів зупинити цей жах – не допустити росію до Олімпійських ігор. Цивілізований світ має показати свої істинні цінності», зазначила Харько.

У ході зустрічі Ватанабе зазначив, що є другом України та української гімнастики. Він розповів, що відвідав Бучу, де на власні очі побачив наслідки дій російських військових, поспілкувався з місцевими мешканцями.


«Я відчуваю ваш біль. Ті, хто підтримують війну, – заслуговують на суворе покарання», – резюмував президент Міжнародної федерації гімнастики.
Як повідомлялося, міжнародні федерації продовжують зберігати санкції проти спортсменів росії та білорусі, попри рекомендації МОК допустити їх до міжнародних турнірів.
Фото: ОП