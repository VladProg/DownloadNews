На першому етапі Кубка світу з біатлону в Естерсунді (Швеція) пройшла жіноча індивідуальна гонка на 15 км з чотирма вогневими рубежами.

Переможницею біатлонного «марафону» стала Ліза Віттоцці з Італії, яка подолала дистанцію за 44 хвилини 03,9 секунди (1 хвилина штрафу), передає Укрінформ.

«Срібло» та «бронзу» з чистою стрільбою завоювали німкені Франциска Пройсс (відставання від лідера 0,1 секунди) та Ванесса Фогт (+10,1 секунди).
Кращою серед українок стала Ірина Петренко, яка із 2-ма хвилинами штрафу показала 22-й результат (+3.00,6).

Анна Кривонос (2 промахи) посіла 40-е місце, Христина Дмитренко (2) - 43-тє, Любов Кип'яченкова (2) - 48-е, Анастасія Меркушина (5) - 83-тє.
Загалом стартувало 99 біатлоністок.
О 15.30 в Естерсунді відбудеться чоловіча індивідуальна гонка на 20 км за участю українців Антона Дудченка (13-й стартовий номер), Артема Тищенка (19), Дениса Насика (39), Тараса Лесюка (57) та Богдана Цимбала (98).
Фото: EPA/UPG.