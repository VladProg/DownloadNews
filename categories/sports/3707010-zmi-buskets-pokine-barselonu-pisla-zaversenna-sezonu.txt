Півзахисник уже повідомив про це керівництво клубу.

Серхіо Бускетс покине «Барселону» після закінчення нинішнього сезону, повідомляє Marca, передає Укрінформ.
Бускетс є вихованцем клубної академії «Барси» та проводить 15-й сезон у складі каталонців. Чинний контракт півзахисника з клубом розрахований до липня.
Футболіст не планує підписувати з «Блаугранас» нову угоду. Про це він повідомив керівництво команди сьогодні, 9 травня. Одним з клубів, з яким пов'язують гравця, є «Інтер Маямі». За цю команду із січня виступає ексфутболіст «Шахтаря» Сергій Кривцов.
Офіційне оголошення про відхід Бускетса з «Барселони» може відбутися після матчу Ла Ліги проти «Еспаньйола». Саме в цій грі каталонці мають змогу гарантувати собі першу за чотири роки перемогу у чемпіонаті Іспанії.
Бускетс дебютував за «Барселону» у вересні 2008 року. З того моменту зіграв за команду 719 матчів у всіх турнірах. На його рахунку 18 голів та 45 асистів.
Як повідомляв Укрінформ, у грудні 2022 року після завершення чемпіонату світу з футболу у Катарі Бускетс оголосив про завершення міжнародної кар'єри.

Фото: Getty Images