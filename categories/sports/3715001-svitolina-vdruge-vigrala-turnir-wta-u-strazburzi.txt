Українка Еліна Світоліна стала дворазовою переможницею турніру Жіночої тенісної асоціації (WTA) - Internationaux de Strasbourg - у місті Страсбург (Франція) із призовим фондом $259,3 тис.

У фінальному матчі Світоліна здобула перемогу над росіянкою Анною Блінковою - 6:2, 6:3, передає Укрінформ.
Протистояння тривало 1 годину 35 хвилин.
Світоліна провела 20-й фінал у кар'єрі, здобувши 17-й титул WTA. Востаннє Еліна грала у вирішальному матчі у серпні 2021 року, коли виграла турнір у Чикаго (США).
Зазначимо, що українка була переможницею Internationaux de Strasbourg у 2020 році.
Наступний матч Світоліна зіграє проти Мартіни Тревізан з Італії у першому колі «Ролан Гаррос» у Парижі.
Фото: Christoph de Barry.