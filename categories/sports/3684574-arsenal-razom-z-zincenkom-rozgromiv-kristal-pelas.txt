«Каноніри» продовжують лідирувати в АПЛ.

У матчі 28-го туру чемпіонату Англії «Арсенал» на своєму стадіоні переміг «Крістал Пелас» з рахунком 4:1, передає Укрінформ.

«Каноніри» забили два голи у першому таймі. Відкрив рахунок у матчі Габріель Мартінеллі, а потім свій гол забив Букайо Сака. У другому таймі команда Мікеля Артети забила ще один гол зусиллями Граніта Джакі, а «Крістал Пелас» відповів точним ударом Джеффрі Шлуппа. Остаточний рахунок встановив Сака, який оформив дубль.
Український захисник «Арсеналу» Олександр Зінченко вийшов у стартовому складі своєї команди та провів на полі 65 хвилин.

«Арсенал» набрав 69 очок і продовжує лідирувати у турнірній таблиці чемпіонату Англії. «Крістал Пелас» посідає 12-е місце.

Як повідомляв Укрінформ, «Манчестер Сіті» має 61 пункт і на один зіграний матч менше.
Фото: Getty Image