Руслан Ротань дав своє перше інтерв’ю в якості виконувача обов‘язків головного тренера збірної України з футболу.

Головний тренер «Олександрії» та молодіжної збірної України Руслан Ротань прокоментував своє призначення ще й виконувачем обов‘язків головного тренера збірної України, повідомляє пресслужба Української асоціації футболу, передає Укрінформ.

«Для мене це велика честь і гордість — те, що мені довірили національну збірну країни. За те, що я зараз є виконувачем обов’язків на гру з Англією, передусім потрібно дякувати нашим воїнам. Кому тяжко — так це їм. Нам же не слід боятися відповідальності за цей матч, тому що нашим воїнам набагато тяжче на передовій, аніж нам — підготуватися до гри та провести її. Однак ми розуміємо, що також будемо захищати честь країни, тому маємо підійти дуже відповідально», - сказав Ротань.

Тренер також поділився думками стосовно майбутнього матчу національної команди проти збірної Англії у рамках відбору до Євро-2024.

«Англія — така сама команда, за перемогу над якою дають три очки. Не існує у світі непереможних команд, ми всі, разом із гравцями й тренерами, повинні розуміти, що проти цього суперника також можна грати та досягати результату. Ми будемо розраховувати на якісний футбол. Гра все покаже.
Станом на зараз це одна з найкращих збірних планети, і чемпіонат світу показав, що вона правильно розвивається. Це досить сильна команда, яка прогресує, а за якістю гри, мабуть, входить до топ-5», - розповів Ротань.

Ротань буде на постійному зв’язку з Сергієм Ребровим, який в майбутньому очолить збірну України.

«Я думаю, що десь до 5-6 березня ми вже знатимемо всіх футболістів, які будуть викликані на збір і ввійдуть до резервного списку. Ми поспілкуємося з майбутнім головним тренером і, думаю, дійдемо висновку до цих чисел. Я буду на зв’язку із Сергієм Ребровим і перед оголошенням списку викликаних — обов’язково пройдемося по іменах,— й упродовж зборів, і перед матчем з Англією. Моє завдання — допомогти національній команді, і я готовий докласти для цього всіх зусиль. Саме тому я й прийняв пропозицію стати виконувачем обов’язків головного тренера», - додав Ротань.

Як повідомляв Укрінформ, Україна зіграє проти Англії на виїзді, 26 березня.

Фото: uaf.ua