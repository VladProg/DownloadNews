У Сантосі після дводенної церемонії прощання поховали легендарного бразильського футболіста 82-річного Пеле.

Про це повідомляє Укрінформ із посиланням на АР.
Похоронна меса відбулася на стадіоні команди "Сантос" "Віла Бельміро", після чого чорну труну провезли вулицями міста на пожежній машині.
Короля футболу прийшли провести в останню путь сотні тисяч співвітчизників і багато колишніх гравців. Стадіон «Сантоса» прикрасили банерами на честь Пеле.
Сама церемонія поховання відбулася на цвинтарі Memorial Ecumenical Cemetery у рідному місті Пеле в колі родини.
У 2003 році футболіст придбав місце на дев'ятому поверсі цвинтаря, який увійшов до Книги рекордів Гіннеса як найвищий цвинтар у світі. Склепи та могили в ньому розташовуються вертикально.
За словами представників кладовища, розташований на першому поверсі мавзолей Пеле площею 200 кв.м. буде оформлено як футбольний стадіон, а труну виставлять посередині штучного газону в оточенні позолочених зображень часів його слави.
Як повідомляв Укрінформ, легендарний бразильський Король футболу помер 29 грудня у клініці Сан-Паулу у віці 82 роки. Пеле тривалий час лікувався від хвороби нирок. Проте справжнім ударом став для нього рак товстої кишки. Восени 2021 року йому зробили першу операцію і провели курс хіміотерапії. Впоратися з хворобою не вдалося. У квітні 2022-го у пацієнта виявили нові пухлини - цього разу в легенях, кишківнику та печінці. Перманентні процедури призвели до того, що імунітет Пеле остаточно ослаб. Останнім часом його організм перестав реагувати на лікування. Відтак медики зосередилися на тому, щоб полегшити біль, переставши боротися з хворобою.
Майже усю свою професіональну футбольну кар'єру Король футболу провів у рідному клубі "Сантос". Пеле тричі ставав чемпіоном світу, п'ять разів - чемпіоном Бразилії, по два рази вигравав Кубок Лібертадорес та Міжконтинентальний кубок.
Останні роки у професіональному спорті він провів у МЛС у складі «Нью-Йорк Космос», з яким також ставав чемпіоном.
Фото: Anadolu Agency/Getty Images