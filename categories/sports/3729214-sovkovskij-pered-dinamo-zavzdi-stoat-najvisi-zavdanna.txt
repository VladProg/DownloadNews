Асистент головного тренера київського футбольного клубу «Динамо» Олександр Шовковський відповів на запитання представників ЗМІ під час відкритого тренування першої команди на базі у Віті-Литовській.

Він зазначив, що перед столичним клубом завжди стоять найвищі завдання, передає Укрінформ.
«Головне очікування - це щоб війна якомога швидше закінчилася нашою перемогою. Це головні очікування всіх українців і не лище українців. А по-друге - головне зараз закласти хорошу базу для, щоб успішно виконувати завдання, поставлені перед командою. А завдання перед «Динамо» завжди стоять найвищі. Наскільки важливий для команди трансфер Ярмоленка? Ми можемо говорити будь що - покаже час. Але його досвід, його розуміння футболу, його індивідуальні та лідерські якості, безумовно, мають вплинути і додати нашій команді впевненості. Коли з тобою поруч тренуються люди, які вже чогось досягли, які є лідерами по життю, не тільки на футбольному полі, безумовно вони підтягують до себе молодь. Я бачу тут тільки плюси. Андрій, як і всі інші гравці, що були в лавах національних збірних, приєднається до команди 3-го числа, а з 4-го почне займатися разом із командою. А хлопці, які представляють Україну на чемпіонаті Європи U21, приєднаються після закінчення виступу на турнірі та невеличкої перерви», - сказав Шовковський.
Додамо, що 16-разові чемпіони України з футболу минулого сезону фінішували у турнірній таблиці лише четвертими.
Фото: fcdynamo.com.