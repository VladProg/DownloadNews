Збірна України з баскетболу завершила тренувальний збір напередодні виїзду до Туреччини, де наша команда зіграє у пре-кваліфікації Олімпіади-2024.

Головний тренер збірної України Віталій Степановський напередодні виїзду до Туреччини, де наша команда зіграє у пре-кваліфікації Олімпіади-2024, розказав, як пройшла підготовка до турніру, повідомляє пресслужба ФБУ, передає Укрінформ.

«По-перше, хочу сказати, що всі хлопці дуже добре відпрацювали. Були важкі збори, всі терпіли, незважаючи на те, що десь у хлопців були якісь мікротравми. Але вони добре працювали, атмосфера в команді гарна, бойова і у нас залишилося лише одне тренування, після чого поїдемо в Туреччину, щоб показати наш найкращий баскетбол», - сказав Степановський.

Головний тренер також прокоментував жеребкування кваліфікації Євробаскету-2025.

«Зараз слабких суперників вже немає, всі команди навчились грати в баскетбол. Якщо говорити про Португалію, яка не є баскетбольною країною, ця команда має гарних виконавців. Словенців ми знаємо дуже добре, якось так відбувається, що вони завжди з нами. З Ізраїлем зіграли одну товариську гру, познайомились з цим суперником трошки ближче. Це хороша команда, у якої є досвідчені гравці, які грають в Євролізі. Але я завжди казав, що треба розраховувати лише на свої сили і робити максимум зі свого боку. І якщо команда це зробить, буде позитивний результат», – додав Степановський.
Збірна України матчі пре-кваліфікації Олімпіади зіграє 12-20 серпня у Стамбулі, де суперниками нашої команди по груповому етапу стануть збірні Туреччини, Ісландії та Болгарії.
Як повідомляв Укрінформ, перший поєдинок команда Віталія Степановського зіграє з Болгарією, 12 серпня.
Фото: fbu.ua