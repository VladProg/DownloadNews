Головний тренер молодіжної збірної України Руслан Ротань оголосив список із 26-ти гравців, викликаних на березневий збір для підготовки до фінального турніру Євро-2023 (U21).

Керманич «синьо-жовтих» також визначив резерв збірної, до якого ввійшли 13 виконавців. У разі можливих ушкоджень футболісти з резервного списку можуть поповнити основну групу.
Склад молодіжної збірної України:
воротарі - Руслан Нещерет («Динамо», Київ), Кирило Фесюн («Колос», Ковалівка), Яків Кінарейкін («Дніпро-1»);
захисники - Ростислав Лях, Віталій Роман, Роман Дідик (усі - «Рух», Львів), Максим Таловєров (ЛАСК, Австрія), Крістіан Біловар (АЕЛ, Кіпр), Олександр Сирота, Костянтин Вівчаренко (обидва - «Динамо», Київ), Арсеній Батагов («Зоря», Луганськ), Олександр Драмбаєв («Зюльте-Варегем», Бельгія);
півзахисники - Іван Желізко («Валмієра», Латвія), Валентин Рубчинський, Олександр Назаренко (обидва - «Дніпро-1»), Володимир Бражко, Максим Хлань (обидва - «Зоря», Луганськ), Микола Михайленко («Олександрія»), Олексій Кащук («Сабах», Азербайджан), Олег Очеретько, Дмитро Криськів (обидва - «Шахтар», Донецьк), Максим Брагару («Чорноморець», Одеса);
нападники: Богдан В’юнник («Грацер», Австрія), Данило Сікан («Шахтар», Донецьк), Владислав Ванат («Динамо», Київ), Микола Кухаревич («Гіберніан», Шотландія).
Резервний список:
воротар - Денис Твардовський («Шахтар», Донецьк);
польові гравці - Дмитро Капінус («Металіст 1925», Харків), Олексій Сич («Кортрейк», Бельгія), Антон Боль, Максим Дячук, Назар Волошин, Владислав Супряга (усі - «Динамо», Київ), Мар’ян Фарина («Шахтар», Донецьк), Андрій Булеза («Минай»), Марко Сапуга («Рух», Львів), Вікентій Волошин («Олександрія»), Ельдар Кулієв («Зіра», Азербайджан), Максим Кучерявий («Фалкірк», Шотландія).
Молодіжна збірна України під час збору, що проходитиме з 20-го до 27 березня, проведе два спаринги. 24 березня в Туреччині підопічні Руслана Ротаня зустрінуться з молодіжною збірною Данії. 27-го числа «синьо-жовті» на Апеннінах зіграють проти команди Італії. Місцем проведення зустрічі буде стадіон «Оресте Гранніло» в місті Реджо-ді-Калабрія.
Як повідомлялося, нинішнього року наша «молодіжка» візьме участь у фінальному турнірі Євро-2023 (U21). Загалом у форумі, що проходитиме в період із 21 червня до 8 липня в Грузії та Румунії, братимуть участь 16 команд. За підсумками жеребкування українці потрапили до групи В, де зустрінуться з Румунією, Іспанією та Хорватією. Три найкращі команди Євро-2023 (окрім Франції та Англії) отримають путівки на Олімпійські ігри 2024 року.
Фото: uaf.ua.