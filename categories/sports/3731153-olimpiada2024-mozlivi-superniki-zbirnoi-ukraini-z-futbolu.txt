Перемігши Францію (3:1) у чвертьфінальному матчі Євро-2023 (U-21) і здобувши путівку до півфіналу, молодіжна збірна України досягла історичного успіху - виборола для нашої країни право вперше виступити на футбольному турнірі Олімпіади.

Чоловічі команди змагатимуться за медалі літніх Олімпійських ігор 2024 року в період із 24 липня до 9 серпня в семи містах Франції: Парижі, Марселі, Ліоні, Бордо, Сент-Етьєні, Ніцці та Нанті, передає Укрінформ.
У змаганнях, згідно з регламентом, можуть узяти участь гравці, які народилися після 1 січня 2001 року. Крім того, кожна команда може внести до заявки з 18-х футболістів трьох, які старші цього віку.
У чоловічому футбольному турнірі Олімпіади-2024 візьмуть участь 16 збірних: Франція - як господар, три команди представлятимуть Європу (Україна, Іспанія, Ізраїль), три - Африку (вони визначаться 4-7 липня, претенденти - Марокко, Малі, Єгипет, Гвінея), три - Азію (стануть відомі в травні 2024 року), дві - Південну Америку (строки відбору не затверджено), дві - зону КОНКАКАФ (США, Домініканська Республіка), одна - Океанію (визначиться у вересні 2023 року), також до них приєднається переможець плей-офф між четвертими командами Африки та Азії.
Формат олімпійського турніру традиційний: боротьба у чотирьох групах по чотири команди, по дві найсильніші виходять у плей-офф, потім - чвертьфінали, півфінали, матч за третє місце й фінал (9 серпня, Париж, «Парк де Пренс»).
Додамо, що чинним переможцем Олімпіади з футболу серед чоловічих збірних є Бразилія, яка в Токіо-2020 у фіналі перемогла Іспанію.
Фото: fifa.com.