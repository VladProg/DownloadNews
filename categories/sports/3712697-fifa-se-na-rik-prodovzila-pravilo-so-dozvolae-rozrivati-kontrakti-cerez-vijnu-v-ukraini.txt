Дія правила не поширюватиметься на гравців, які повернулися до України після повномасштабного вторгнення.

ФІФА опублікувала нові правила призупинення іноземними гравцями та тренерами контрактів з російськими та українськими клубами, передає Укрінформ.
Іноземні гравці та тренери й надалі матимуть право в односторонньому порядку призупиняти контракт з клубами, що входять до складу Української асоціації футболу (УАФ) або Російського футбольного союзу (РФС), до 30 червня 2024 року, за умови, що клуби будуть поінформовані про це в письмовій формі до 1 липня 2023 року.
Іноземні гравці та тренери, які попри війну в Україні вирішили приїхати, повернутися або не залишати територію України чи Росії, не зможуть покладатися на переглянутий 7-й додаток для призупинення поточного контракту.

Відтепер 7-й додаток тепер не буде застосовуватися до:

– іноземних футболістів, які на цю мить все ще зареєстровані в клубі, що входить до складу УАФ або РФС;

– іноземних тренерів, які на цю мить все ще надають свої послуги клубу, що входить до складу УАФ або РФС;

– трудових контрактів іноземних футболістів або тренерів, які були укладені або продовжені з клубами, що входять до складу УАФ або РФС, після 7 березня 2022 року.

З метою запобігання зловживань, гравці, чиї контракти були призупинені на підставі 7-го додатка, не зможуть протягом періоду призупинення:

– бути об'єктом трансферу (постійного або на правах оренди) на платній основі;

– підписувати новий контракт з іншим клубом, що входить до складу УАФ або РФС.
Як повідомляв Укрінформ раніше, «Шахтар» наполягає на тому, щоб до контрактів його новачків було включено пункт, який забороняє футболістам скористатися трансферними правилами ФІФА.

Фото: fifa.com