Футболісти київського «Динамо» обіграли ковалівський «Колос» (3:0) у 28-у турі чемпіонату України з футболу серед команд Прем'єр-ліги (УПЛ).

Перший м'яч на 9-й хвилини у власні ворота забив голкіпер ковалівців Євген Волинець. На 68-й хвилині відзначився красивим ударом динамівець Олександр Андрієвський, а на 90+4-й у киян на пас Миколи Шапаренка відгукнувся Назар Волошин, передає Укрінформ.
Раніше у середу «Дніпро-1» поступився в Ужгороді полтавській «Ворсклі» - 1:2.
Голи: Домінго Бланко (3-тя хвилина) - Олександр Скляр (11, з пенальті), Ібрагім Кане (45+4).
Сьогодні також грають рівненський «Верес» з «Олександрією» та луганська «Зоря» з донецьким «Шахтарем».
Програму туру в четвер, 25 травня, завершать поєдинки закарпатського «Миная» із львівським «Рухом» (початок о 13.00), «Інгульця» із Петрового з харківським «Металістом 1925» (14.00), «Львова» з одеським «Чорноморцем» (14.00), криворізького «Кривбаса» з харківським «Металістом» (15.00).
Становище команд у верхній частині турнірної таблиці: «Шахтар» - 66 очок (після 27-ми ігор), «Дніпро-1» - 64 (28), «Зоря» - 61 (27), «Динамо» - 56 (28), «Олександрія» - 42 (27), «Ворскла» - 39 (28), «Кривбас» - 35 (27), «Колос» - 33 (28).
Фото: fcdynamo.com.