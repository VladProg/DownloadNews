Це друге «золото» українця на етапі Кубка світу.

У швейцарському Енгадіні відбувся п'ятий етап Кубка світу з лижної акробатики — перший після закінчення світової першості 2023 року, передає Укрінформ.

У кваліфікації чоловічих змагань стартували шестеро українців, включно з бронзовими призерами змішаного турніру ЧС-2023 Олександром Окіпнюком та Дмитром Котовським.

За підсумками кваліфікації представництво України скоротилося до двох спортсменів: у топ-12 чоловічого турніру відібралися Дмитро Котовський та Володимир Кушнір.

Котовський зробив заявку на медаль у першій спробі — 120.36 бала та друге проміжне місце. Вже у великому фіналі він покращив свій результат до 136.76 бала — друге «золото» українця цього сезону.

Кушнір став 10-м — його третій топ-результат у сезоні, впродовж якого Володимир одного разу зупинився за крок від медалі в американському Дір-Веллі (4-те місце).

Як повідомляв Укрінформ, на минулому етапі в Дір-Веллі (США) Котовський також здобув «золото».
Фото: Getty Image