Шаховий Матч солідарності Велика Британія - Україна стартував у Лондоні у Посольстві України.

5-8-й раунди пройдуть у Європейському банку реконструкції та розвитку.
Найкращий гравець британців гросмейстер Майкл Адамс, зіграє з чемпіоном України, Андрієм Волокитіним вісім партій у класику.
Офіційне відкриття пройшло у Будинку спікера. Це - резиденція спікера Палати громад, нижньої палати та первинної палати парламенту Сполученого Королівства. Він розташований у Вестмінстерському палаці.
Відкрили матч спікер Палати громад сер Ліндсей Гойл Спікер та Вадим Пристайко, Надзвичайний і Повноважний Посол України у Сполученому Королівстві за участю депутатів парламенту та української діаспори у Лондоні.
Головна увага була приділена гросмейстерам Андрію Волокитіну та Майклу Адамсу, найтитулованішому шахісту Великої Британії. Вони зіграли партію в бліц , яка завершилась внічию, а потім розпочався матч обох палат парламенту Сполученого Королівства.
Головний арбітр Шохре Баят, яка активно підтримує Україну. Пані Баят, яка отримала статус біженця у Великій Британії, була звільнена з посади у ФІДЕ після того, як одягнулася в кольори українського прапора під час чемпіонату світу з «шахів Фішера» у Рейк'явіку минулого року.
Малколм Пейн, виконавчий директор програми «Шахи в школах та громадах» та директор з міжнародних шахів Англійської шахової федерації - головний організатор заходу.
До основної програми входять 8 партій з класичним контролем.
На матчі присутні головний тренер збірної України Олександр Сулипа, а також президент Федерації шахів Києва та віцепрезидент Федерації шахів України Павло Куфтирєв.
Якщо зважати на спортивний бік змагання, то фаворитом вважався Адамс (рейтинг - 2687), у Волокитіна - 2665. Звичайно, загальні досягнення англійця переважають. Але Андрій інколи може здивувати шаховий світ. Зокрема, від ледь не привів збірну України до перемоги на Олімпіаді 2016 року, де показав найкращий результат серед наших шахістів. Та й звання переможця Олімпіади (2004 року) та триразового чемпіона України дечого варті…
Матч розпочався без розвідки. Суперники розіграли італійську партію. І хоча Адамс грав чорнми, він став боротися за ініціативу. Проте, Андрію вдалося загасити пожежу, й на 49-у ході суперники погодилися на нічию.
У другій зустрічі був сіціліанський захист. Невеличка перевага була на боці Майкла (білі). Але поступово Андрій нивелював її. А ближче до першого контролю львів’янин зміг схилити гру на свій бік. Реалізацію переваги українець провів бездоганно. На 55-у ході англієць капітулював.
У третьому двобої суперники знову розіграли італійську партію. Гра не виходила за межі рівноваги. А коли вона перейшла до різнокольорового ендшпілю, гросмейстери слушно погодилися на нічию на 39-у ході.
Рахунок матчу - 2:1 на користь Волокитіна.
Петро Марусенко, міжнародний майстер.
На фото: Андрій Волокитін/galinfo.com.ua.