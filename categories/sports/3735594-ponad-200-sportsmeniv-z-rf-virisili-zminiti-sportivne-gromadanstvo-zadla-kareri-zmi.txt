З початку повномасштабної війни Росії проти України щонайменше 204 російських спортсменів змінили або збираються змінити спортивне громадянство, аби мати змогу продовжити кар'єру.

Як передає Укрінформ, про це повідомляє видання «Холод», яке вивчило звіти міжнародних змагань та реєстри спортивних федерацій.
За даними журналістів, серед спортсменів, які змінили спортивне громадянство у 2022-2023 роках, найбільше шахістів – 141 особа. Більшість із них не повідомляють публічно про таку зміну. Зазвичай про це стає відомо тільки під час змагань, проте Міжнародна шахова організація відстежує та публікує інформацію про перехід спортсменів із федерації однієї країни до іншої.
Також Росія втратила по 11 спортсменів у фігурному катанні та кінному спорті, по п'ять осіб – у художній гімнастиці та тенісі, по чотири – в автоспорті та футболі. Ще одна-дві особи змінили громадянство в 16 інших видах спорту.
Найбільше спортсменів, за даними журналістів, прийняв Ізраїль, під його прапором тепер виступають 25 росіян. Сербія прийняла 19 спортсменів, Німеччина – 13, Франція – 12.
Видання уточнює, що реальна кількість росіян, які змінили спортивне громадянство, може бути в рази більшою, оскільки серед тих, хто зважився на такий крок, багато молодих спортсменів з «менш відомих видів спорту».
Як повідомлялося, російських та білоруських спортсменів усунули від участі у більшості міжнародних змагань через повномасштабне вторгнення РФ в Україну.
У березні 2023 року МОК випустив рекомендації для міжнародних спортивних федерацій щодо допуску до змагань спортсменів з Росії та Білорусі. Серед обов'язкових умов — спортсмени повинні не підтримувати російське вторгнення в Україну і не можуть мати зв'язки із силовими структурами. На міжнародних змаганнях вони виступають лише під нейтральним прапором та без національного гімну.
Фото: Shutterstock