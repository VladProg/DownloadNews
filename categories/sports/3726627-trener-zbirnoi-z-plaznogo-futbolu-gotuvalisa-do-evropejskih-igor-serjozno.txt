Головний тренер збірної України з пляжного футболу Микола Костенко розповів про завдання, які стоять перед командою на III Європейських іграх у Польщі.

На груповому раунді наша команда виступить у квартеті В разом зі Швейцарією, Італією та Молдовою, передає Укрінформ.
«Ми провели останнє тренування в Києві. Відпрацьовували, зокрема, взаємодію у трійках. Після нього вирішили низку організаційних питань і відбуваємо автобусом у Польщу. Щодо безпосередньої підготовки, то вона головним чином проходила для гравців у своїх клубах. Так, наші хлопці з команди «ВІТ» на Euro Winners Cup у Португалії посіли п'яте місце. Це дуже вдалий виступ української команди, якій навіть вдалося переграти «Брагу» - базовий клуб збірної Португалії. 24 червня ми прибудемо до Польщі. Цього дня відпочинемо, 25-го та 26-го проведемо заплановані тренування і 27 червня стартуємо з Італією. Далі граємо зі Швейцарією та Молдовою.
Щодо суперників, то і Швейцарія, і Італія додаткової реклами не потребують. Та й Молдову не слід недооцінювати. Можливо, у цій команді небагато зірок європейського рівня, але вони будуть готові дати бій» - сказав наставник.
Для участі у III Європейських іграх наставники нашої команди Микола Костенко та Олександр Корнійчук запросили 12 гравців.
Склад збірної України з пляжного футболу на III Європейських іграх:
воротарі - Андрій Неруш («Артур М'юзік»), Олександр Пославський («ВІТ»);
польові гравці - Іван Глуцький, Дмитро Медвідь Максим Войток, Юрій Щериця, Олександр Корнійчук (усі - «ВІТ»), Андрій Пашко («Альтернатива»), Олег Зборовський, Андрій Борсук (обидва - «Артур М'юзік»), Ярослав Заворотний, Дмитро Войтенко («Гріффін»).
Календар матчів збірної України на груповому етапі Європейськиї ігор:
27.06. Італія - Україна. початок о 14.00
28.06. Швейцарія - Україна. 18.30
29.06. Україна - Молдова. 14.00.
За регламентом змагань чоловічі збірні на груповому етапі зіграють в одноколовому турнірі, за підсумками якого по дві найкращі команди з кожної групи вийдуть до півфіналів. Невдахи поборються за 5-8-е місця.
Фото: beachsoccer.org.ua.