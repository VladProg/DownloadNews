Євген виступатиме під 4-им ігровим номером.

Аматорський «Штурм» з Іванкова офіційно представив центрбека Євгена Хачеріді, передає Укрінформ.

Досвідчений захисник взяв собі 4-й ігровий номер. Умови угоди не розголошуються.

36-річний Хачеріді свій останній професійний матч зіграв у листопаді 2020 року за «Динамо» Брест. Залишивши білоруський клуб наступної зими, Хачеріді довго залишався без клубу, проте офіційно про завершення кар’єри не повідомляв.
У серпні 2022 року стало відомо, що Хачеріді, у компанії з іншими відомими колишніми та чинними футболістами, розпочав навчання на курсах тренерів при УАФ.

Хачеріді відомий по виступам за «Динамо» з 2009 до 2018 року. На його рахунку – 237 матчів за біло-синіх у всіх турнірах. Ще 51 матч захисник відіграв за національну збірну України.


Як повідомляв Укрінформ, «Штурм» після шести матчів групи 2 ААФУ йде на п’ятому місці у турнірній таблиці.
Фото: instagram.com/fc.shturm.ivankiv