Відомий український футбольний тренер Юрій Вірт поділився думками про роботу в київському «Динамо» досвідченого румунського наставника Мірчі Луческу.

Як повідомляє «Український футбол», Луческу зробив для динамівців «велику справу», передає Укрінформ.
«У «Динамо» було дуже багато перспективної молоді, а Луческу вміє вчити молодих футболістів, щоб вони прогресували. Можливо, він сподівався, що буде якесь підсилення з Бразилії. Коли він тільки-но прийшов до «Динамо», команда у першому сезоні виграла чемпіонат, Кубок і Суперкубок України. Потім сталася епідемія коронавірусу, війна... Луческу стало важко, постійні переїзди. Це позначалося на ньому. Я спілкувався з Містером, і він мені сказав: «Дуже важко. Ми постійно в автобусі». Тому й не було результату, якого від нього очікували вболівальники. Він у «Динамо» довіряв молоді, але їм потрібен час. Багато хто, критикував Луческу за вибір складу, але він продовжував довіряти Попову, Дячуку, Сироті, Біловару. Він хотів, щоб вони прогресували і росли, але результату не було...
Думаю, що Луческу зробив у «Динамо» велику справу - підтягнув молодь. І якщо вони й надалі прогресуватимуть, через рік-два це буде хороша, бойова команда, яка виграє чемпіонат України.
Додамо, що Мірча Луческу працював з ФК «Динамо» (Київ) із липня 2020 року.
Фото: nkveres.com.