У Лізі Європи УЄФА завершилися перші поєдинки півфінальної стадії розіграшу-2022/23.

Італійський «Ювентус» вирвав нічию з іспанською «Севільєю» - 1:1, інша апеннінська команда «Рома» у Римі мінімально здолала німецький «Баєр» - 1:0, передає Укрінформ.

«Ювентус» на Allianz Stadium у Турині після голу мароканського форварда «Севільї» Юссефа Ен Несірі на 26-й хвилині уник поразки у компенсований час - Федеріко Гатті (90+7).
Успіх «Ромі» на «Стадіо Олімпіко» забезпечив влучний удар хавбека Едоардо Бове (63).
Поєдинки у відповідь пройдуть 18 травня у Севільї та Леверкузені.

Нагадаємо, фінальний матч Ліги Європи прийматиме 31 травня «Пушкаш Арена» у Будапешті (Угорщина).
Фото: AFP.