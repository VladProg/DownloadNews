Філіп Хргович - обов'язковий претендент на титул IBF у надважкій вазі.

Обов'язковий претендент на титул IBF у надважкій вазі Філіп Хргович поділився планами на бажаний поєдинок з українцем Олександром Усиком, передає Укрінформ.
«Я володію найкращими якостями для того, щоб перемогти Усика. Я досить швидкий для важковаговика, я можу викидати багато ударів. У поєдинку з Чжилеєм, у поганий день, я завдав близько 800 ударів – це дуже багато для важковаговика. Я добре володію собою, він не зможе мене нокаутувати. Я потужний панчер, і думаю, що в мене вистачить витривалості, щоб завдати багато ударів.
Потрібно змусити Усика відступати, наносити по ньому багато ударів, тобто створювати йому проблеми. Коли Даніель Дюбуа дав волю рукам, він створив Усику проблеми. Він великий хлопець, який б'є, викидає праві та ліві хуки. Усику це не подобається. Усику потрібно бити по корпусу, я якраз багато б'ю по корпусу. Вважаю, що тактика або грамотний план бою тут не відіграють особливої ролі. Потрібно просто вийти, змусити його відступати і почати з ним війну, тому що він не вміє битися з великими хлопцями», – заявив Хргович.


Як повідомляв Укрінформ, у ніч проти 27 серпня Усик на «Тарчинські Арені» у польському Вроцлаві нокаутував британця Даніеля Дюбуа.

Фото: Getty Images