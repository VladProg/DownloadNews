Головний тренер київського «Динамо» Мірча Луческу поділився очікуваннями від протистояння з футболістами турецького «Фенербахче» у першому матчі групового турніру Ліги Європи УЄФА.

Як повідомляв Укрінформ, гра пройде на «Шюкрю Сараджоглу» у Стамбулі.
За словами наставника «біло-синіх», динамівці намагатимуться стартувати у Лізі Європи з перемоги.
«Перш за все, ми повинні грати. «Фенербахче» прагне стартувати в Лізі Європи з перемоги, як і ми. Подивимося, як складеться гра. Це стосується не лише завтрашнього поєдинку, а й усіх майбутніх у групі. Лише в листопаді ми знатимемо, хто стане переможцем квартету. Так нас була серія негативних результатів. В матчах української Прем'єр-ліги ми мали тотальну перевагу над суперниками, але припустилися помилок в обороні та пропустили дуже прості м'ячі. Так само було і з «Бенфікою». Це трапляється, тому що гравці постійно зосереджені на ситуації в своїй країні, думають про безпеку своїх родин і дітей. Зараз ми не маємо постійної домівки, подорожуємо від міста до міста, щоб грати. Я не знаю, де ми будемо завтра. І це непросто. Однак, як я вже зазначав, у нас дуже хороші гравці, тому ми сподіваємося досягти позитивного результату в Лізі Європи», - цитує Луческу пресслужба ФК «Динамо».
Поєдинок «Фенербахче» - «Динамо» відбудеться 8 вересня, початок - о 19.45.
Фото: fcdynamo.com.