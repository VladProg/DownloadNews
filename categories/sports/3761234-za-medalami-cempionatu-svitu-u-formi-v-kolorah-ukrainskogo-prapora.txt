Напередодні світової першості у бельгійському місті Антверпен збірна України зі спортивної гімнастики презентувала нову форму, розроблену компанією TURN у колаборації з художницею Сонею Морозюк.

Міністр молоді та спорту України Вадим Гутцайт разом з головним тренером чоловічої команди Геннадієм Сартинським взяв участь у фотосесії гімнастів, передає Укрінформ.
Міністр зазначив, що нинішнього року наша збірна змагатиметься на чемпіонаті світу-2023 найпотужнішим складом.
«Національну команду представлять Олег Верняєв, Назар Чепурний, Ілля Ковтун, Радомир Стельмах, Ігор Радівілов, Пантелей Колодій, Анна Лащевська, Ілона Крупа і Єлизавета Губарева. На ЧС-2023 Україна боротиметься за олімпійські ліцензії у чоловічих командних змаганнях та у жіночому багатоборстві, щоб мати можливість підняти наш прапор на Олімпійських іграх у Парижі», - сказав міністр.
На ЧС в Антверпені, який пройде з 30 вересня по 8 жовтня, гімнасти розігрють 14 комплектів нагород.
Фото: facebook.com/minmolodsport.