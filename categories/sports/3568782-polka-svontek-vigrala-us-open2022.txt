Перша «ракетка» світу 21-річна тенісистка з Польщі Іга Швьонтек стала переможницею заключного в сезоні турніру серії Grand Slam - Відкритого чемпіонату США (US Open) у Нью-Йорку із загальним призовим фондом $60 млн.

У фіналі Швьонтек завдала поразки 28-річній Онс Жабер із Тунісу (№5 світового рейтингу) - 6:2, 7:6 (7:5), передає Укрінформ.
Матч тривав 1 годину 55 хвилин.
Для Швьонтек це третій титул Grand Slam після перемог на Ролан Гаррос (2020, 2022).
За підсумками US Open-2022 Швьонтек зміцнила лідерство у світовій класифікації. Жабер вперше в кар'єрі стане другою «ракеткою» планети.
Відкритий чемпіонат США завершиться 11 вересня чоловічим фіналом Карлос Алькарас (Іспанія) - Каспер Рууд (Норвегія).
Фото: Getty Images.