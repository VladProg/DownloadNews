2 грудня у фінальному протистоянні на стадіоні «Лівий берег» на Київщині визначиться володар Кубка України серед жіночих команд сезону-2021/2022.

Початок поєдинку запланований на 11.00, передає Укрінформ.
Фіналістами змагань стали полтавська «Ворскла», яка в півфіналі здолала криворізький «Кривбас» (3:1), і ковалівський «Колос», який вибив з турніру володимирський «Ладомир» (1:0).
Переможцями Кубку України серед жіночих команд ставали дев’ять клубів. З 11-ма титулами лідирує харківський «Житлобуд-1». Трофей також здобували «Донеччанка» (Донецьк), «Легенда» (Чернігів) - по чотири рази, «Металіст» (Харків), «Житлобуд-2» (Харків), «Аліна» (Київ) - по два рази, «Нафтохімік» (Калуш), «Динамо» (Київ), «Арена» (Київ-Фастів) - по одному разу.
«Ворскла» утретє поспіль вийшла до фіналу змагань (у сезонах 2019/2020 та 2020/2021 команда виступала під назвою «Житлобуд-2»). «Колос» уперше зіграє у фінальному матчі і стане 11-м фіналістом за історію турніру.
Головний арбітр поєдинку - Наталія Мамчур з Рівного.
Фото: womensfootball.com.ua.