Українська тенісистка Надія Кіченок виступить у півфіналі парних змагань WTA 250 Kinoshita Group Japan Open Tennis Championships в японському місті Осака із призовим фондом $259,303.

У чвертьфінальному матчі українсько-німецький дует Кіченок/Анна-Лена Фрідзам переміг японський тандем Нацумі Кавагучі/Момоко Коборі - 6:4, 6:3, передає Укрінформ.
Суперниці провели на корті 1 годину 21 хвилину.
Для тенісисток це четвертий спільний турнір нинішнього року, і вони проведуть разом третій півфінал. У лютому Надія та Анна-Лена дійшли до фіналу в Лінці, а наступного місяця зупинилися в 1/2 фіналу в Остіні.
В Осаці Кіченок та Фрідзам зіграють проти дуету Фернанда Контрерас Гомес/Деспіна Папамихаїл (Мексика/Греція).
Фото: btu.org.ua.