Головний тренер чоловічої збірної України з баскетболу Айнарс Багатскіс прокоментував продовження його контракту перед матчами відбору на чемпіонат світу-2023.

Латвійський фахівець зазначив, що допомагати українському баскетболу - це його обов'язок, передає Укрінформ.
«Я погодився продовжувати роботу зі збірною України, хоча мій контракт і завершився після чемпіонату Європи. Ця пропозиція - честь для мене, і допомагати баскетболу України - це мій прямий обов’язок. Поки є теоретичні шанси, треба продовжувати боротьбу за чемпіонат світу. Є певні задумки щодо майбутніх матчів, адже у нас у наступних зустрічах знову буде трохи інша команда та інші гравці. Мені б хотілося, щоб у нас в головах постійно була думка про те, що ми маємо використати кожен шанс. Важливо продовжувати працювати над тим, щоб привчати гравців, команду до ментальності переможців. Кожна гра має бути для нас, як остання. Ми маємо грати у свій баскетбол, думати про свою гру та налаштовуватися тільки на перемоги. Після завершення кваліфікації ми зробимо аналіз і побачимо, що у нас працює, а що ні», - сказав тренер збірної України.
Додамо, що наступного ігрового вікна національна команда України 11 листопада на виїзді протистоятиме Нідерландам, а 14 листопада гратиме проти Ісландії.
Фото: fbu.ua.