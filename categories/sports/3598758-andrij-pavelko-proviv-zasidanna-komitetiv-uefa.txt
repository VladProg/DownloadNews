Під час робочої поїздки до штаб-квартири УЄФА у Ньйоні (Швейцарія) президент Української асоціації футболу, член виконкому УЄФА Андрій Павелко провів засідання юридичного комітету УЄФА, в якому представник України працює заступником голови.


З колегами по комітету Павелко обговорив низку питань порядку денного, серед яких оновлений дисциплінарний регламент УЄФА та різні напрямки співпраці з КОНМЕБОЛ, передає Укрінформ.
Наступного дня президент УАФ провів засідання комітету зі статусу гравців, трансферів, агентів та матч-агентів, який він очолює. У межах роботи комітету обговорювалися зміни до Регламенту ФІФА щодо статусу та трансферу гравців, приклади та різні аспекти розгляду спорів у CAS, а також інші важливі питання.
Коментуючи підсумки роботи в комітетах УЄФА, Андрій Павелко зазначив: «Приємно, що і від колег по комітетах, і в процесі роботи над заявкою на проведення ЧС-2030 постійно чую слова підтримки від представників багатьох національних асоціацій. Героїзм Збройних сил України та всього українського народу, активність футбольної спільноти нашої держави з початку повномасштабної війни викликають захоплення Європи і всього світу. І це сприяє об’єднанню всіх наших союзників навколо перемоги України. Що в свою чергу надихає на ще більш активну роботу і в Україні, і на міжнародній арені».
Фото uefa.com.