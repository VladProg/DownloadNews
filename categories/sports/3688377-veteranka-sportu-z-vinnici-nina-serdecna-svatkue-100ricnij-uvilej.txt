100-річний ювілей святкує ветеранка вінницької спортивної гімнастики та фехтування, авторитетна вчителька фізкультури і тренерка Ніна Сердечна.

Голова відділення НОК України у Вінницькій області Павло Хникін особисто привітав ювілярку і подарував почесну грамоту та грошову винагороду, передає Укрінформ.
Ніна Петрівна третину століття вона пропрацювала у Вінницькій школі №1 викладачем фізичного виховання. За наполегливу працю їй присвоїли звання заслуженого вчителя України.
«Я була не лише вчителькою фізкультури, але й фактично спортивним тренером. З шостої ранку щодня на стадіоні, займалася спортом із учнями. Мої вихованці посідали перші місця в легкоатлетичних естафетах. Окрім легкої атлетики, навчала їх художньої гімнастики. Возила школярів на республіканські змагання до Києва», - згадує ювілярка.
У Ніни Петрівни дві дочки, три онуки і п’ять правнуків. Майже всі нащадки Ніни Сердечної дружать зі спортом.
«Бажаю всім займатися спортом і вести здоровий спосіб життя, оскільки люди, які займаються руховою активністю і спортом, живуть значно довше інших. Також бажаю швидкого завершення війни. І щоб в Україні незабаром все було гаразд та налагодилося мирне життя», - сказала Ніна Петрівна.
Фото: facebook.com/olympicua.