Виконувач обов’язків головного тренера національної команди України з футболу Руслан Ротань прокоментував потрапляння Євгена Коноплянки у список із 26-ти гравців, викликаних на березневий збір для підготовки та участі в першому матчі відбору Євро-2024 - проти збірної Англії (26 березня, Лондон, стадіон «Вемблі»).

Свій вибір Руслан Ротань прокоментував в інтерв’ю програмі ТаТоТаке, передає Укрінформ.

«Можу сказати, що я як тренер вірю в Євгена. Вірю, що він ще не раз принесе користь національній збірні. У нього є майстерність. На ряду з Андрієм Ярмоленком це ті гравці, з якими потрібно добиватися результату. Їхня майстерність не підлягає сумнівам. Вони можуть і словом допомогти в роздягальні цій збірній», - сказав Ротань.

Як повідомляв Укрінформ, національна команда розпочне свій збір 20 березня в Лондоні.

Фото: uaf.ua