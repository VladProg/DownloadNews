Українська тенісистка Людмила Кіченок разом з хорватом Мате Павичем здобула перемогу у фіналі змішаного розряду Вімблдона-2023, перемігши пару Сюй Іфань-Йоран Фліген (Китай-Бельгія) - 6:4, 6:7 (9:11), 6:3.

Тенісний портал Btu.org.ua навів 10 фактів про новоспечену українську чемпіонку Вімблдона, передає Укрінформ.
1. Людмила Кіченок - перша українська чемпіонка Вімблдона і лише третя переможниця турніру Grand Slam в історії нашої країни.
2008 року парний титул на Australian Open виграли сестри Олена і Катерина Бондаренко. Ще тричі представники України грали у фінальних матчах на головних тенісних турнірах:
1999: Андрій Медведєв («Ролан Гаррос»/чоловічий одиночний розряд)
1999: Олена Татаркова (Вімблдон/жіночий парний розряд)
2005: Тетяна Перебийніс (Вімблдон/мікст)
2. Кіченок уперше зіграла у фіналі турніру Grand Slam.
Минулого року Людмила разом з Оленою Остапенко з Латвії стала півфіналісткою на Вімблдоні та «Ролан Гаррос». Раніше її особистим рекордом у міксті був чвертьфінал.
3. Зі своїм напарником Людмила вже грала на Вімблдоні.
Це не перший виступ українки в дуеті із титулованим Мате Павичем з Хорватії. У 2017 році вони зіграли разом також на трав'яному «мейджорі» і дісталися чвертьфіналу. До цього в активі 30-річного хорвата вже було п'ять парних титулів Grand Slam, з яких 2 - у міксті. Павич також посідав першу сходинку у парному рейтингу АТР і виграв «золото» на Олімпійських Іграх у Токіо в дуеті з Ніколою Мектичем.
4. Людмила Кіченок - друга українка, яка зіграла на Підсумковому турнірі WTA.
Кіченок і Остапенко минулого сезону пробилися на WTA Finals, де дійшли до півфіналу. Людмила двічі ставала переможницею малого Підсумкового турніру WTA, який вона виграла разом із сестрою Надією 2018 року, а в сезоні-2019 з Андрією Клепач зі Словенії. Перша представниця України, хто пройшов кваліфікацію на WTA Finals, - Еліна Світоліна (у жіночому одиночному розряді).
5. Людмила встановила національний рекорд у жіночому парному тенісі.
20 березня 2023 року Людмила Кіченок піднялася на сьоме місце в парному жіночому рейтингу, що стало новим національним рекордом. Загалом в активі Людмили 36 парних титулів, з яких 8 на рівні WTA, а свій перший парний трофей на професіональному рівні Людмила виграла 2009 року в Алфен-ан-де-Рейні (Нідерланди/ITF).
6. У Людмили Кіченок є сестра-близнючка Надія
Сестри Кіченок народилися 20 липня 1992 року у Дніпрі. На сайті тенісисток зазначено, що Надя є старшою і з'явилася на світ на 10 хвилин раніше, ніж Людмила.
7. Батько сестер займався легкою атлетикою.
Людмила та Надія розповідають, що до 10-го класу школи їхній батько Віктор Кіченок захоплювався легкою атлетикою. Дівчата кажуть, що у Дніпрі вони жили поруч зі стадіоном і спостерігали за спортивними подіями з балкона. А от мамі спорт близьким не був, проте вона посприяла тому, щоб дівчата у ранньому дитинстві займалися танцями. Інше хобі в юні роки - риболовля в компанії дядька.
8. Крим надихнув взяти ракетку в руки.
Сестри Кіченок почали займатися тенісом після поїздки з батьками до Криму на відпочинок, коли дівчаткам було по сім років. Там вони вперше спробували зіграти. Їм так сподобалася гра, що вже вдома у Дніпрі батьки почали шукати для них клуб. Однак сестри зазначають, що мети зробити теніс своєю справою життя у них не було: вони просто із задоволенням проводили час на корті, а бажання перейти на професіональний рівень з'явилося пізніше. Перший тренер сестер - Ірина Ляміна.
9. Людмила Кіченок у квітні отримала пропозицію руки і серця.
Напередодні виступу за збірну України у Кубку Федерації тенісистка приголомшила вболівальників радісною новиною. «День, який не забудеться», - так Людмила підписала фотографію, похизувавшись обручкою. Обранець Людмили Кіченок - колишній український тенісист і тренер Станіслав Хмарський. Він також працював із Мартою Костюк та Оленою Остапенко. Людмила каже, що хоча під час підготовки до матчів вона не забобонна, отримати повідомлення від коханого зі словами підтримки, якщо його немає поруч, - це важливо для неї.
10. Улюблені турніри та міста.
2013 року спортсмерка сказала сказала, що її улюблені міста - це Київ і Мельбурн, а улюблені турніри - це US Open та Відкритий чемпіонат Австралії.
Що ж, можливо, тепер цей список зазнав змін і почесне місце там отримє Вімблдон.
Фото: btu.org.ua.