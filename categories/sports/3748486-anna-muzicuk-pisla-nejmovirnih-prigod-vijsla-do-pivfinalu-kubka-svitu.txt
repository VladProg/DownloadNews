Кубок світу з шахів у Баку поступово виходить на фінішну пряму.


Жінки зустрічалися в чвертьфінальних матчах. Анні Музичук довелося грати з німкенею Елізабет Петч. У першій партії львівська шахістка, яка виступала білими, переваги не дістала і задовільнилася нічийним підсумком.
Наступного дня Анна чорними переграла суперницю. Згодом, її позиція стала абсолютно виграшною. Партія перейшла до закінчення. Але раптом Музичук припустилася страшної помилки. І замість заслуженої перемоги в партії та матчі вийшла лише нічия.
Тепер усіх цікавило, чи впорається українка із психологічним навантаженням. У першій партії тайбрейку Анна знову грала білими, і знову Петч чорними захопила ініціативу й доволі впевнено довела гру до перемоги.
Тепер, у наступній грі Музичук-старшій треба було будь що відіграватися. Завдання - надскладне. Але Аня не поспішала, перевела гру в трохи краще закінчення і згодом довела партію до перемоги.
Тепер на суперниць чекав третій матч із двох партій. Цього разу з контролем 10 хвилин на усю гру плюс десять секунд за кожний хід, починаючи з першого. І знову, граючи чорними, львів’янка чудово переграла суперницю й вийшла вперед у матчі.
Тепер нічия білими цілком влаштовувала нашу шахістку. Проте, вона знову пішла 1. е4 і дозволила суперниці зіграти сиціліанський захист. Причому обрала найгостріший варіант. А можна ж було «засушити» гру. І цього разу Анна постраждала від надмірної агресивності. Вона програла і змушена була боротися ще у двох додаткових партіях. Цього разу контроль уже був 5 хвилин плюс три секунди на хід.
Упертість Анни була просто надзвичайною. Вона знову пішла білими на сиціліанський захист, який досі не приносив їй щастя. І цього разу десь до 15-го ходу позиція львівянки була близька до програшної. Але виявилося, що у німкені теж є нерви. На 24-у ході Елізабет припустилася дитячої помилки, після якої врятувати партію їй вже не вдалося.
І нарешті чорними українка отримала виграшну позицію, проте погодилася на нічию, яка забезпечила їй перемогу у матчі з рахунком 4,5:3,5.
Тепер виграш одного матчу з двох забезпечить Музичук вихід до турніру претенденток. Наступною суперницею нашої шахістки стане Нургул Салімова з Болгарії, яка здолала Поліну Шувалову (під прапором ФІДЕ) - 3:1.
У другій парі півфіналісток зійдуться Тань Чжуї (Китай) з Олександрою Горячкіною (під прапором ФІДЕ).
На жаль, одна восьма фіналу Кубка стала останнім днем, в якому грали українські чоловіки. Точніше - один з них, найстарший, найдосвідченіший. Звичайно, мова іде про Василя Іванчука. Суперник дістався йому дуже грізний – норвежець Магнус Карлсен - найсильніший гравець світу.
Василь доволі добре розіграв чорними дебют першої партії, та потім почав грати дещо боязко. І крок за кроком втрачав позиції. У підсумку Магнус упевнено переміг.
У другій зустрічі Іванчук не дістав належної переваги, потім віддав ініціативу супернику, а в ендшпілі, в якому міг сподіватися у кращому випадку на нічию, попросту здався, адже мирний підсумок був для нього рівнозначний поразці. Отож, рахунок - 0:2.
До чвертьфіналу потрапили також два американці - Фабіано Каруана та Леньєр Домінгеш, Ніхат Аббасов з Азербайджану, а також чотири (!) шахісти з Індії - Рамешбабу Прагнанандха, Арджун Ерігайсі, Сантош Відіт та Домраджу Гукеш.
Петро Марусенко, міжнародний майстер.
Фото: fide.com.