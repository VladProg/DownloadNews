Визначено також найкращого воротаря та найкращого молодого гравця ЧС-2022.

За підсумками чемпіонату світу в Катарі найкращим гравцем визнано форварда збірної Аргентини Ліонеля Мессі, повідомляє FIFA, передає Укрінформ.
Гравець у семи зустрічах забив сім голів, зокрема оформив дубль у фіналі, а також забив гол у вирішальній серії пенальті. При цьому Мессі не став найкращим бомбардиром турніру (Кіліан Мбаппе з 8 голами), проте допоміг Аргентині виграти третій Кубок світу та перервати 36-річне очікування на трофей. Усього на чемпіонатах світу у Ліонеля 13 голів та 8 результативних передач, що є рекордом за системою гол+пас.
За підсумками чемпіонату світу у Катарі найкращим воротарем став кіпер збірної Аргентини Еміліано Мартінес, який допоміг своїй команді виграти Кубок світу. Мартінес протягом турніру показував стабільну гру, а у фінальній серії пенальті змусив Францію капітулювати.
Звання найкращого молодого гравця аналогічно вирушає до складу збірної Аргентини – топовим молодим футболістом турніру став хавбек Енцо Фернандес. 21-річний представник «Бенфіки» на ЧС-2022 забив гол та зробив результативну передачу.
Як повідомляв Укрінформ, у фіналі Мундіалю аргентинці обіграли у серії післяматчевих пенальті національну команду Франції - 4:2 (ігровий час - 3:3)
Фото: Getty Image