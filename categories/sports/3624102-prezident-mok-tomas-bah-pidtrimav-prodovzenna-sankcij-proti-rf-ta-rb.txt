Президент Міжнародного олімпійського комітету (МОК) Томас Бах підтримав продовження санкцій проти спортсменів росії та білорусі.

Сам очільник МОК не зміг бути присутнім на форумі Глобальної асоціації міжнародних спортивних федерацій через зараження коронавірусом, і його промову оголосив віцепрезидент комітету МОК Нг Сер Міанг., передає Укрінформ.
«Санкції проти російського та білоруського урядів мають бути непохитними. Рекомендації про те, що ви, міжнародні федерації, не повинні визнавати спортивні змагання в росії та білорусі і що жодна національна символіка цих країн не повинна демонструватися на будь-яких спортивних заходах, мають залишитися в дії. Ми повинні вводити санкції проти тих, хто винен в розв'язанні війни, - російського і білоруського урядів. Ви все з перших вуст знаєте, як важко замкнути це коло тими захисними заходами, які нам довелося прийняти. Ось чому ми маємо продовжувати досліджувати способи подолання нашої дилеми за допомогою цих захисних заходів. Ми можемо зробити це надійним способом, якщо ми, представники олімпійського руху, самі залишимося єдиними», - сказав очільник НОК.
Як повідомлялося, у лютому МОК рекомендував міжнародним федераціям усунути росіян від змагань через повномасштабну військову агресію росії проти України. Пізніше МОК залишив санкції у силі.
Фото: insidethegames.biz.