Перемогу в гонці здобув швед Понсілуома.

В Контіолахті (Фінляндія) відбулася дебютна гонка Кубка світу з біатлону 2022/23, передає Укрінформ.

У чоловічій індивідуальній гонці переміг швед Мартін Понсілуома, який фінішував з результатом 49:36.5 секунд. Друге місце – у швейцарця Нікласа Гартвега, який відстав від переможця трохи більше ніж на 37 секунд. Бронзову медаль завоював представник Німеччини Давид Цобель.

Найкращий результат серед українців показав Антон Дудченко, який з трьома промахами став 30-м. Богдан Цимбал на вогневих рубежах промазав двічі та фінішував 31-м. Тарас Лесюк з двома осічками завершив гонку 40-м, а дебютант Денис Насико – 64-м, програвши лідерові майже сім хвилин. Зазначимо, що на гонку не вийшов ще один українець – Артем Прима.
30 листопада в Контіолахті пройде жіноча індивідуальна гонка. Далі на спортсменів очікують естафета (1 грудня), спринт (3 грудня) та гонка переслідування (4 грудня).

Як повідомляв Укрінформ, чотирнадцятого листопада на звітно-виборній конференції ФБУ було обрано нового президента федерації біатлону України. Ним став парламентар Іван Крулько.
Фото: Getty Image