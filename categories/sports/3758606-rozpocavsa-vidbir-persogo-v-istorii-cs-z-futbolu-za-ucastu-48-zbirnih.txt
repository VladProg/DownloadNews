Трьома поєдинками у Південній Америці стартував відбірковий цикл чемпіонату світу 2026 року, що пройде в Сполучених Штатах Америки, Мексиці та Канаді.


Кваліфікація мундіалю в зоні УЄФА розпочнеться 17 березня 2025 року, передає Укрінформ.
Аргентина розпочала новий цикл із мінімальної домашньої перемоги над Еквадором - 1:0. Єдиний м'яч зі штрафного забив Ліонель Мессі.
Колумбія з таким же переграла Венесуелу. На першій хвилині другого тайму відзначився Рафаель Борре.
Матч Парагвай - Перу завершився нульовою нічиєю.
ЧС-2026 - перший в історії, у фінальній частині якого зіграють 48 збірних.
ЧС-2026. Відбірковий цикл
УЄФА (Європа): 16 путівок.
Відбір в європейській зоні триватиме з березня 2025-го до березня 2026 року і складатиметься з двох раундів.
1 раунд: 12 груп по п’ять чи по чотири збірні зіграють у період із березня до листопада 2025 року за традиційною груповою системою. 12 переможців груп отримають прямі путівки до фінальної стадії.
12 команд, що посядуть другі місця, та чотири найкращі переможці груп Ліги націй УЄФА-2024/2025, які фінішують нижче другого місця на груповому етапі європейської кваліфікації, візьмуть участь у стикових міні-турнірах.
2 раунд: стикові міні-турніри в березні 2026 року складатимуться з одноматчевих півфіналів та фіналів. 16 учасників розіб’ють на чотири шляхи плей-оф. Чотири переможці отримають путівки на ЧС-2026.
АФК (Азія): 8 путівок + 1 місце в міжконтинентальному плей-оф.
КАФ (Африка): 9 путівок + 1 місце в міжконтинентальному плей-оф.
КОНКАКАФ (Північна і Центральна Америка): 3 організатори турніру + 3 путівки + 2 місця в міжконтинентальному плей-оф.
КОНМЕБОЛ (Південна Америка): 6 путівок + 1 місце в міжконтинентальному плей-оф.
ОФК (Океанія): 1 путівка + 1 місце в міжконтинентальному плей-оф.
Міжконтинентальний плей-оф: 2 путівки.
ЧС-2026. Фінальний турнір
У фінальному турнірі будуть сформовані 12 груп по чотири команди. Дві перші збірні з кожної групи та вісім найкращих третіх команд вийдуть до 1/16 фіналу.
Поєдинки 23-го чемпіонату світу, що відбудеться 2026 року в Канаді, Мексиці та США, пройдуть у 16-ти містах. Ними стануть: у Канаді - Торонто та Ванкувер, у Мексиці - Гвадалахара, Мехіко та Монтеррей, у США - Атланта, Бостон, Даллас, Г'юстон, Канзас, Лос-Анджелес, Маямі, Нью-Йорк, Філадельфія, Сан-Франциско та Сіетл.
Фото: fifa.com.