У Будапешті (Угорщина) завершився міжнародний турнір із дзюдо серії Masters.

Заключний день змагань приніс збірній України другу нагороду, передає Укрінформ.
Бронзовою призеркою турніру у категорії до 78 кг стала Єлизавета Литвиненко, яка після поразки у чвертьфіналі здобула дві перемоги поспіль над представницями Республіки Корея.
Як повідомлялося, раніше володаркою «бронзи» у вазі до 57 кг стала Дар'я Білодід.
Загалом у Будапешті виступили 419 спортсменів з 59-ти команд світу.
Наступним стартом українських дзюдоїстів буде турнір серії Гран-Прі у Загребі (Хорватія), який пройде 18-20 серпня.
Фото: ukrainejudo.com.