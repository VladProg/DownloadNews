Україна бойкотує турнір через участь дзюдоїстів росії та білорусі.

Міжнародна федерація дзюдо підтвердила участь спортсменів з росії та білорусі на чемпіонаті світу, однак на турнір не допустять вісім членів делегації, які були заявлені - про це повідомляється на офіційному сайті IJF, передає Укрінформ.
«Виконавчий комітет Міжнародної федерації дзюдо проголосував за дозвіл нейтральним спортсменам з росії та білорусі брати участь у чемпіонаті світу з дзюдо 2023 року в Досі, як індивідуальним нейтральним спортсменам. Виконком IJF отримав список запропонованих учасників та доручив провести незалежну перевірку спортсменів та делегатів, щоб переконатися, що вони не здійснювали військову пропаганду під час професійної діяльності, а також у соціальних мережах. До участі у чемпіонаті світу з дзюдо 2023 року та у змаганнях IJF допущені лише спортсмени, які працюють у Федеральному тренувальному спортивному центрі збірних команд росії, а також спортсмени, про яких не було виявлено інформацію про підтримку російського вторгнення в Україну. Після проведення ретельних розслідувань вісім членів делегації було виключено зі списку учасників після голосування у Виконавчому комітеті. Рішення було прийнято згідно з правилами, політикою IJF та принципом чесної гри», - йдеться у листі Міжнародної федерації дзюдо.
Через допуск спортсменів з росії та білорусі збірна України була змушена відкликати свою заявку на чемпіонат світу.
Чемпіонат світу з дзюдо відбудеться з 7 до 13 травня у Досі. Крім медалей, спортсмени боротимуться за здобуття очок, які будуть йти в олімпійський рейтинг - саме він визначатиме відбір на Ігри-2024 у кожній ваговій категорії.
Як повідомляв Укрінформ, Міжнародна федерація дзюдо (IJF) дозволила спортсменам з росії та білорусі виступати під нейтральним прапором на міжнародних змаганнях під своєю егідою.
Фото: Getty Image