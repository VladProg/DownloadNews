Українські офіційні особи матчу працюватимуть на поєдинках основного раунду відбору юнацького чемпіонату Європи-2023 (U19) з футзалу у групах 4 та 6, що в період із 22 до 25 березня пройдуть у латвійській Єлгаві та нідерландському Алмело відповідно.

Як повідомляє пресслужба Української асоціації футболу (УАФ), у ролі спостерігача арбітражу в усіх шести матчах групи 4 за участі збірних Латвії, Бельгії, Грузії та Фінляндії виступить Олег Іванов, а Марина Кирилюк працюватиме делегатом УЄФА на шести поєдинках групи 6, де гратимуть команди Іспанії, Угорщини, Нідерландів та Андорри, передає Укрінформ.
Водночас, двоє українських арбітрів працюватимуть у складі інтернаціональних бригад на березневих матчах елітного раунду відбору чемпіонату Європи-2023 (U19) з футболу у групі 4, що відбуватимуться в португальських містах Барселуш та Брага.
22 березня на грі Чехія - Хорватія головним арбітром виступить Олексій Деревінський, а одним із його помічників на лініях - Олександр Беркут.
25 березня на поєдинку Португалія - Чехія обов’язки лайнсмена виконуватиме Олександр Беркут, а четвертого арбітра - Олексій Деревінський.
28 березня на матчі Швеція - Чехія Олексій Деревінський знову буде головним арбітром, а Олександр Беркут - його помічником.