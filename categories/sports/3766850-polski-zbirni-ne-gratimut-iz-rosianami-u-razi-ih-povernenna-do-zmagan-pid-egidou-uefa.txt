Національні збірні Польщі з футболу не гратимуть з російськими командами, якщо УЄФА допустить їх до міжнародних змагань.

Про це в мережі X заявив голова Польської асоціації футболу (PZPN) Цезарій Кулеша, передає Укрінформ.
“Я був здивований учорашньою заявою виконкому УЄФА. Якщо російські національні збірні будуть допущені до змагань, то наші національні збірні не будуть з ними змагатися. Це єдине правильне рішення”,- написав Кулеша.
Як повідомлялося, виконком УЄФА погодив участь російських національних збірних U-17 в міжнародних змаганнях.
Українська асоціація футболу (УАФ) засудила рішення УЄФА. УАФ наполягає на збереженні попередніх рішень УЄФА та ФІФА щодо недопущення всіх російських команд до участі в міжнародних змаганнях під егідою цих організацій.
УАФ підтвердила, що не братиме участі в жодних змаганнях за участю російських команд, та звернулася до інших асоціацій-членів УЄФА з проханням бойкотувати можливі матчі з командами РФ.
Чемпіонат Європи для збірних U-17 відбудеться у 2024 році: хлопці гратимуть на Кіпрі, а дівчата – у Швеції. Відбіркові матчі до ЧЄ-2024 для чоловічих команд розпочинаються у вересні, жіночих – у жовтні цього року.