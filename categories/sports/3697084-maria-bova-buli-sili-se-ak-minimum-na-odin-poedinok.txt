Боксерка збірної України Марія Бова поділилась емоціями від перемоги на міжнародному турнірі з боксу GeeBee.

Вона розповіла про це ексклюзивно в коментарі кореспонденту Укрінформу.
«Ми багато стояли в спарингах під час тижневої підготовки вже на зборі у Фінляндії - це дуже допомогло під час турніру бути в змагальному тонусі. На чемпіонатах світу та Європи зазвичай доводиться боксувати по 4-5 поєдинків тому, два поєдинки на турнірі не вибили з колії, були сили як мінімум ще на один поєдинок. Я рада, що змогла здобути «золото» на такому потужному турнірі», - сказала Бова.
Вона також підкреслила, що створення нової огранізації World Boxing є дуже важливим кроком для звільнення боксу з-під російського впливу.
«Через погану репутацію міжнародної організації аматорського боксу (IBA), бокс не зрозуміло чи буде представлений в олімпійській програмі на наступний цикл. Спорт не може бути поза політико. Цьому доказом є те, що дуже багато спортсменів з росії мають військове звання. Ми не змінимо свою позицію щодо виступів на одній арені із представниками країн-агресорів - цьому не бути. Хотілося б, щоб їх не допускали взагалі нікуди, перш за все, на Олімпійські ігри. Поки очільником IBA є росіянин, нічого не зміниться, тому буде добре, якщо керівним органом аматорського боксу будуть керувати неупереджені люди». - додала Бова.
Як повідомляв Укрінформ, жіноча збірна України здобула 8 нагород на турнірі з боксу GeeBee, який проходив у Фінляндії.
Фото: fbu.in.ua