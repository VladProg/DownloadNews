Боксер збірної України Аркадій Карцан висловився на рахунок можливого бойкоту України Олімпійських ігор в Парижі через допуск до них росіян і білорусів.

Про це він розповів ексклюзивно в коментарі кореспонденту Укрінформу.
«Олімпійські Ігри – найбільші змагання, потрапити на які велика вдача. Дуже б хотілось туди потрапити. Ми тренуємось кожного дня, викладаємось і робимо все для того, аби взяти в них участь. Зараз вся наша увага прикута до Євроігор, адже це наш основний старт. Після них стане відомо, хто поїде на Олімпійські ігри, а хто - ні. Я впевнений в собі на 100 відсотків, а там уже будемо дивитись, як все складеться. Найбільш прикро те, що ми зараз поїдемо на Європейські ігри, будемо виборювати там олімпійські ліцензії, а врешті можемо не поїхати на Олімпіаду через те, що туди допустять росіян. Це буде взагалі найгірша ситуація – отримати ліцензію і не поїхати на Олімпіаду, тому що там будуть представники росії й білорусі», - пояснив Карцан.
Боксер збірної України також наголосив, що новостворена організація World Boxing повинна витіснити Міжнародну боксерську асоціацію.
«Дуже хочеться, аби нова організація World Boxing набирала обертів і змогла витіснути IBA (Міжнародну боксерську асоціацію). ІВА – дуже корумпована організація, яку очолює росіянин Кремльов. Ми розуміємо, що через нього, наприклад, нам можуть не віддавати перемогу в деяких поєдинках. Сподіваюсь, що зовсім скоро всі будуть в рівних умовах змагатись у новій організації», - підсумував Карцан.
Як повідомляв Укрінформ, збірна України з боксу проводить тренувальний збір у Конча-Заспі і готується до участі у літніх Європейських іграх.
Фото: fbu.in.ua