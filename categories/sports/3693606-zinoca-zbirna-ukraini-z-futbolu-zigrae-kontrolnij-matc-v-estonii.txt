Футболістки збірної України вирушили у Таллінн, де проведуть контрольний поєдинок з командою Естонії.

Як повідомляє пресслужба Української асоціації футболу (УАФ), матч Естонія - Україна відбудеться за підтримки Естонської футбольної асоціації 11 квітня в Таллінні на місцевому стадіоні «Спортленд-Арена» (початок - о 19.00), передає Укрінформ.
Спаринг із естонками стане першим поєдинком «синьо-жовтих» на етапі підготовки до офіційних ігор Ліги націй УЄФА.
До списку наставника української збірної іспанця Луїса Кортеса увійшли 22 футболістки, серед яких є дві дебютантки - представниці «Кривбаса» голкіпер Дар’я Келюшик і нападниця Поліна Янчук.
Нагадаємо, жеребкування першої в історії жіночої Ліги націй відбудеться 2 травня. Склад ліг та посів перед жеребкуванням визначатиме поточний рейтинг національних жіночих збірних УЄФА. Нині Україна перебуває в реєстрі на 22-му місці, що передбачає потрапляння до Ліги В.
2023 року для учасників Ліги націй передбачено шість ігрових вікон: 20-22 та 23-26 вересня, 25-27 та 28-31 жовтня, 29 листопада - 1 грудня та 2-5 грудня.
Фото: uaf.ua.