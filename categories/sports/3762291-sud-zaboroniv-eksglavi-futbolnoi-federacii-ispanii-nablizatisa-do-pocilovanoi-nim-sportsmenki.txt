Суд в Іспанії заборонив колишньому президенту Федерації футболу Луїсу Рубіалесу наближатися до футболістки Дженні Ермосо ближче ніж на 200 метрів після скандалу з поцілунком на чемпіонаті світу.

Про це повідомляє Euronews, передає Укрінформ.
За інформацією прокуратури, Рубіалес на засіданні суду заперечив будь-які протиправні дії, коли його запитали про поцілунок Ермосо під час церемонії нагородження.
Вислухавши ексглаву федерації, суддя видав обмежувальний припис, який забороняє йому підходити до спортсменки ближче, ніж на 200 метрів (прокурори наполягали на 500 метрах).
Водночас суддя відхилив прохання прокуратури вимагати від Рубіалеса з'являтися до суду кожні 15 днів, а також прохання адвоката Ермосо заморозити його активи.
Наприкінці серпня після перемоги жіночої збірної Іспанії у фіналі чемпіонату світу Луїс Рубіалес на трибуні поцілував у губи нападницю команди Дженні Ермосо. За його словами, це було зроблено в стані ейфорії та за згодою футболістки. Однак Ермосо наполягає, що дозволу на такі дії не давала.
Спортсменку підтримали її колеги по збірній, а також футболісти чоловічих команд, представники інших видів спорту та рухів за права жінок.
У результаті Рубіалес був усунений з посади. Минулого тижня прокуратура офіційно обвинуватила його в сексуальному насильстві та примусі.