Іспанська компанія Joma, яка є технічним спонсором збірної України з футболу, не має відношення до презентації нової ігрової форми «зеніта».

Про це повідомила пресслужба УАФ, передає Укрінформ.
«У відповідь на запит «УАФ Маркетинг» головний офіс іспанської компанії Joma повідомив, що не має відношення до розробки й презентації нової форми російського клубу. У листі компанії повідомляється: «Ми підтверджуємо, що штаб-квартира Joma в Іспанії припинила всю нашу спонсорську діяльність зі спортивними командами з росії та білорусі. У нас немає прямого контакту — ні комерційного, ні спонсорського — з будь-яким професіональним клубом там, і ми не були в курсі та не маємо жодного відношення до запуску й кастомізації індивідуального стилю нової форми «зеніта», - йдеться в повідомленні.
В УАФ також додали, що форму пітерської команди розповсюджувала інша компанія, яка не має відношення до партнера збірної України.
«У відповідь на запитання, як так сталося, що російський клуб презентував форму саме компанії Joma, у листі повідомляється, що ці «футболки були розповсюджені компанією Wildberries. Це роздрібний продавець, який може отримувати товари з нашого каталогу на відкритому ринку, де ми не маємо ніякого контролю», - сказано в заяві.
Як повідомлялося, «зеніт» презентував нову ігрову форму, на якій видно назву технічного спонсора збірної України з футболу, компанію Joma.
Фото: УАФ