Під час авчально-тренувального збіру, що проходить з 20-го до 27 березня в межах підготовки до фінального турніру Євро-2023 (U21), молодіжна збірна України проведе два спаринги - проти Данії та Італії.

24 березня у турецькому Белеку на полі Carya Regnum наша команда зустрінеться з молодіжною збірною Данії. Початок матчу - о 15.30 за київським часом. Поєдинок транслюватиметься наживо на YouTube-каналі УАФ та регіональних телеканалах «Суспільного».
Колектив разом із тренерами Василем Кардашем та Олександром Мелащенком 20 березня транзитом через Варшаву прибув до Туреччини. Перший тренувальний день був присвячений відновленню, після чого розпочалася безпосередня підготовка до контрольних матчів. Усі виконавці здорові і, враховуючи той факт, що спаринги пройдуть з інтервалом у три дні, а також зважаючи на подальший нелегкий переїзд (27-го числа синьо-жовті в місті Реджо-ді-Калабрія зіграють проти Італії), тренерський штаб намагатиметься рівномірно розподілити навантаження між гравцями.
Склад молодіжної збірної України:
воротарі - Руслан Нещерет («Динамо», Київ), Кіріл Фесюн («Колос», Ковалівка), Яків Кінарейкін («Дніпро-1»);
захисники - Ростислав Лях, Віталій Роман, Роман Дідик (усі - «Рух», Львів), Максим Таловєров (ЛАСК, Австрія), Крістіан Біловар (АЕЛ, Кіпр), Антон Боль, Костянтин Вівчаренко (обидва - «Динамо», Київ), Арсеній Батагов («Зоря», Луганськ), Олександр Драмбаєв («Зюлте-Варегем», Бельгія);
півзахисники - Іван Желізко («Валмієра», Латвія), Валентин Рубчинський, Олександр Назаренко (обидва - «Дніпро-1»), Володимир Бражко, Максим Хлань (обидва - «Зоря», Луганськ), Микола Михайленко («Олександрія»), Олексій Кащук («Сабах», Азербайджан), Олег Очеретько, Дмитро Криськів (обидва - «Шахтар», Донецьк), Максим Брагару («Чорноморець», Одеса);
нападники - Богдан В’юнник («Грацер», Австрія), Данило Сікан («Шахтар», Донецьк), Микола Кухаревич («Гіберніан», Шотландія).
Нагадаємо, що цього року молодіжна збірна України візьме участь у фінальному турнірі Євро-2023 (U21). Загалом у форумі, що проходитиме в період з 21 червня до 8 липня в Грузії та Румунії, братимуть участь 16 команд.
«Синьо-жовті» потрапили до групи В, де зустрінуться з Румунією, Іспанією та Хорватією. Три найкращі команди Євро-2023 (окрім Франції та Англії) отримають путівки на Олімпійські ігри 2024 року.
Фото: uaf.ua.