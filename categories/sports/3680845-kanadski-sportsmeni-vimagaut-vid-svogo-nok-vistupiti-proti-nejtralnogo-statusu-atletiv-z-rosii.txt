Раніше Олімпійський комітет Канади заявив, що відкритий для пропозиції МОК, хоча підтримує поточні рекомендації.

Група з 42 ексспортсменів закликала Олімпійський комітет Канади (COC) переглянути свою позицію щодо росії та білорусі та відмовитися від підтримки участі обох країн у Парижі 2024, повідомляє Inside the Games, передає Укрінформ.
Раніше COC заявив, що відкритий для пропозиції МОК, хоча підтримує поточні рекомендації. Колишні спортсмени розкритикували цю позицію.

«Ми засуджуємо нещодавні публічні заяви Олімпійського комітету Канади, які підтримують «вивчення шляхів» для допуску росіян і білорусів до Олімпіади у Парижі під нейтральним прапором. Відкриття дверей для «нейтральної» участі росіян і білорусів - і таким чином відмова від санкцій, які діяли з початку війни - говорить про те, що COC більше не стурбований жорстоким вторгненням росії в Україну. Ми закликаємо COC продемонструвати лідерство, сприяючи об’єднуючим цінностям миру, демократії та рівності. Не можна розглядати жодних шляхів участі російських чи білоруських спортсменів в Олімпійських іграх, поки росія повністю не виведе війська з України», - йдеться в листі.

Лист підписали чотириразова золота медалістка Олімпіади з хокею Хейлі Вікенхайзер, лижники Дженніфер Хейл, Беккі Скотт та Олександр Білодо, фігуристка Тесса Вірту та інші.

Олімпійський комітет Канади відповів на листа, повідомивши, що вони засуджують вторгнення в Україну.

«Наша позиція, незмінна протягом останнього року, полягає в тому, що ми підтримуємо виключення російських і білоруських спортсменів з міжнародного спорту, поки триває вторгнення», - сказано в повідомленні.


Як повідомляв Укрінформ, за підсумками наради НОК з керівниками федерацій також було схвалено текст звернення до Міжнародного олімпійського комітету.
Фото: Getty Image