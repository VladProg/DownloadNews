Центральний захисник збірної України Олександр Сваток поділився очікуваннями від матчу відбору Євро-2024 проти Північної Македонії.

Як передає Укрінформ з посиланням на слова футболіста для УАФ.


«Північна Македонія — дуже сильний суперник. Ми це побачили й в першому поєдинку, і як вони грали з італійцями. Це якісна команда з хорошими гравцями, тож у нас буде нелегкий матч. Треба налаштовуватися на кожну гру, як на останню, адже у збірній по-іншому й не може бути. Я впевнений, що на трибунах буде багато наших уболівальників, тож очікуємо на гарну підтримку», — сказав Сваток.


Він також зауважив, що тренерський штаб «синьо-жовтих» готується до гри проти Північної Македонії, заграючи різні тактичні схеми.


«Тренерський штаб уже дає нам зрозуміти, що хоче бачити в наступному матчі з Північною Македонією. Тож починаємо напрацьовувати ігрові схеми. Проходять дуже цікаві інтенсивні тренування. Трохи важко після дороги, але сьогодні вже розбігався, тому завтра буде легше. Я не прошу від тренерів ніяких послаблень, пов'язаних із сьогоднішнім прибуттям. Запізнився на збір — треба надолужувати», - розповів захисник збірної України.


Як повідомлялося, національна збірна України з футболу зустрінеться з Північною Македонією 14 жовтня в рамках кваліфікації до чемпіонату Європи-2024.


Фото Павла Кубанова