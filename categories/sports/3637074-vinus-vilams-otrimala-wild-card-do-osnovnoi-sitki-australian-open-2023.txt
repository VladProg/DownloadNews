Семиразова чемпіонка тенісних турнірів Grand Slam американка Вінус Вільямс отримала від організаторів wild card до основної сітки Відкритого чемпіонату Австралії-2023.

42-річна Вільямс-старша уперше зіграла на Australian Open 1998 року. Це буде 22-й виступ американки на австралійському «мейджорі», її найкращий результат - фінал 2003-го та 2017 років. Загалом на турнірі у Мельбурні вона провела 75 матчів, з яких 54 виграла, передає Укрінформ.
«Дуже рада повернутися до Мельбурна і знову взяти участь у Відкритому чемпіонаті Австралії. Я виступала в цій країні вже понад 20 років, і австралійські уболівальники завжди щиро підтримували мене. Для мене буде великою честю знову грати перед ними, і я з нетерпінням чекаю на можливість зафіксувати ще більше пам'ятних моментів на цьому турнірі», - прокоментувала рішення організаторів Вінус Вільямс.
Australian Open пройде 16-29 січня у Мельбурні.
Фото: btu.org.