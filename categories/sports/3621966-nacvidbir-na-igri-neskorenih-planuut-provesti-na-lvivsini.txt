Національні відбіркові змагання, на основі яких буде сформовано склад національної збірної команди України для участі у міжнародних спортивних змаганнях “Ігри Нескорених”, заплановано провести у Львівській області.

Як передає Укрінформ, про це повідомляє пресслужба Міністерства у справах ветеранів.
“Весь світ бачив, як на цьогорічних Іграх в Гаазі наші Нескорені проявили себе справжніми героями! Вони не лише вибороли 16 медалей, а й зробили безцінний внесок у перемогу України на міжнародному інформаційному фронті – донесли світовій спільноті правду від першої особи про російську збройну агресію проти України. Наша національна збірна обов'язково братиме участь у Іграх Дюссельдорф, і ми вже активно працюємо над організацією та забезпеченням підготовки і участі збірної команди України в Іграх Нескорених у 2023 році”, – сказав заступник міністра у справах ветеранів України Євген Котик.

За його словами, під час визначення місця проведення національних відбіркових змагань не менш важливою є зацікавленість і внесок місцевої влади у розвиток ветеранського спорту, залучення підтримки зі сторони спортивних осередків, наявність та стан реабілітаційно-спортивної інфраструктури.
“Ми плануємо, що Всеукраїнські змагання з відбору кандидатів до складу національної збірної для участі в Іграх Нескорених відбудуться у квітні 2023 року, а реєстрація кандидатів на участь у змаганнях почнеться орієнтовно у січні. Тому ми готові до плідної співпраці задля якісного проведення національних відбіркових змагань на Львівщині”, – підкреслив Котик.

Наразі сторони вивчають характеристики об’єктів спортивної інфраструктури Львова та області, на яких можна буде проводити національні відбіркові змагання.
Ігри нескорених – міжнародні спортивні змагання в паралімпійському стилі, започатковані британським принцом Гаррі, герцогом Сассекським, у 2014 році.
У змаганнях беруть участь військовослужбовці та ветерани, які дістали травми, поранення, контузії чи захворювання під час виконання бойових завдань при захисті батьківщини.
Як повідомлялося, цього року, попри війну, 19 спортсменів української збірної взяли участь у змаганнях і вибороли 16 медалей різного ґатунку в індивідуальних видах спорту.
Фото: mva.gov.ua