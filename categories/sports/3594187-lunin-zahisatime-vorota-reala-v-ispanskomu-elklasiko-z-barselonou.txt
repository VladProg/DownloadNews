Головний тренер мадридського «Реала» Карло Анчелотті повідомив, що основний голкіпер команди Тібо Куртуа не зіграє сьогодні з «Барселоною» в матчі 9-го туру чемпіонату Іспанії з футболу у Прімері.

Як передає Укрінформ, про це повідомляє офіційний сайт «вершкових».
«У Тібо Куртуа все непогано, але він мало тренувався. Його участь в матчі з «Барселоною» виключена. Йому ще потрібно попрацювати, і ми подивимося, чи буде він готовий зіграти в середу або в суботу. Рюдігер в порядку, йому просто доведеться носити маску, щоб захистити рану. Однак хворобливих відчуттів немає, він добре себе почуває і горить бажанням зіграти. Він боєць. Бензема на цьому тижні знаходиться в набагато кращій формі. Він дійсно додав. Упевнений, він покаже те, що ми звикли бачити в його виконанні», - заявив Анчелотті.
Зазначимо, український воротар Андрій Лунін потрапив у заявку «Реала» на матч з «Барселоною». Голкіпер захищав ворота «королівського клубу» в останніх 4 матчах.
Матч «Реал» - «Барселона» на «Сантьяго Бернабеу» у Мадриді розпочнеться о 17.15 за київським часом.
Фото: «Реал» (Мадрид).