У зв’язку із ситуацією щодо можливого проведення у вересні 2023 року матчу футбольних збірних Катару та Росії Українська асоціація футболу надіслала лист на адресу ФІФА та Футбольної асоціації Катару.

У листі УАФ засуджує ініціативу організації такої зустрічі, передає Укрінформ.
«З метою забезпечення виконання рішення ради ФІФА та виконавчого комітету УЄФА про відсторонення російських команд, національних збірних або клубних, від участі в міжнародних змаганнях під егідою ФІФА та УЄФА, ухваленого у перші дні війни в Україні та в подальшому пролонгованого в травні 2022 року на сезон-2022/2023, ми продовжуємо звертатися до вас щодо випадків потенційних порушень цього рішення з великими сподіваннями їм запобігти.
Згідно з відкритими джерелами, Російський футбольний союз офіційно підтвердив, що національна чоловіча збірна Росії у вересні 2023 року зіграє товариський матч зі збірною Катару, який планується провести в Катарі. При цьому також слід зазначити, що незважаючи на відсторонення від міжнародних змагань за рішенням ФІФА й УЄФА, 2022 року національна чоловіча збірна Росії провела товариські матчі з Киргизстаном, Узбекистаном і Таджикистаном, а потім відбулися ще два матчі в березні 2023 року зі збірними Ірану та Іраку.
Ми в УАФ щиро вважаємо, що вищезазначені матчі не можуть відбуватися за нинішніх обставин, будучи дозволеними й підтриманими конфедераціями й асоціаціями-членами, оскільки це суперечить вмотивованим намірам ФІФА щодо ізоляції агресорів від світової футбольної спільноти.
Адже навіть після понад року жорстокої війни російська терористична держава продовжує вчиняти жахливі злочини в Україні, здійснюючи також руйнівний вплив на природу та економіку наших сусідніх держав, і відтак однозначно є неприпустимим повертати команди, які представляють Росію, у футбольну сім’ю цивілізованого світу», - йдеться в листі першого віцепрезидента УАФ Анатолія Демяненка.
Фото: uaf.ua.