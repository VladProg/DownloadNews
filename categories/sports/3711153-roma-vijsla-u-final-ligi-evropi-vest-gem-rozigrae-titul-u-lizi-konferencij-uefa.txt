Визначилися перші учасники вирішальних поєдинків у Лізі Європи та Лізі конференцій УЄФА сезону-2022/23.

Фінал Ліги Європи відбудеться за участю футболістів італійської «Роми», яка тиждень тому у Римі мінімально здолала німецький «Баєр» (1:0), а у Леверкузені зберегла свою перевагу (0:0), передає Укрінформ.
Суперником «Роми» стане переможець протистояння між іспанською «Севільєю» та італійським «Ювентусом», які обмінялися голами у Турині (1:1).
Першим фіналістом Ліги конференцій УЄФА став англійський «Вест Гем», який двічі переграв нідерландський АЗ «Алкмаар» (2:1, 1:0).
У фіналі лондонці зустрінуться з переможцем пари «Базель» (Швейцарія) - «Фіорентина» (Італія), перший матч - 2:1.
Нагадаємо, фінальний матч Ліги Європи прийматиме 31 травня «Пушкаш Арена» у Будапешті (Угорщина), а вирішальний поєдинок Ліги конференцій УЄФА пройде 7 червня на «Сінобо Стедіум» у Празі (Чехія).
Фото: ФК «Рома».