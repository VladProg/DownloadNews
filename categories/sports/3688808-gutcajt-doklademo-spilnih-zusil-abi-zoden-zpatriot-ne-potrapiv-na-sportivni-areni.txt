Спільні зусилля мають забезпечити те, щоб жоден z-патріот не потрапив на міжнародні спортивні арени.

Про це заявив міністр молоді та спорту України Вадим Гутцайт, коментуючи рішення Міжнародного олімпійського комітету за підсумками засідання виконкому 28 березня 2023 року, передає Укрінформ.
Гутцайт подякував усім, хто підтримує позицію України та окреслив основні позиції нових рекомендацій МОК.
Міністр зазначив, що завдяки зусиллям Президента України Володимира Зеленського та спільним діям Мінмолодьспорту, НОК України, Міністерства закордонних справ України, національних федерацій з різних видів спорту та громадськості вдалося добитися того, що вирішення питання допуску росіян і білорусів до Олімпіади у 2024 році відкладено.
МОК надав рекомендацію для міжнародних спортивних федерацій, які хочуть допустити до змагань росіян і білорусів, розглядати це питання лише відносно ндивідуальних виступів спортсменів.
У командних видах спорту росіяни та білоруси не виступатимуть.
В оновлених рекомендаціях заборонено допуск спортсменів і функціонерів із рф та рб, які підтримують війну, є військовослужбовцями або правоохоронцями. Також заборонено використання будь-яких кольорів російського і білоруського прапорів у місцях проведення змагань, перебування атлетів, персоналу і глядачів.
Заборонено також будь-які висловлювання на підтримку війни до, під час чи після змагань, а також у рамках спілкування з журналістами. Крім того, заборонено національні символи, у тому числі емблеми НОКів та національних федерацій. Навіть жодної музики, що асоціюється з рф та рб.
За словами міністра, ці правила стосуються передусім тих федерацій, які вже вирішили допустити росіян до міжнародних змагань.
«На багатьох із цих аспектів ми акцентували увагу під час спілкування з міжнародною спортивною спільнотою. Нині ми продовжимо працювати у цьому ж напрямку, аби міжнародні федерації, які ще розглядають дане питання, не змінювали свою позицію. Ми також докладемо спільних зусиль, аби жоден z-патріот не потрапив на міжнародні спортивні арени», - наголосив Вадим Гутцайт.
Фото: mms.gov.ua.