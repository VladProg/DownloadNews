Семирічна Олександра Паскаль, яка торік втратила ногу під час російського ракетного обстрілу Одещини, сьогодні взяла участь у своїх перших змаганнях.

Як передає Укрінформ, про це повідомила радниця – уповноважена Президента України з прав дитини та дитячої реабілітації Дар’я Герасимчук у Фейсбуці.
«Щойно отримала повідомлення від Маши, мами Сашеньки Паскаль: «Сьогодні були наші перші змагання!». Я дивилась і не могла повірити, як швидко вона реабілітувалась! А найголовніше, яка ж мотивація потужна повинна бути у 7-річної дівчинки, щоб так реактивно повернутись в художню гімнастику з протезом ноги», - сказала Герасимчук.

Вона наголосила, що «ніякі рашисти зі своїми ракетами, поранення та ампутації не зламають українців».





Як повідомлялося, Олександра Паскаль втратила ногу внаслідок російського ракетного удару 16 травня 2022 року, який стався в смт Затока. Раніше Олександра займалась танцями та гімнастикою, виступала й отримувала нагороди.
У травні після влучання російської ракети дитина опинилася під завалами. Понад два тижні дівчинка провела в реанімації. У неї був відкритий перелом руки, зламані чотири ребра, травма голови та численні осколкові поранення. Лікарі змушені були ампутувати їй ногу.
Фото з відкритих джерел