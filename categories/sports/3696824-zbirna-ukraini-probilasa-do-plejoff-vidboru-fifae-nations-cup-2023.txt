Збірна України уперше в історії пробилася до плей-офф відбору чемпіонату світу з електронного футболу - FIFAe Nations Cup 2023.

Протягом двох днів українська команда змагалася на груповій стадії онлайн-кваліфікації світової першості з FIFA 23. Це був другий етап відбору, ігрові серії якого проходять у форматі 2vs2 в симуляторі FIFA 23 на платформі PS5, передає Укрінформ.
Олександр CIG Grishay Гришай та Андрій CIG ST92 Шакалов, які представляють збірну України на цих змаганнях, завершили груповий раунд на другій позиції у групі B і вийшли до верхньої сітки нокаут-раунду, отримавши в суперники збірну Бельгії.
Свій перший матч українські кіберфутболісти, попри рівну гру, програли бельгійцям із рахунком 2:3. Але у матчі-відповіді наші «збірники» забили два швидкі м’ячі та довели поєдинок до перемоги, зберігши необхідну перевагу - 2:0.
Таким чином, за сумою двох матчів українці здолали бельгійців (4:3) і завоювали путівку до стадії плей-оф відбору, приєднавшись до топ-20 європейських збірних.
Заключна стадія відбору FIFAe Nations Cup 2023 відбудеться з 18-го до 21 травня.
Фото: uaf.ua.