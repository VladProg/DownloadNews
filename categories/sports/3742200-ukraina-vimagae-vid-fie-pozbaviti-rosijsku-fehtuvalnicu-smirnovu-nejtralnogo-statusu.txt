Національна Федерація фехтування України вимагає від Міжнародної федерації (FIE) позбавити росіянку Анну Смірнову нейтрального статусу.

Відповідне звернення оприлюднила пресслужба організації, передає Укрінформ.
«Активність Анни Смірнової в Instagram, де вона відкрито демонструє вербальну і невербальну підтримку російської армії, яка є символом і реалізатором агресії проти України, свідчить, що вона аж ніяк не нейтральна спортсменка і ніколи не була такою», - йдеться у зверненні української Федерації.
Як повідомлялося, у стартовому турі індивідуальних змагань чемпіонату світу у Мілані (Італія) Смірнова зустрілася з українською шаблісткою Ольгою Харлан, яка відмовилася від рукостискання після перемоги над росіянкою. FIE спочатку відсторонила від участі у турнірі українську фехтувальницю, однак згодом призупинила санкції проти Харлан.
Смірнова була однією з восьми атлетів з Росії та Білорусі, що виступали під нейтральним статусом. Через це збірна України пропустила три з шести особистих турнірів - у чоловічій та жіночій шпазі, а також у жіночій рапірі.
Фото: Getty Images.