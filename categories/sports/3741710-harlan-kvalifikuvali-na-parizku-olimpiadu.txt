Українську шаблістку Ольгу Харлан кваліфікували на Олімпійські ігри рішенням Міжнародного олімпійського комітету.

Як передає Укрінформ, про це повідомив Міністр молоді та спорту, президент НОК Вадим Гутцайт у Фейсбуці.
Він також прикріпив лист від МОК. В ньому йдеться про те, що Міжнародний олімпійський комітет висловлює Ользі Харлан слова підтримки і виділяє їй квоту на Олімпіаду через те, що вона не мала можливості завоювати її на чемпіонаті світу.
Гутцайт також зауважив, що міністерство працює над зняттям «чорної картки» Харлан.
Як повідомлялося, українська шаблістка Ольга Харлан на старті чемпіонату світу з фехтування у Мілані (Італія) перемогла росіянку Анну Смирнову (15:7). Після сутички представниця України відмовилася потиснути руку росіянці, яка своєю чергою подала протест через відсутність «прояву поваги» з боку українки. За це Міжнародна федерація фехтування (FIE) дискваліфікувала Харлан із чемпіонату світу.
Фото: Getty Images