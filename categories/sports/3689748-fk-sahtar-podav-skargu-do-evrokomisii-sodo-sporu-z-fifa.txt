Український футбольний клуб «Шахтар» (Донецьк) продовжує судову справу стосовно призупинення договорів із легіонерами та іноземними тренерами.

Як повідомив генеральний директор «Шахтаря» Сергій Палкін, донеччини подали скаргу до Комісії Європейського Союзу проти ФІФА щодо чинного призупинення трудових договорів із легіонерами та іноземними тренерами, передає Укрінформ.
«Український футбольний клуб «Шахтар» подав скаргу за статтею 7 Регламенту (ЄС) №1/2003 до Комісії Європейського Союзу проти ФІФА щодо чинного призупинення трудових договорів із легіонерами та іноземними тренерами. Ця скарга пов’язана з наміром клубу оскаржити рішення Ради ФІФА про продовження дії тимчасових поправок до Правил ФІФА щодо статусу та трансферу гравців за допомогою Циркулярів 1800 і 1804. Було вжито заходів для подання цієї скарги до Європейської комісії, враховуючи важливість і залежність ФК «Шахтар» від здійснення операцій на трансферному ринку з гравцями в межах Європейського Союзу, а також очевидний вплив рішення ФІФА на ринкову діяльність клубу в ЄС. Таким чином, цілком законно та справедливо подати цю скаргу до Комісії ЄС, оскільки дії ФІФА порушують законодавство ЄС про конкуренцію», - заявив Палкін.
Спір ФК «Шахтар» із ФІФА зосереджено на діях глобального футбольного керівного органу у 2022 році, що призвели до автоматичного призупинення договорів із легіонерами та іноземними тренерами клубу після незаконного та агресивного вторгнення збройних сил росії в Україну. Тоді багато легіонерів пішли з клубу у статусі вільних агентів. Надмірні заходи, застосовані ФІФА, призвели до великої втрати прибутку від трансферів гравців і виснаження основних доходів клубу на суму приблизно 40 мільйонів євро.
«Спортивний арбітражний суд (CAS) відхилив претензії ФК «Шахтар», тому клуб оскаржує всі рішення щодо цього. Ми продовжимо заперечувати початкове рішення, ухвалене Бюро Ради ФІФА 20 червня 2022 року, щодо автоматичного призупинення міжнародних договорів. ФІФА встановила, що це рішення діє до червня 2023 року, і клуб вважає його незаконним. Також є високий ризик його подальшого продовження до червня 2024 року. Усі сторони досі очікують підстав первісного рішення Спортивного арбітражного суду, яке було винесено на користь ФІФА в січні 2023 року.
Як клуб ми зіткнулися з упередженістю та несправедливістю, властивими міжнародній футбольній правовій системі - процесу, якому бракує чесності та прозорості, і він вочевидь не відповідає меті. ФІФА створила систему, за допомогою якої вона може впливати на результати рішень Спортивного арбітражного суду, тому ми закликаємо міжнародний футбол об’єднатися та реформувати юридичні процедури й стандарти управління нашого спорту», - зазначив гендиректор футбольного клубу «Шахтар».
Він також висловив надію, що Європейська комісія зрозуміє та оцінить надзвичайний фінансовий тиск, який відчуває клуб через дії ФІФА, тоді як нашу країну спустошує незаконна війна. «Навіть у ці найтрагічніші та найвідчайдушніші часи футбол пропонує полегшення, і ми, як український клуб, сподіваємося, що нам дозволять нормально функціонувати, аби дарувати радість нашим уболівальникам, гравцям і нашим родинам», - сказав Сергій Палкін.
Фото: shakhtar.com.