36-річний хорватський фіхівець Младен Бартулович залишив пост тренера українського футбольного клубу «Інгулець» із Петрового.

Футбольний клуб «Інгулець» подякував Бартуловичу за роки співпраці, передає Укрінформ.
Младен прийшов у клуб у січні 2020 року і своїм досвідом, рішучістю та важливими голами допоміг команді здобути бронзові нагороди Першої ліги та вийти до УПЛ, а потім зберегти прописку у вищому дивізіоні українського футболу.
Після завершення кар'єри гравець отримав тренерський диплом і став асистентом головного тренера клубу, а після звільнення Сергія Лавріненка і до призначення Сергія Ковальця очолював команду і у трьох матчах здобув дві перемоги, поступившись у запеклій боротьбі лише київському «Динамо».
За підсумками сезону УПЛ 2022/23 «Інгулець» посів 14-те місце та зіграє з черкаським ЛНЗ у перехідних матчах.
Фото: ФК «Інгулець».