Молодіжна футбольна збірна України стартує у відбірному турнірі Євро-2025 (U21) поєдинком проти команди Північної Ірландії. Гра відбудеться 12 вересня у Словаччині.

А до цього, 8 вересня, «синьо-жовті» проведуть спаринг з молодіжною збірною Німеччини. Поєдинок впройде на «Людвігспаркштадіоні» у Саарбрюкені (початок - о 19.15 за київським часом).
Головний тренер нашої збірної іспанець Унаї Мельгоса раніше назвав імена 23-х виконавців, викликаних на вересневий збір. Проте у списку відбулися зміни. Замість Костянтина Вівчаренка та Олега Очеретька до лав команди викликані Андрій Булеза і Кирило Сігеєв.
Склад молодіжної збірної України:
воротарі - Руслан Нещерет («Динамо», Київ), Яків Кінарейкін («Дніпро-1»), Кіріл Фесюн («Колос», Ковалівка);
захисники - Арсеній Батагов, Антон Боль (обидва - «Зоря», Луганськ), Данило Скорко («Олександрія»), Артем Смоляков («Полісся», Житомир), Віталій Роман, Богдан Слюбик (обидва - «Рух», Львів), Володимир Салюк («Чорноморець», Одеса), Андрій Булеза («Минай»);
півзахисники - Єгор Ярмолюк («Брентфорд», Англія), Володимир Бражко, Назар Волошин (обидва - «Динамо», Київ), Валентин Рубчинський («Дніпро-1»), Ілля Квасниця («Рух», Львів), Максим Брагару («Чорноморець», Одеса), Іван Лосенко («Шахтар», Донецьк), Євген Павлюк («Ворскла», Полтава), Кирило Сігеєв («Олександрія»);
нападники - Ігор Краснопір («Оболонь», Київ), Денис Теслюк («Рух», Львів), Богдан В’юнник («Шахтар», Донецьк).
У фінальній частині Євро-2025 (U21) виступатимуть 16 команд: Словаччина та ще 15 збірних, що приєднаються до неї за результатами відбору (дев'ять переможців груп, три найкращі команди серед володарів других місць та три переможці плей-офф, в якому гратимуть шість володарів других місць).
На фото: «Людвігспаркштадіон»/fc-saarbruecken.de.