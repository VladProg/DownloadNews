Документальна стрічка Володимира Мули "Нація футболу" номінована на AIPS Sport Media Awards 2022 у категорії Video Documentary.

Про це інформує пресслужба Державного агентства з питань кіно у Фейсбуці, передає Укрінформ.

"Шанс вибороти перемогу для України у галузевій премії AIPS Sport Media Awards — чудова новина для всієї нашої команди. Переконаний, що "Нація футболу" припаде до душі міжнародному журі та складе конкуренцію проєктам від провідних світових мовників", — зауважує Мула.
Також зазначається, що оголошення результатів премії та церемонія нагородження відбудеться в Сеулі 9 травня 2023 року.
Як повідомлялося, "Нація футболу" розповідає історію становлення української збірної по футболу, реконструюючи події завдяки ретельній роботі з архівами, зйомками бекстейджу та ексклюзивними зірковими інтерв'ю від Андрія Шевченка, Олега Блохіна, Йожефа Сабо, Артема Мілевського, Олександра Зінченка, Олександра Шовковського, Руслана Ротаня, Андрія П'ятова, Леоніда Буряка та інших зірок українського футболу.
Стрічку створено Teleprostir Studio за підтримки Державного агентства України з питань кіно й Міністерства культури та інформаційної політики України.