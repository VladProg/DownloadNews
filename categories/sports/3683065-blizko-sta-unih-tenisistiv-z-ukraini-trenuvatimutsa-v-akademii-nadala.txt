Юні тенісисти з України зможуть цього року потренуватися в академії Рафаеля Надаля.


Раніше завдяки спільному проекту академії, ITF та Федерації тенісу України 24 гравці вже змогли провести тренування на Мальорці, передає Укрінформ.
Протягом року учасниками цієї програми стануть близько сотні юних тенісистів з України.
Українська тренерка в Rafa Nadal Academy by Movistar Наталія Мордасова розповіла: «Уже рік ситуація в моїй країні залишається надзвичайно складною. Звичайне життя стало дуже складним, а життя тенісиста - майже неможливим. Вже з квітня минулого року академія надала роботу тренерам, а також запросила багатьох гравців індивідуально. Тепер за допомогою цього проєкту ми змогли вивести цю підтримку дійсно на професіональний рівень, щоб у багатьох гравців з'явилося в житті щось позитивне. В Україні дуже важко знайти місця для тренувань, а для цих тенісистів настає особливий період у житті. Я на зв'язку з сім'ями, вони дуже вдячні за цей шанс».
«Ми знаємо, що ці тижні в академії не змінять життя дітей, - каже Тоні Надаль, тенісний директор закладу, - але ми щасливі бачити, в якому захваті вони та їхні родини. Вони сказали нам, що цей тенісний досвід допомагає їм відключитися від трагічної ситуації в їхній країні. У них хоча б є можливість насолодитися таким незабутнім досвідом. Сподіваємося, що ми разом з ФТУ та ITF ми зможемо зробити наш внесок, щоб допомогти в такій важкій і болючій ситуації".
Фото: btu.org.