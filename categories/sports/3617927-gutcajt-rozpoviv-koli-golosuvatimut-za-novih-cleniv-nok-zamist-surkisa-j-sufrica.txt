Нестор Шуфрич і Григорій Суркіс уже вийшли зі складу Національного олімпійського комітету, проте призначення нових членів НОК голосуватимуться асамблеєю лише через рік.

Про це розповів міністр молоді і спорту, президент НОК Вадим Гутцайт в ефірі телемарафону “Єдині новини”, повідомляє Укрінформ.
“Учора вони (Шуфрич і Суркіс — ред.) написали заяви про вихід із НОК і ввечері вже виконком усе затвердив, тобто їх уже немає у Національному олімпійському комітеті”, - зазначив міністр.
Гутцайт також пояснив, що НОК є громадською організацією, у діяльність якої держава втручатися не може.
За його словами, до комітету за квотним принципом входять 170 осіб, а саме — видатні спортсмени, олімпійці, президенти федерацій, голови обласних відділень НОКу, громадяни, які розвивають спорт.
Міністр поінформував, що Шуфрич і Суркіс були у попередньому складі й увійшли до нового складу НОК — Шуфрич за поданням Федерації стрільби з лука, яку очолює, а Суркіс - за власною заявою “як громадянин, який займається спортом, розвиває спорт”.
Гутцайт додав, що президент НОК не впливає на те, хто входить до складу комітету, за це голосують усі члени.
На запитання, хто зайде замість Суркіса і Шуфрича в НОК, він відповів, що згідно зі статутом організації за це буде голосувати асамблея, яка відбудеться через рік.
Водночас Гутцайт зауважив, що Андрій Шевченко наразі не писав заяву про вихід із НОК, лише в розмові поінформував про свою позицію. Міністр додав, що є домовленість наступного тижня провести зустріч щодо майбутнього розвитку комітету і співпраці всередині нього.
Як повідомлялося, 17 листопада відбулися вибори президента НОК, яким став міністр молоді і спорту Вадим Гутцайт. Також обрали склад комітету, куди увійшли Нестор Шуфрич та Григорій Суркіс.
Пізніше футболіст Андрій Шевченко оголосив про свій вихід зі складу НОК, пославшись на новий склад.