На рингу спортивного залу ОСДЮСШОР-2 Кропивницького пройшов VІ Всеукраїнський турнір з боксу, присвячений пам’яті заслуженого тренера України Віктора Звєрєва.

Участь у змаганняхі, який нинішнього року проводилися під патронатом Національного олімпійського комітету України, взяли 120 боксерів з 16-ти областей України. Обслуговували поєдинки судді міжнародної та національної категорій, передає Укрінформ.
Вшанувати пам'ять відомого спортсмена та тренера під час урочистого відкриття змагань прийшли його колеги та друзі - представники Міністерства молоді та спорту України, Федерації боксу України, керівники спортивної галузі області та міста Кропивницький, голова відділення НОК України в Кіровоградській області, керівники обласної Федерації боксу.
Серед учасників заходу були й титуловані українські боксери, зокрема віцечемпіонка Європи серед юніорок кропивничанка Юлія Філіппова, член національної збірної України черкащанин Мирослав Гончар.
Турнір став одним з етапів підготовки української команди до чемпіонату Європи з боксу, який відбудеться в Баку у листопаді.
Довідково: Віктор Павлович Звєрєв був чемпіоном Європи з боксу, майстром спорту міжнародного класу, заслуженим тренером України. 20 років він тренував молодіжну збірну України. Під його керівництвом українські боксери ставали чемпіонами Європи та завойовували медалі на світових першостях.
Фото: noc-ukr.org.