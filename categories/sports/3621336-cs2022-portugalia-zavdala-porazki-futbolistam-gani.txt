У Катарі відбувся черговий поєдинок фінального турніру XXII чемпіонату світу з футболу.

Другий матч групи Н Мундіалю між збірними Португалії та Гани завершився перемогою піренейців - 3:2, передає Укрінформ.
Рахунок на «Стадіоні 974» у Досі відкрив після перерви Кріштіану Роналду, який реалізував 11-метровий удар на 64-й хвилині зустрічі. Ганці відновили рівновагу завдяки голу Андре Аю на 73-й хвилині. Проте Жоау Фелікс (78) та Рафаел Леау (80) у підсумку принесли перемогу португальцям, не зважаючи на пропущений м’яч від Османа Букарі на 89-й хвилині.
Як повідомляв Укрінформ, у стартовому матчі квартету футболісти Уругваю та Республіки Корея зіграли без голів - 0:0.
У наступному турі групи Н Республіка Корея та Гана зійдуться 28 листопада на «Ед’юкейшн Сіті» в Ер-Райяні, а Португалія та Уругвай цього ж дня зіграють на арені «Лусаїл-Айконік» у Лусаїлі.
ЧС-2022 триватиме до 18 грудня.
Фото: Getty Images/Global Images Ukraine.