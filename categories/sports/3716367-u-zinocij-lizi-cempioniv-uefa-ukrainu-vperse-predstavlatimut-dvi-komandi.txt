Сезон-2023/2024 у жіночій Лізі чемпіонів УЄФА буде третім у новому форматі - з груповим етапом із матчами вдома та на виїзді.

Уперше в історії Україну представлятимуть одразу два футбольні клуби, передає Укрінформ.
Головна стадія змагань — груповий етап за участю 16-ти клубів. Команди будуть поділені на чотири квартети, в яких вони із жовтня до грудня проведуть одна з одною по матчу вдома та на виїзді.
Володарі двох перших місць отримають путівки до 1/4 фіналу. У чвертьфіналах та півфіналах команди проведуть по два матчі, фінал складатиметься з одного матчу, який пройде в іспанському місті Більбао.
Чемпіон ЛЧ-2023 і чемпіони трьох найкращих асоціацій (Франція, Німеччина та Іспанія) одразу потраплять до групового етапу.
Чемпіони інших асоціацій гратимуть у Шляху чемпіонів у кваліфікації. Чемпіони асоціацій, що посідають у рейтингу місця із четвертого по шосте (Англія, Швеція та Чехія), розпочнуть турнір із другого раунду, решта, серед яких буде полтавська «Ворскла», - з першого (якщо не проводитиметься попередній раунд, за якого кількість команд, що стартують на цьому етапі, залежатиме від кількості учасників).
Віцечемпіони шести найсильніших асоціацій (Франція, Німеччина, Іспанія, Англія, Швеція та Чехія) розпочнуть турнір із другого раунду Шляху представників ліг.
Володарі третіх місць цих шести асоціацій, а також володарі других місць 10-ти асоціацій (Італія, Данія, Нідерланди, Ісландія, Казахстан, Норвегія, Шотландія, Білорусь, Україна та Австрія) вступлять у боротьбу з першого раунду Шляху представників ліг. Серед них буде і криворізький «Кривбас».
Усі російські клуби від участі в жіночій Лізі чемпіонів сезону-2023/2024 відсторонені.
Фото: uefa.com.