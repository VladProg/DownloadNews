Жіноча тенісна асоціація (WTA) оновила рейтинг спортсменок напередодні Відритого чемпіонату США - US Open, який стартує у Нью-Йорку у понеділок, 29 серпня.

Як повідомляє BTU, Ангеліна Калініна піднялася на 47-е місце (+2) та знову очолила національний рейтинг, передає Укрінформ.
Еліна Світоліна, яка не виступає з березня через вагітність, втратила очки за торішній титул WTA у Чикаго (США) та опустилася на 64-ю позицію (-21).
Після виходу до півфіналу на турнірі у Гранбі (Канада) покращила свої позиції Марта Костюк - 65-е місце (+7). Леся Цуренко, піднявшись на 87-е місце (+2), впритул наблизилася до Даяни Ястремської, яка зберегла за собою 86-ту позицію.
Рейтинг WTA очолює Іга Швентек із Польщі. Друга «ракетка» світу - естонка Анетт Контавейт, третя - Марія Саккарі з Греції.
Наступного тижня п'ять українських тенісисток - Калініна, Костюк, Ястремська, Цуренко, а також Дар'я Снігур стартують в основній сітці US Open.
На фото: Ангеліна Калініна (Getty Images).