Український боксер першої напівсередньої ваги Ярослав Харциз (2-0, 2 КО) поділився думками про допуск росіян та білорусів до міжнародних змагань.

Про це він розповів для LuckyPunch, передає Укрінформ.
«Моя особиста позиція, що не можна допускати росіян та білорусів до змагань, бо їх треба виключити взагалі зі здорового суспільства. Бо те, що вони творять... Я вважаю, що якщо ти їдеш на змагання, то ти підтримуєш це», - сказав він.
Український боксер наголосив, що не розуміє, як можна тиснути руку росіянам на змаганнях.
«Наприклад, я не розумію, як можна стояти на одному п'єдесталі, гратиме, не дай Боже, гімн їх, тиснути їм руки. Тим більше, що багато спортсменів також мають відношення до військових структур. Є одна сторона, що для спортсменів Олімпіада – це спортивне життя. Але є інший бік, що тут життя людське. Росія напала на нас, дуже багато людей гине», - підсумував Харциз.
Як повідомлялося, Україна здобула дев'ять медалей на престижному турнірі з боксу у Чехії. Змагання рівня гран-прі відбулись у місті Усті-над-Лабем.
Фото: fbu.in.ua