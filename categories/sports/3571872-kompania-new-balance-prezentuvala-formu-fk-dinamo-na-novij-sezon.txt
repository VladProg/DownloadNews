Компанія New Balance у четвер представила домашній, виїзний та третій комплекти форми ФК «Динамо» (Київ) на футбольний сезон-2022/2023.


Домашня форма представлена в біло-блакитних кольорах. Діагональна смуга, яка розташована уздовж всієї футболки, - данина історії та традиціям клубу, передає Укрінформ.
Виїзна форма також відрізняється унікальним дизайном і виконана в синьо-блакитних кольорах. Натхненням під час створенні домашньої та виїзної форми став один із напрямів вуличної культури, а саме графіті, намальовані фанатами клубу в різних куточках Києва.
Окремої уваги заслуговує третій комплект, який використовує національні кольори. Форма виконана переважно у жовтому кольорі з додаванням синіх елементів - на рукавах футболки розміщені сині вставки, а горловина доповнена синьою смужкою.
Капітан команди Сергій Сидорчук: «Нині думки та прагнення кожного українця лише про глобальну перемогу нашої країни. Мужній український народ відстоює свою незалежність та свободу, а ми, футболісти «Динамо», у свою чергу докладемо всіх сил, щоб порадувати яскравою грою та добрими результатами. Важливо, що країна не стоїть на місці, попри важку ситуацію, ми розвиваємося, в тому числі і на спортивному напрямі. Нова ексклюзивна форма від New Balance це позитивний сигнал для нас - навіть під час війни футбол у нашій країні рухатиметься вперед».
Фото: fcdynamo.com.