Кияни ведуть 2:0 у серії до трьох перемог

«Сокіл» повторно обіграв «Дніпро» у другому півфінальному матчі плейоф чемпіонату України з хокею – 4:1, передає Укрінформ.

Перший період пройшов без закинутих шайб, а вже у другій 20-хвилинці рахунок відкрили кияни, Василь-Юрій Качан реалізував більшість. «Дніпро» зумів відігратися зусиллями Микити Сидоренка. Однак ще до другої перерви «Сокіл» знову вийшов уперед, Вадим Мазур відзначився під час подвійної більшості.
На початку третього періоду Богдан Панков грубо зіграв проти Качана, за що отримав п’ятихвилинний штраф. «Сокіл» скористався ситуацією, двічі закинувши у більшості.
Команда Костянтина Сімчука повела з рахунком 2:0 у серії до трьох перемог.

Як повідомляв Укрінформ, у першому матчі «Сокіл» виграв з рахунком 3:2. Третій поєдинок команди зіграють у Києві 16 березня.
Фото: fhu.com.ua