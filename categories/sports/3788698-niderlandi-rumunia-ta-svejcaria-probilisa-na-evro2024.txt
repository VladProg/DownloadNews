Визначилися чергові учасники фінального турніру XVII чемпіонату Європи з футболу.

Для виходу на Євро-2024 збірній Нідерландів у передостанньому турі відбору у групі (В) вистачило мінімального успіху над Ірландією (1:0), у групі I Румунія здобула вольову перемогу над Ізраїлем (2:1), а Швейцарію влаштувала нічия з командою Косово (1:1), передає Укрінформ.
Достроково на Євро-2024 вже відібралися 16 із 24-х збірних - Австрія, Албанія, Англія, Бельгія, Данія, Нідерланди, Німеччина (господарі), Іспанія, Португалія, Румунія, Словаччина, Угорщина, Туреччина, Франція, Швейцарія, Шотландія.
Нагадаємо, збірна України заключний матч у групі С проведе проти італійців 20 листопада на полі «БайАрени» в німецькому Леверкузені (початок - о 21.45).
Турнірне становище: Англія - 17 очок (після 7-ми ігор), Італія - 13 (7), Україна - 13 (7), Північна Македонія - 7 (7), Мальта - 0 (8).
Зазначимо, що фінальна стадія Євро-2024 пройде наступного літа (14 червня - 14 липня) у Німеччині. Крім господарів у турнірі зіграють 23 збірні (по 2 найкращі команди з кожної групи).
Фото: AP.