Головний тренер національної збірної України з футболу Сергій Ребров прокоментував нічию (0:0) у вирішальному матчі з Італією у кваліфікації Євро-2024.

Настаник вважає, що його команда показала гарну гру, передає Укрінформ.
«Ми грали проти чинного чемпіона Європи. Дуже важко проти цієї команди з перших хвилин постійно пресингувати. Тому в першому таймі ми більше сконцентрувалися на обороні, а в другому грали інтенсивніше, більше пресингували, завдяки цьому відбирали м’яч і створювали моменти. Так, зараз хлопці дуже засмучені, тому що не здобули результат. Але я вважаю, що вони показали гарну гру, можу тільки подякувати їм. Небагато людей вірили в нас у відборі. Ми боролися до останньої гри. Я вдячний гравцям, з якими ми працюємо разом приблизно півроку. Вони показали розуміння нашої гри, показали український характер. Як усі ви знаєте, війна в Україні продовжується. Це важко для гравців, які завжди дивляться в телефон, стежать за новинами, так само, як і я. Непросто працювати в цій атмосфері. Але ми всі розуміємо, що представляємо сильну країну, що й продемонстрували на полі. Ми показали характер, билися за нашу країну...
У ситуації з падінням Мудрика, вважаю, що там був чистий пенальті, є VAR. Із мого погляду це був 11-метровий. Але це вирішуємо не ми. Напевно, під час перегляду VAR не побачили фолу» - сказав Ребров.
Підопічні Сергія Реброва за підсумками турніру у відбірковій групі С посіли 3-є місце і в березні боротимуться за одну з трьох вакантних путівок на Євро-2024 у стикових матчах плей-офф Ліги націй УЄФА (жеребкування - 23 листопада).
Фото: uaf.ua.