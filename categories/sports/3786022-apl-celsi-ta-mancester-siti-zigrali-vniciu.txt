Команди забили 8 м’ячів на двох.

«Манчестер Сіті» зіграв внічию із «Челсі» у матчі 12-го туру англійської Прем’єр-ліги – 4:4, передає Укрінформ.

Команди двічі обмінялися м’ячами до перерви: у гостей Ерлінг Голанд забив з пенальті за фол на собі Марка Кукурельї, у складі господарів - відзначилися Тіаго Сілва після кутового та Рахім Стерлінг із прострілу Ріса Джеймса. Шанси зрівняв після стандарту Мануель Аканджі.
Другий тайм розпочався з другого голу Голанда. На 64-й хвилині на полі з’явився українець Михайло Мудрік, а вже через три хвилини він взяв участь у гольовій атаці, у підсумку Едерсон невдало відбив удар Конора Галлахера, а Ніколас Джексон зіграв на добиванні – 3:3.
На 86-й хвилині рикошет від Тіаго Сілви після удару Родрі залишив не при справах Роберта Санчеса. У компенсований час Коул Палмер реалізував пенальті та зрівняв рахунок у матчі.
Підсумкова нічия не дозволила «Ман Сіті» відірватися від «Ліверпуля» та «Арсеналу» – команда Пепа Гвардіоли випереджає переслідувачів лише на один пункт. «Челсі», який забив 8 голів у двох поспіль матчах з лідерами АПЛ, залишається на десятому рядку з 16 очками.

У наступному турі 25 листопада «Манчестер Сіті» прийме «Ліверпуль», а «Сині» вирушать у гості до «Ньюкасла».
Фото: Getty Images