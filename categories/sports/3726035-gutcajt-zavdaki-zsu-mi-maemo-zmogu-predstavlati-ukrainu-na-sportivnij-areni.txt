Міністр молоді та спорту України, президент Національного олімпійського комітету Вадим Гутцайт оцінив шанси України на медалі протягом Європейських ігор-2023 в Кракові.

Він розповів про це ексклюзивно в коментарі Укрінформу.
«Завдяки збройним силам України ми маємо змогу представляти Україну на спортивній арені. Більше року триває війна. З перших днів було складно зберегти наших спортсменів, зберегти спорт в Україні, гарантувати атлетам нормальну підготовку. Всі найкращі команди Європи змагатимуться за медалі, тому буде складно. Ми рухаємося до Олімпіади в Парижі. Завдяки всім нашим партнерам, людям всередині країни, ми приїхали у найбільшому складі. 263 спортсмени отримали шанс представити Україну на змаганннях такого рівня», - сказав він.
Президент НОК відмовився від прогнозів, але запевнив, що у кожного українського спортсмена є потенціал здобути медаль.
«Складно щось прогнозувати. Ми розуміємо всі складнощі, зокрема пов'язані з психологічним станом. Я розраховую на кожного спортсмена, адже у кожного є потенціал стати на п'єдестал. Головне - вірити в себе, вірити в тренера і не забувати, що за спиною вся наша Україна. Бажаю всім спортсменам удачі і перемог», - зауважив Гутцайт.
Він також наголосив на тому, що робота на рахунок недопуску до змагань росіян і білорусів триває, і закликав українських спортсменів долучатися до боротьби.
«Ми сподіваємося, що наша плідна робота, проведена за 3 місяці з березня, дасть результат. МОК повинен побачити, що не на часі зараз повертати росіян і білорусів до змагань. Нам потрібно продовжувати роботу. Спортсмени зокрема повинні перемагати і розповідати про те, що відбувається в нашій країні. Вони повинні тиснути на своїх друзів спортсменів, які своєю чергою будуть впливати на свої національні олімпійські комітети і федерації. Росіянам і білорусам не місце на спортивних змаганнях». - підсумував міністр молоді та спорту.
Як повідомлялося, сьогодні, 21 червня, відбулася церемонія відкриття Європейських ігор-2023 у Кракові.
Змагання триватимуть з 21 червня по 2 липня.