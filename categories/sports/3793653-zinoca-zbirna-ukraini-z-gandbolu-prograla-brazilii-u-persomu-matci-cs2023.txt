У Данії, Норвегії та Швеції розпочався XXVI чемпіонат світу з гандболу серед жіночих команд.

Збірна України стартувала з поразки від команди Бразилії - 20:35 (10:17), передає Укрінформ.
В іншому поєдинку квартету G Іспанія о 21.30 зійдеться з Казахстаном також на арені «Север» у данському Фредеріксхавні.
У другому турі групової стадії «синьо-жовті» 1 грудня зустрінуться з іспанками, а 3 грудня - з гандболістками Казахстану.
В інших групах ЧС-2023 виступають:
група А - Швеція, Хорватія, Китай, Сенегал;
група B - Чорногорія, Угорщина, Камерун Парагвай;
група C - Норвегія, Республіка Корея, Гренландія, Австрія;
група D - Франція, Словенія, Ангола, Ісландія;
група E - Данія, Румунія, Сербія, Чилі;
група F - Німеччина, Польща, Японія, Іран;
група H - Нідерланди, Чехія, Аргентина, Конго.
По три найкращі команди з кожного квартету пройдуть до основного раунду чемпіонату світу. Далі 24 збірні будуть розділені на 4 групи по 6 команд. У плей-офф світової першості вийдуть по дві найкращі команди кожної з груп.
Світова першість з гандболу серед жіночих національних збірних завершиться 17 грудня. Чинний чемпіон світу - Норвегія.
Жіноча збірна України з гандболу вперше з 2009 року грає на чемпіонаті світу. 14 років тому «синьо-жовті» посіли 17-те місце. Найкращим результатом української команди є четверте місце на ЧС-2003.
Фото: ФГУ.