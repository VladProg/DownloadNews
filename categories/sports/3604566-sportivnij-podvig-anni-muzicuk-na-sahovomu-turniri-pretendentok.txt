Після того, як українські шахістки - сестри Музичук - поступалися після стартових зустрічей турніру претенденток у Монако, а грати лишалося ще по дві партії, тільки найгарячіші оптимісти могли сподіватися, що хтось із них відіграється. Визнаю, що до них належав і я.


Хоча, чесно кажучи, більше ставив на Марію, яка грала з китаянкою Лі Тінцзе. І насправді, у третій зустрічі Музичук-молодша чорними начисто переграла суперницю, досягла виграшної позиції. І саме тут її підвела техніка. Та сама техніка, яка була її сильною рисою, коли вона стала чемпіонкою світу сім років тому. Крок за кроком наша шахістка випускала перевагу і зрештою догралася до нічиєї.
У вирішальній четвертій партії Марії не вдалося досягти переваги, і ця зустріч також закінчилася миром. 2,5:1,5 - на користь Лі. Китаянка пробилася до півфіналу.
Анна Музичук у третій партії упевнено зрівняла гру проти рейтинг-фаворитки Хампі Конеру з Індії, навіть отримала трохи кращу позицію, але зрештою партія закінчилася унічию. Тепер нашій шахістці треба було неодмінно перемагати, аби продовжити боротьбу за вихід до півфіналу. Сказати, що перебіг подій у четвертій зустрічі був драматичним, це не сказати нічого. Кілька разів ситуація на шахівниці докорінно змінювалася, і все вирішували нерви. Вони виявилися міцнішими у Музичук. Вона вирішила партію на свою користь матовою атакою. Отож, рахунок зрівнявся - 2:2. Але то була лише половина справи. І все мало вирішуватися на тайбрейках.
Перші дві партії проходили, так би мовити, у дистанційній боротьбі. Вони не дали перевагу жодній із суперниць. А от у третьому двобої Анна чорними (!) переграла опонентку. Втім, вона пройшла повз виграшне продовження, і Хампі оголосила вічний шах. Але, мабуть, нервова енергія в неї закінчилася. У вирішальній зустрічі Конеру білими на рівному місці підставила фігуру, після чого негайно зупинила годинник. Результат матчу - 4,5:3,5 на користь Анни Музичук.
Думаю, що читач не дуже ображатиметься на мене за такий штамп, як спортивний подвиг. Але як інакше можна назвати те, шо витворила наша чудова майстриня!? Тепер у півфіналі на неї чекає Лі. Звичайно, вона за рейтингом та за класом поступається Конеру. Але недооцінювати її не можна. Саме вона виявила винахідливість і впертість та зрештою перемогла Марію.
Перша партію матчу відбудеться у вівторок першого листопада.
Петро Марусенко, міжнародний майстер.
Фото: fide.com.