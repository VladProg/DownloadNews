Абсолютний чемпіон світу у легкій вазі американець Девін Хейні прокоментував свій майбутній бій проти колишнього чемпіона світу у трьох вагових дивізіонах українця Василя Ломаченка.

«Чекайте 20 травня. Хейні проти Ломаченка. Це буде дуже тактичний бій, схожий на шахи. Цей бій може бути дуже цікавим через наші стилі. Поки невідомо, де саме відбудеться поєдинок, але скоро ви все дізнаєтесь. Поки що все ще в процесі. Сподіваюся одного разу виступити у Саудівській Аравії. Маю там величезну підтримку мусульман. Тому хочу, щоб бій відбувся тут», - цитує Хейні Boxing News 24.

Нагадаємо, Ломаченко у своєму останньому бою переміг американця Джемейна Ортіса. Хейні також у жовтні минулого року повторно виграв у австралійця Джорджа Камбососа та зберіг чемпіонські титули WBC, WBA Super, IBF та WBO у легкій вазі.
Фото: Getty Images.