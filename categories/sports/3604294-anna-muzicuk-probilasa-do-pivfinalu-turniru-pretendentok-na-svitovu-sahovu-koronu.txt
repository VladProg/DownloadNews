Українська шахістка Анна Музичук вийшла до 1/2 фіналу Турніру претенденток за звання чемпіонки світу.

Музичук на тай-брейку перемогла Хампі Конеру з Індії (2,5:1,5) та вийшла до півфіналу вирішальної стадії відбору претенденток на світову шахову корону, передає Укрінформ.
Загальний рахунок чвертьфінального протистояння Анни Музичук та Хампі Конеру - 4,5:3,5.
Наступною суперницею українки стане китаянка Лей Тінцзе, яка в 1/4 фіналу обіграла молодшу сестру Анни - Марію Музичук (2,5:1,5).
У півфіналі шахістки проведуть чотири партії, перша з них розпочнеться 1 листопада о 16.00 за київським часом. У першій партії матчу Анна Музичук зіграє проти Лей Тінцзе білими фігурами.
Нагадаємо, що чемпіонкою світу є китаянка Цзюй Веньцзюнь, яка захищатиме титул у матчі із переможницею Турніру претенденток улітку 2023 року.
Фото: FIDE.