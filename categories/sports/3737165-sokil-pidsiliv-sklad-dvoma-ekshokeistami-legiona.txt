20-річний оборонець Олександр Філімонов і 18-річний нападник Андрій Явний калуської хокейної команди «Легіон» стали гравцями чемпіонат України - київського київського «Сокола».

Вихованець донецького хокею Філімонов розпочинав заняття хокеєм у школі «Донбаса», а потім перебрався до Дніпра і став у 2018-му чемпіоном України U16 у складі «Придніпровська», передає Укрінформ.
Наступного року хокеїст виграв срібло національної першості U19 з «Динамо» з Дніпра.
Сезон-2019/2020 Олександр провів у канадській WSHL за «Барргед Боммберз». Повернувшись додому, з осені 2020-го Олександр виступав за «Маріуполь», а в наступному чемпіонаті перебрався до херсонського «Дніпра». Чемпіонат України-2022/2023 Філімонов провів за калуський «Легіон» – 33 матчі, 1 гол + 2 передачі.
Загалом у чемпіонатах України Олександр зіграв 95 матчів, у яких закинув 1 шайбу і зробив 3 асисти.
В грудні 2021-го Філімонов виступав у складі молодіжної збірної України на чемпіонаті світу в дивізіоні 1В (5 матчів).
Явний - вихованець калуського хокею. На дитячо-юнацькому рівні він виступав за калуських «Білих Ведмедів», дніпровських «Гладіаторів» і «Галицьких Левів» із Новояворівська.
До Калуша Андрій повернувся 2021-го і провів незавершений через війну сезон-2021/2022 за «Легіон» у Молодіжній хокейній лізі. У попередньому чемпіонаті Явний дебютував у дорослому хокеї. У складі «Легіона» він провів 33 матчі і відзначився одним асистом.
Як повідомлялося, раніше гравцями «Сокола» стали ще два нападники «Легіона» зразка попереднього сезону - Віктор Захаров та Руслан Ромащенко.
Фото: fhu.com.ua.