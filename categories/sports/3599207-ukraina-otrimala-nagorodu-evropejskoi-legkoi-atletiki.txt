На урочистій церемонії Golden Tracks в Таллінні (Естонія) назвали переможців премії European Athletics 2022.

Нагороду Європейської легкої атлетики для національних федерацій отримала Федерація легкої атлетики України (ФЛАУ), передає Укрінформ.
Відзнаку генеральній секретарці ФЛАУ Іоланті Хропач вручили президент Світової легкої атлетики Себастьян Кое та член Виконавчого комітету ЕА Мартон Дюлай.
Серед претенденток на звання «Легкоатлетка року в Європі» була українська стрибунка у висоту Ярослава Магучіх, яка нинішнього сезону перемогла на чемпіонаті світу в приміщенні, потім виграла «срібло» чемпіонату світу просто неба, стала чемпіонкою Європи, а також перемогла у фіналі «Діамантової ліги». Проте, премія European Athletics 2022 у цій номінації дісталася бігунці на 400 метрів з бар’єрами Фемке Бол з Нідерландів.
Переможці премії European Athletics Golden Tracks 2022
Атлетка року: Фемке Бол (Нідерланди), біг (400 метрів, 400 метрів з бар'єпрами)
Атлети року: Мондо Дюплантіс (Швеція), стрибки з жердиною; Якоб Інгебрігтсен (Норвегія), біг (1500, 5000 метрів)
Зірка, що сходить (жінки): Еліна Ценгко (Греція), метання списа
Зірка, що сходить (чоловіки): Миколас Алекна (Литва), метання диска
Фейрплей: Науель Карабанья (Андорра), біг (1500 метрів, 3000 метрів з перешкодами)
Член European Athletics: Іоланта Хропач (Україна), Федерація легкої атлетики України
Тренери року: Када Делич-Селімович (Боснія і Герцеговина), Гайко Ваат (Естонія).
Фото: European Athletics.