Український скелетоніст Владислав Гераскевич вдруге поспіль піднявся на подіум на Північноамериканському кубку у канадському місті Вістлер.

Як повідомляє «Суспільне Спорт», перший етап закінчився «сріблом» для Гераскевича, який поступився американцю Остіну Флоріну 0,3 секунди, показавши другий результат в обох проїздах, передає Укрінформ.
На другому етапі українському скелетоністу вдалося випередити Флоріна. А за підсумками першого проїзду Гераскевич навіть посідав перше місце, показавши результат 52,92 секунди.
Однак вирішальним у боротьбі за перемогу на етапі для Гераскевича став другий проїзд. Його Владислав подолав повільніше на 0,3 секунди, програвши у підсумку 0,04 секунди австрійцю Флоріану Ауеру, який після «бронзи» на першому етапі став переможцем на другому. Топ-3 замкнув Остін Флорін, який програв Гераскевичу 0,22 секунди.
Зазначимо, що Вістлер прийматиме перший етап Кубка світу сезону 2022/23 зі скелетону. Він відбудеться у четвер, 24 листопада.
Фото: IBSF.