Україна зіграє з Мальтою 17 жовтня.

Наступного дня після перемоги над Північною Македонією (2:0) національна команда України провела ранкове тренування на полі бази ФК «Спарта» в празькому районі Страгов, повідомляє пресслужба УАФ, передає Укрінформ.

У занятті взяли участь 11 польових гравців та два голкіпери – Георгій Бущан та Дмитро Різник. Водночас Анатолій Трубін та решта виконавців, які вчора вийшли на поле зі стартових хвилин, залишилися в готелі, аби провести відновлювальні процедури.
Склад збірної України зменшився на двох гравців: у неділю вранці розташування «синьо-жовтих» залишили Сергій Кривцов, в якого м’язове ушкодження стегна, та Руслан Маліновський, який отримав у матчі з Північною Македонією своє третє попередження в нинішньому відбірному циклі, а тому не зможе взяти участі у грі на Мальті.
Після обіду національна команда залишила готель у Празі та виїхала до аеропорту, звідки вирушить до Ла-Валетти. Наступне тренування наша збірна проведе вже завтра на Національному стадіоні Мальти, і воно буде офіційним передматчевим (початок – о 19:00 за центральноєвропейським часом). За півгодини до цього головний тренер Сергій Ребров та один із гравців «синьо-жовтих» зустрінуться з медіа в режимі прес-конференції.

Як повідомляв Укрінформ, Україна зіграє з Мальтою в вівторок, 17 жовтня, початок поєдинку о 21:45 за Києвом.

Фото: uaf.ua