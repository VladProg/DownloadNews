Головний тренер футболістів київського «Динамо» Мірча Луческу відповів на запитання журналістів після матчу 2-го туру групового раунду Ліги Європи з кіпрським АЕКом (0:1) у Кракові.

Румунський наставник киян, зокрема, зазначив, що досягти позитивного результату його команді завадив психолонічний стан, передає Укрінформ.
«Гравцям завадив психологічний стан. Ми домінували на полі, особливо у другому таймі, та й загалом провели хороший матч. Доходили до зони завершення, проте не могли зробити останній пас. Наші помилки лежать не в технічній чи тактичній площині, а випливають лише з психологічного стану. Через це ми погано почали матч, пропустили швидкий м'яч і дали суперникам можливість оборонятися та контратакувати решту часу. Шкода, що наш гол не був зарахований, адже, наскільки я бачив, офсайду в цьому моменті не було. Навіть VAR припускається помилок.
Ми маємо сконцентруватися на чемпіонаті України та Лізі Європи. Як я вже раніше казав, нині у нас немає бази, ми не граємо вдома, переїжджаємо кожні кілька днів, а родини футболістів розкидані по різних країнах Європи. Тому гравцям складно зосередитися на футболі. Проте ми мусимо пройти через цей складний період, зберігаючи «Динамо» на високому рівні. Нам потрібні позитивні результати», - сказав Луческу.
Як повідомляв Укрінформ, у першому турі «Динамо» поступилося у Стамбулі «Фенербахче» (1:2). Настьупну гру Ліги Європи кияни проведуть у гостях проти французького «Ренна».
Фото: fcdynamo.com.