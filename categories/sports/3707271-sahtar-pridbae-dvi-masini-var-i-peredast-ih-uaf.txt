Футбольний клуб «Шахтар» придбає дві машини VAR (Video assistant referee - система відеодопомоги арбітрам) і передасть їх Українській асоціації футболу.

Про це розповів в інтерв'ю клубній пресслужбі генеральний директор «Шахтаря» Сергій Палкін, передає Укрінформ.
«Останнім часом багато було сказано про суддівство в УПЛ. Потужний потік негативу, кожного туру незрозумілі суддівські рішення, які не те що знижують і без того невисокий інтерес до нашого футболу, - вони цей інтерес остаточно вбивають. Судді та їхні скандальні картки, пенальті, скасування голів упевнено вийшли на перший план коментарів експертів. Прізвища арбітрів ми знаємо вже краще, ніж прізвища футболістів команд. І якщо ми так багато говоримо про арбітраж, слід визнати: тут є явна проблема.
Що робити? Одним із рішень ми бачимо в системному використанні сучасних технологій VAR на всіх матчах УПЛ. Безумовно, VAR - не панацея, але сьогодні це вже обов’язкова необхідність, яку визнали й використовують у більшості футбольних чемпіонатів у всьому світі. Усі клуби мають бути в рівних умовах, і необхідно, щоб VAR працював на кожному матчі.
Тому ФК «Шахтар» ухвалив рішення щодо придбання двох машин VAR, які клуб передає УАФ для обслуговування матчів УПЛ наступного сезону. Обидві машини буде придбано із тих 60 мільйонів гривень, які ми обіцяли раніше спрямувати на підтримку українського футболу», - сказав Сергій Палкін.
Він також висловив сподівання, що поява достатньої кількості машин VAR суттєво знизить кількість суддівських скандалів і дозволить забезпечити використання відеотехнологій на кожному матчі.
«Давайте знову говорити про футбол, а не про футбольних арбітрів та їхні помилки», - наголосив гендиректор ФК «Шахтар».
Фото: facebook.com/fcshakhtar.