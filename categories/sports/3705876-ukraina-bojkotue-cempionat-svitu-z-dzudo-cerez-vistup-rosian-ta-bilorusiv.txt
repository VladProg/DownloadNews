Збірна України з дзюдо не братиме участі у головному старті змагального сезону - чемпіонаті світу, який сьогодні розпочинається у Досі (Катар).

Як повідомляв Укрінформ, рішення збірної України бойкотувати світову першість пов'язане з допуском на змагання атлетів з росії та білорусі, яких повернула до виступів Міжнародна федерація дзюдо (IJF).
Загалом на татамі у катарській столиці вийдуть 19 російських та білоруських представників у нейтральному статусі (Individual Neutral Athletes).
До Дохи не поїхали 14 українських дзюдоїстів: чоловіки - Дільшот Халматов, Артем Лесюк (обидва - до 60 кг), Богдан Ядов (до 66 кг), Владислав Казіміров (до 73 кг), Гєворг Манукян (до 81 кг), Артем Бубир (до 90 кг), Антон Савицький (до 100 кг), Євгеній Балєвський (понад 100 кг); жінки - Марія Буйок (до 48 кг), Дар’я Білодід (до 57 кг), Юлія Гребеножко (до 63 кг), Єлизавета Литвиненко, Юлія Курченко (до 78 кг), Руслана Булавіна (понад 78 кг).
Чемпіонат світу завершиться 14 травня.
На фото: Дар'я Білодід (IJF).