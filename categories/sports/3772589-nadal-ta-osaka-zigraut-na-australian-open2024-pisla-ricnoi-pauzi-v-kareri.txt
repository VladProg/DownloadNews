Чемпіони Australian Open Рафаель Надаль, Наомі Осака та Анжелік Кербер візьмуть участь у турнірі в 2024 році.


Про це повідомив директор Australian Open Крейг Тайлі для ESPN, передає Укрінформ.
«Наш чемпіон 2022 року Рафа Надаль наполегливо працював над реабілітацією більшу частину року. Іспанець завжди приносить найкраще в Мельбурн, і ніхто не може сумніватися, наскільки старанно він змагається. Я спілкувався з його командою – Рафа уже повернувся на корт і з нетерпінням чекає змагань у Мельбурні в січні», – сказав Тайлі.
Надаль не грає з січня через травму лівого стегна після поразки у другому колі Australian Open.
Кербер та Осака брали паузу в кар’єрі через народження дітей. Осака, яка рік не грала через народження доньки, вже підтвердила свою участь в Australian Open-2024.
Також очікується, що участь в Australian Open візьмуть Каролін Возняцкі та Нік Кіріос.
Турнір пройде з 14 по 28 січня.
Фото: Getty Images