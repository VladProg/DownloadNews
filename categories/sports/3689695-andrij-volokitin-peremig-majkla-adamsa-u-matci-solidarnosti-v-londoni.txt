Товариський Матч солідарності Англія - Україна, що проходив у Лондоні, закінчився перемогою української команди.

Її представляв був чемпіон країни Андрій Волокитін, якому протистояв найсильніший шахіст Англії Майкл Адамс.
У перших трьох партіях лідерство захопив Волокитін – 2:1. Але в четвертому двобії Адамсу вдалося відреваншуватися, і рахунок став рівним.
Багато хто вважав, що от тепер англієць свого не упустить. Недаремно його жартома називають «павуком» за непоступливий стиль гри та надійність у захисті.
Проте, друга половина змагань, яка проходила в Європейському банку реконструкції, почалася для багатьох вельми несподівано. Волокитін у чудовому стилі здобув дві перемоги поспіль. У сьомій партії Адамс спромігся досягти нічиєї. Таким чином, матч вже був виграним, бо українець набрав 4,5 очка з 8-ми.
Проте, існує в шахах таке поняття, як престиж. В останній зустрічі Майкл білими настирно прагнув до перемоги. Партія перейшла у закінчення з різнокольорними слонами, що зазвичай передвіщає нічию.
Проте англієць продемонстрував чудеса техніки, здобувши перемогу на 67-у ході. Тим самим він скоротив рахунок матчу до 3,5:4,5, але загальна перемога лишилася за Волокитіним.
Що ж, хоча матч був товариським, але все ж таки приємно було здолати такого грізного суперника. Головним же підсумком стала демонстрація солідарності з нашою країною!
Петро Марусенко, міжнародний майстер.