Київський клуб вирвав перемогу наприкінці матчу.

«Оболонь» створила сенсацію у поєдинку четвертого туру Української Прем'єр-ліги, здолавши «Дніпро-1» - 2:1, передає Укрінформ.
Вже на 16-й хвилині матчу арбітр вказав на 11-метрову позначку – Піхальонок виконав пенальті та відкрив рахунок у матчі. «Оболонь» змогла зрівняти на початку другого тайму – Тарануха сильно пробив крізь руки воротаря у саму праву дев'ятку. Наприкінці матчу київський клуб зусиллями Краснопіра вперше у матчі вийшов вперед.
«Оболонь» змогла втримати рахунок та здобула свою першу перемогу в цьому сезоні. Тепер вони займають дев’яте місце в УПЛ, маючи в своєму активі 4 очки. «Дніпро-1» після цієї гри опустився на одинадцяту позицію, у них теж чотири пункти.

Як повідомляв Укрінформ, сьогодні в УПЛ відбудеться ще два матчі: «Чорноморець» зіграє з «Динамо», «Кривбас» прийматиме «Шахтар».

Фото: upl.ua