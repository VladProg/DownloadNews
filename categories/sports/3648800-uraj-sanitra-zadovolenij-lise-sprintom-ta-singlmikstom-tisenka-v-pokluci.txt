Головний тренер чоловічої збірної України з біатлону Юрай Санітра підбив підсумки етапу Кубка світу в Поклюці.

Як передає Укрінформ, він сказав про це в розмові із «Суспільне Спорт».
«Складна ситуація в нашій команді, через проблеми зі здоров’ям у лідерів. А ті, хто мають змогу показувати себе, не використовують свої можливості. Можу сказати, що в цьому Кубку задоволений лише виступом Артема Тищенка, який в спринті та сьогодні в естафеті допоміг зробити хороший результат. Стосовно інших, то важко знайти позитив», - сказав Санітра.
За словами тренера, українські біатлоністи набиратимуть форму ближче до чемпіонату Європи.
«Впевнений, підтвердиться правило, що на першому старті після Нового року нам не вдається все так, як ми хотіли. Форма буде покращуватись до чемпіонату Європи, де ми матимемо Приму й Дудченка. А на чемпіонаті світу буде й Підручний», - розповів головний тренер чоловічої збірної України з біатлону.
Як повідомлялося, з 11 по 15 січня пройде 5-й етап Кубка світу в Рупольдингу.
Фото: facebook.com