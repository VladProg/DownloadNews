Баскетбольний клуб «Прометей» (Слобожанське) в офіційному листі вирішив подати заявку на участь у Вищій лізі чемпівонату України.

Про це 30 червня йдеться у листі на офіційному сайті команди, передає Укрінформ.
«Шановна баскетбольна спільното, раді повідомити, що баскетбольний клуб «Прометей» внесено до списків учасників Єврокубка-2023/2024, в якому наша команда візьме участь. Також вчора відбулась нарада з членами наглядової ради, президентом та директором БК «Прометей», на якій було ухвалено рішення щодо участі команди у чемпіонаті України сезону-2023/24. Рішення було непростим, але, попри емоції та заради розвитку українського баскетболу у цей не простий час, повідомляємо, що «Прометей» подає заявку на участь у чемпіонаті України серед команд Вищої ліги відповідно до регламенту змагань.
Також ми не полишаємо надії, що ближче до початку сезону-2023/2024 виконком ФБУ повторно розгляне можливість участі нашого клубу у Суперлізі.
Сподіваємось що цей крок покладе новий фундамент доброзичливих та ділових відносин БК «Прометей» з Федерацією баскетболу України», - зазначається у листі.
Як повідомлялося раніше «Прометей» заявляв, що не планує заявлятись у Вищу лігу і попросив переглянути рішення про недопуск команди до Суперліги. У минулому сезоні Суперліги команда участі не брала.
Фото: prometeybc.com.