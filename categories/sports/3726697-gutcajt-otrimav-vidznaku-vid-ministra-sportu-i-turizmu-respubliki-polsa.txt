Під час урочистого заходу з нагоди відкриття у Кракові ІІІ Європейських ігор міністр спорту і туризму Республіки Польща Каміль Бортничук вручив відзнаку міністру молоді та спорту, президенту НОК України Вадиму Гутцайту.

Про це повідомляє пресслужба Мінмолодьспорту України, передає Укрінформ.
«Від імені польського уряду та від себе особисто маю приємність передати щирі вітання та подяку за вашу стійкість перед обличчям ганебної російської агресії проти України. З огляду на війну в Україні, яка триває з минулого року та масштаб пов’язаних із цим викликів для українського спорту, роль українського міністра, відповідального за питання спорту, є надзвичайно важливою. Як колишній професіональний спортсмен, ви чудово знаєте поняття честі, вмієте боротися з труднощами та здатні досягати складних цілей. Усіма цими якостями ви керуєтеся у щоденному служінні українському спорту», - зазначив Бортничук.
Вадим Гутцайт, у свою чергу, подякував колезі за допомогу українському спорту та підтримку у питанні недопущення росіян та білорусів до міжнародних змагань.
«Для мене велика честь отримати цю нагороду. Це визнання героїзму та незламності українського народу, який відважно протистоїть російському агресору. Щиро дякую Польщі за братерську підтримку та допомогу», - наголосив український міністр.
Фото: mms.gov.ua.