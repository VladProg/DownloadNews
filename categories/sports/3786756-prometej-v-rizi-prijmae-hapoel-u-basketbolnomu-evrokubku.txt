Український баскетбольний клуб «Прометей» у вівторок, 14 листопада, проведе черговий поєдинок в Єврокубку сезону-2023/24.

У сьомому турі групи А розіграшу слобожанська команда на «Арені Рига» в Латвії прийматиме ізраїльський «Хапоель» (Тель-Авів), передає Укрінформ.
Початок зустрічі о 19.00 за київським часом.
Наступний матч «Прометей» зіграє проти італійської «Венеції» 22 листопада також у Ризі.
Турнірне становище: «Париж» (Франція) - 6 перемог (у 6-ти іграх), «Бешикташ» (Туреччина) - 5 (6), «Хапоель» (Тель-Авів, Ізраїль) - 4 (5), «Лондон Лайонс (Англія) - 4 (6), «Вулвз» (Литва) - 3 (5), «Ховентут» (Іспанія) - 3 (6), «Венеція» (Італія) - 2 (6), «Прометей» (Україна) - 2 (6), «Цедевіта Олімпія» (Словенія) - 0 (6), «Гамбург» (Німеччина) - 0 (6).
Дві найкращі команди групи вийдуть до 1/4 фіналу Єврокубка. Клуби, які посядуть 3-6-ті місця, зіграють в 1/8 фіналу.
Протистояння перших стадій плей-офф будуть одноматчевими. Півфінали та фінал Єврокубка пройдуть у форматі серій best-of-3 (до двох перемог).
Нагадаємо, минулого сезону «Прометей» дійшов до півфіналу Єврокубка. Українська команда з різницею у 2 очки поступилася місцем у фіналі турецькому «Тюрку Телекому».
Фото: БК «Прометей».