У Нью-Йорку проходить заключний, четвертий у сезоні турнір серії Grand Slam - Відкритий чемпіонат США з тенісу (US Open).

У першому колі змагань парного розряду посіяний під 14-м номером українсько-румунський дует Марта Костюк - Єлена-Габрієла Русе за 1,5 години завдав поразки іншому українсько-румунському тандему Ангеліна Калініна - Ірина-Камелія Бегу - 7:5, 6:2, передає Укрінформ.
У матчі за путівку до 1/8 фіналу парних змагань Костюк та Русе зустрінуться з переможницями протистояння російсько-австралійської пари Ірина Хромачова - Дарія Севілл з американками Фіоною Кроулі та Карсон Танлінг.
Калініна достроково завершила виступ на US Open, де Ангеліна під №28 «посіву» на старті одиночного розряду поступилася іспанці Сарі Соррібес Тормо (4:6, 5:7).
Відкритий чемпіонат США з тенісу триватиме до 10 вересня.
На фото: Марта Костюк (Getty Images/Global Images Ukraine).