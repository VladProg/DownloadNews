На 54 році життя помер відомий український футбольний журналіст, головний редактор журналу «Футбол» Артем Франков.

Як передає Укрінформ, про це повідомляє Sport.Ua із посиланням на заступника головного редактора журналу Андрія Шахова.




"Пізно ввечері (31 жовтня - ред.) перестало битися серце легендарного Артема Франкова. Нашого хрещеного. Пишаюся і дякую за кожну зустріч, за кожну розмову і пораду. За все. Ви назавжди залишитеся рідною людиною. Світла памʼять, дядьку Артеме", - написав Шахов у Фейсбуці.

У Франкова стався інсульт, другий за ліком. Журналіст потрапив до реанімації, лікарям врятувати його життя не вдалося.
«Друзі, з великим жалем та скорботою змушені повідомити, що 31 жовтня о 22:40 Артем Вадимович помер. Вічна пам'ять», - йдеться у повідомленні, розміщеному на Телеграм-каналі Франкова.
Артем Франков народився 24 липня 1970 року в Харкові. Український спортивний журналіст. Заслужений журналіст України (2005), нагороджений орденом «За заслуги» ІІІ ступеня (2012).
З 1997 року працював головним редактором журналу «Футбол».