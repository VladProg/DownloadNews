Львівський спортсмен Василь Піта встановив два національні рекорди, один світовий та ще один рекорд Гіннеса із підтягування на брусах з додатковою вагою, щоб зібрати кошти на дрони для спецпідрозділу, який виконує бойові завдання на сході України.


Про це повідомляє кореспондент Укрінформу.




«Я не пам’ятаю, щоб за такий короткий період часу людина намагалася побити один рекорд Гіннеса, встановила інший і ще два всеукраїнські – загалом виходить чотири рекорди із підтягування за хвилину із додатковою вагою 45 і 37 кілограмів", – зазначив представник Національного реєстру рекордів України Павло Горішевський.



Відтак, спортсмен підтягнувся на брусах з додатковою вагою 37 кг за одну хвилину 56 разів, встановивши світовий рекорд, а також повторив світовий та національний рекорди з віджимань на брусах з додатковою вагою 45 кг – 52 рази за хвилину. Окрім того, встановлено два рекорди Федерації Street workout Ukraine.

Піта займається спортом професійно упродовж 6,5 років.

"Я готувався та очікував, що буде складно, адже мова йде про два рекорди Гіннеса, які задавали найкращі спортсмени цього світу, і робити їх буквально за пів години непросто. Я сподіваюся, що люди це оцінять, адже маємо благодійну мету – хочемо зібрати кошти на дрони для підрозділу аеророзвідки та ударних сил БПЛА Drone SOF", – розповів Піта.

Як повідомляв Укрінформ, у Львові встановили національний рекорд, виготовивши найбільшу в Україні маскувальну сітку площею 2 208 кв. м.
Фото Анастасії Смольєнко