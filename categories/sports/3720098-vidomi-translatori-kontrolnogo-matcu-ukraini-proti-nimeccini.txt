Зустріч прокоментують Вадим Шевякін та Сергій Лук'яненко.

Контрольний матч між збірними України та Німеччини покажуть медіасервіс MEGOGO та Суспільне, повідомляє Суспільне Спорт, передає Укрінформ.
Передматчева студія на MEGOGO розпочнеться о 18:00, а студія на каналах Суспільного – о 18:15. Гру на обох платформах прокоментують Вадим Шевякін та Сергій Лук’яненко.
Нагадаємо, для збірної Німеччини матч з Україною стане 1000-м в історії. Прибуток, отриманий від проведення поєдинку, піде у фонд Німецької футбольної спілки, який допомагає людям, які постраждали від російської військової агресії.
Продаж квитків на контрольний матч між Німеччиною та Україною, який пройде у Бремені на стадіоні «Везерштадіон» 12 червня, вже стартував. Вартість квитків – 25 євро у фан-секторі, 18 євро за місця з обмеженим оглядом. Для людей з інвалідністю квиток коштує 10 євро, включаючи супроводжуючого.

Як повідомляв Укрінформ, поєдинок проти «Бундестім» стане дебютним для головного тренера національної команди України Сергія Реброва.
Фото: uaf.ua