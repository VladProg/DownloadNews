Ексзірка НБА й власник «Шарлотт Горнетс» Майкл Джордан домовився про продаж контрольного пакету акцій американського баскетбольного клубу, який він придбав у 2010 році.

Як передає Укрінформ, про це повідомляє NBA.com.
Ціна продажу не була оголошена, проте телеканал ESPN із посиланням на джерела повідомляє, що франшиза оцінюється в $3 мільярди.
У клубі заявили, що Джордан продає мажоритарний пакет акцій групі на чолі з Гейбом Плоткіним і Ріком Шналлом.
Плоткін є міноритарним акціонером «Горнетс» з 2019 року. Шналл є міноритарним власником «Атланта Гокс» з 2015 року і зараз продає свою частку в цю команду.


Нині неясно, скільки часу триватиме процес продажу, який ще має схвалити Рада керуючих НБА. Джордан планує зберегти міноритарний пакет акцій «Горнетс» з Північної Кароліни, клубу, який він купив у 2010 році приблизно за $275 мільйонів.
Як повідомляв Укрінформ, НБА відсторонила гравця «Мемфіса» Джа Морента на 25 матчів на початку сезону 2023/2024.