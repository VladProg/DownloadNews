У Раді Європи підтримують позицію про необхідність відсторонення спортсменів з Росії та Білорусі від участі в Олімпіаді-2024 у Парижі.

Про це повідомляє Укрінформ з посиланням на пресслужбу Ради Європи, яка цитує заступника генерального секретаря РЄ Бйорна Берге.
«Мені надзвичайно важко погодитися з тим, що російські та білоруські спортсмени можуть брати участь в Олімпійських і Паралімпійських іграх, доки Російська Федерація за непрямої та прямої підтримки Білорусі веде абсолютно неприйнятну агресивну війну проти Україна», – сказав заступник генсека на засіданні Комітету з питань культури, науки, освіти та медіа Парламентської асамблеї Ради Європи.
Він підкреслив, що фундаментальною причиною є захист прав людини українського народу, а також відновлення миру.
Берге також порушив питання доброчесності в спорті: «Кілька російських і білоруських спортсменів є військовими або можуть бути підтримані, зокрема фінансово, іншими особами, які підпадають під санкції. Хоча зараз це може бути важко довести, їхня доброчесність щонайменше поставлена під сумнів», – зазначив він.
«Поки Російська Федерація веде свою жорстоку та незаконну агресивну війну проти України за підтримки білоруського режиму, ми повинні захищати цілісність спорту та всіх зацікавлених спортсменів. Тому виключення спортсменів з обох країн стає необхідністю», – підсумував заступник генерального секретаря РЄ.
Як повідомляв Укрінформ, ПАРЄ у четвер розглядатиме резолюцію про недопуск російських та білоруських спортсменів до участі в Олімпійських іграх у Парижі.