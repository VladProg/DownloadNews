Новим чемпіоном світу з шахів став 30-річний китайський гросмейстер Дін Ліжень. Він увесь час відставав у матчі за корону, але перемога прийшла якраз до нього.

Напевно, двобій, що закінчився в Астані, увійде в історію шахів, як один з найдраматичніших поєдинків.
Фініш почався вельми несподівано. Усіх цікавило, чи зможе шахіст під прапором ФІДЕ Ян Непомнящий, який мав перевагу в одне очко, допливти на нічиїх. Можливо, так би воно і відбулося, але Дін поставив йому своєрідну психологічну пастку.
У 12-й партії білими китаєць розіграв дебют Колле, який не є таким, що віщує білим будь-яку перевагу. І насправді, Ян без жодних проблем зрівняв гру. Далі - більше. Чорні явно перехопили ініціативу. Нагадаємо, що перемога в цій партії означала фактично закінчення матчу.
І тут Непомнящего підвели нерви. Він не зміг вирішити для себе, що робити - грати на виграш чи на нічию. А немає нічого гіршого для шахіста, ніж така роздвоєність особи. Чорні почали помилятися. А фатальна похибка на 34-у ході призвела його до негайної поразки.
Рахунок у матчі зрівнявся. На думку багатьох, психологічна перевага перейшла на бік Дін Ліженя. Я ж згадував тезу мого наставника у журналістиці - шахового майстра Юхима Лазарєва. Він казав, що, як правило, перемагає, той, хто вів перед.
У передостанній партії Ян, який грав білими, уперше в матчі, дістав гіршу позицію цим кольором. Проте, виявилося, що й китайський шахіст теж не залізний. Принаймні, він не знайшов шлях для здобуття переваги. Суперники стали повторювати ходи… Нічия.
Отож, все мала вирішити, заключна чотирнадцята партія або ж тай-брейк. Дехто вважав, що Дін має певну перевагу, бо грає білими. Але, останній бій, це, в першу чергу, боротьба нервів.
Тому не дивно, що ініціативу захопив саме Непо. Проте, на 36-у ході Ян припустився важливої помилки. Після цього Дін Ліжень гра в уже дуже чітко і зміг досягти нічиєї на 90-у ході.
Отож, тай-брейк. Однією з його особливостей є те, що призовий фонд (2 мільйони євро) розподіляється як 55 до 45 (замість 60 до 40 - в основний час). Отож, перший етап - чотири партії по 25 хвилин плюс 10 секунд за кожний зроблений хід. Як виявилося, цей етап став і останнім.
Перші три партії скінчилися унічию через те, що ніхто не хотів ризикувати. А в четвертій Яна підвели нерви. Він грав білими, проте переваги не досягнув. Більше того, коли була нагода зробити чітку нічию, він не скористався з неї. І хоча більше часу лишалося у Непо, він став помилятися. Це призвело до поразки. Цього разу - фатальної. Тай-брейк закінчився з рахунком 2,5:1,5 на користь Діна, а весь матч – 9,5:8,5.
Що ж, запорукою перемоги китайця стали більш міцні нерви, терпіння та спокій.
Петро Марусенко, міжнародний майстер.