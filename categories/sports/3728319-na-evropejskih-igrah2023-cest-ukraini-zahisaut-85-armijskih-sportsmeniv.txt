На III Європейських іграх, що тривають у Польщі, виступають 85 найкращих атлетів Збройних сил України, які представлені у 14-ти видах програми.

Про це у вівторок під час брифінгу у Military Media Center розповів заступник начальника Управління фізичної культури і спорту Міністерства оборони України Анатолій Пелих, передає Укрінформ.
«Європейські ігри - змагання унікальні. Вони мають коротку, але вже стійку традицію. На III Іграх у Польщі виступають понад чотири тисячі спортсменів з 50-ти країн континенту. Змагання відбуваються у 30-ти видах спорту а вірніше - спортивних дисциплінах. Україну загалом представляють 263 атлети у 27-ми дисциплінах. У 19-ти дисциплінах, зокрема, проходить відбір на Олімпійські ігри-2024 у Парижі. У складі націоналльної збірної - 85 найкращих спортсменів Збройних сил України. Їхній потенціал є значним. Ми маємо 26 заслужених майстрів спорту, 45 майстрів спорту міжнародного класу та 14 майстрів спорту України. 14 видів спорту начебто не так багато, але це наша еліта. Це - ті види, які в нас культиіуються на високому спортивному професіональному рівні. Тому ми сподіваємося на підсумковий якісний виступ наших атлетів і досягнення ними максимальних результатів», - сказав Пелих.
Серед зірок українського армійського спорту, які представлені на Іграх, слід назвати стрибунку у висоту, бронзову призерку Олімпіади в Токіо Ярославу Магучіх, «срібну» призерку Ігор в Токіо каратистку Анжеліку Терлюгу, майстрів кульової стрільби Олега Омельчука, бронзового призера Олімпіади в Токіо Сергія Куліша, срібного призера Олімпійських ігор в Ріо-де-Жанейро Павла Коростильова, володаря «бронзи» Ігор-2020 фехтувальника Ігоря Рейзліна, бронзового призера Олімпіади 2012 року бігунку Анну Рижикову, чемпіона Європи-2018 зі стрибків у воду Олега Колодія тощо.
Зазначимо, що на цей момент збірна України з 25-ма медалями (12 золотих, 7 срібних, 6 бронзових) посідає на III Європейських іграх третє місце у загальнокомандному заліку. Українські армійські спортсмени здобули вже 12 медалей
Під час брифінгу Анатолій Пелих також поінформував про реалізацію державної політики у галузі фізичної культури і спорту. Міноборони, зокрема, втілює у життя свої плани через свої добре розвинуті установи - Центральний спортивний клуб ЗСУ, Навчально-спортивну базу літніх видів спорту, Навчально-спортивну базу зимових видів спорту, 7-й спортивний клуб (Біла Церква), 8-й спортивний клуб (Херсон) та 9-й спортивний клуб (Одеса).
Затверджена концепція розвитку фізичної підготовки і спорту Міністерства оборони України. У планах - створення спортивного клубу, в якому культивуватимуться військово-прикладні види спорту, який би став не лише осередком цих видів, а й методичним центром для військових частин та навчальних закладів.
Фото: armyinform.com.ua.