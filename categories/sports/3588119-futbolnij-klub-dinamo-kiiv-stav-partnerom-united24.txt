Футбольний клуб «Динамо» (Київ) та фандрейзингова платформа UNITED24 підписали меморандум про співпрацю.


Клуб перерахує 250 000 фунтів стерлінгів, зібраних під час благодійних матчів, для відновлення зруйнованого відділення Чернігівської міської лікарні № 3, передає Укрінформ.
«Завдяки підтримці UNITED24 з усього світу МОЗ вже змогло закупити і автомобілі швидкої допомоги, і апарати ШВЛ, і багато цінного медичного обладнання. А Чернігівська міська лікарня стане першим проєктом UNITED24 з відбудови соціальної інфраструктури. І ми раді розпочинати його разом із легендарним клубом», - зазначив віцепрем’єр-міністр - міністр цифрової трансформації України Михайло Федоров під час церемонії підписання меморандуму.
Лікарня потребує відновлення відділення рентгенології, зруйнованого російськими ракетами. Попри пошкодження, лікарня продовжує надавати необхідну медичну допомогу пацієнтам.
«У цей складний час платформа UNITED24 стала надійною опорою та підтримкою для медичної системи України. За короткий період нам вдалося налаштувати роботу й системно закуповувати необхідне медичне обладнання для лікарень, зокрема у прифронтових областях. Відновлення рентгенологічного відділення — це можливість надавати якісну діагностику та медичну допомогу жителям усього регіону», - наголосив міністр охорони здоровʼя України Віктор Ляшко.
На зустрічі були присутні перший віцепрезидент ФК «Динамо» (Київ) Віталій Сівков, директор із розвитку ФК «Динамо» (Київ) Максим Радуцький і голкіпер столичного клубу та національної збірної України Георгій Бущан.
Довідково. UNITED24 - ініційована Президентом України фандрейзингова платформа та основне місце збору благодійних пожертв на підтримку України. За п’ять місяців роботи UNITED24 зібрано понад 190 мільйонів доларів від громадян зі 110-ти країн. Серед амбасадорів UNITED24 - видатні спортсмени Андрій Шевченко та Еліна Світоліна, креативний директор будинку моди Balenciaga Демна Гвасалія, американські актори Лієв Шрайбер та Марк Гемілл, гурт Imagine Dragons, співачка та акторка Барбра Стрейзанд.
Фото: fcdynamo.com.