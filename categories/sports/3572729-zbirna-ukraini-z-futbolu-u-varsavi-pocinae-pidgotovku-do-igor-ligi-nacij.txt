Перші представники національної футбольної збірної України у п'ятницю збираються у столиці Польщі.

Гравці проведуть втягувальне тренування, готуючись до до трьох вересневих матчів Ліги націй-2022/2023, передає Укрінформ.
Напередодні потягом із Києва вирушила українська футбольна делегація на чолі з головним тренером Олександром Петраковим. У складі - помічники наставника Андрій Анненков та Олександр Шовковський, тренер воротарів В’ячеслав Кернозенко, голкіпери Дмитро Різник та Євген Волинець, а також медичний та адміністративний персонал збірної.
Перед від’їздом з Києва у національної команди відбулася імпровізована зустріч на столичному вокзалі з вихованцями дитячого клубу «Локомотив» (Київ), які щойно повернулися з переможного для себе міжнародного турніру. Діти різних вікових груп з інтересом запитували головного тренера Олександра Петракова про його шлях у футболі, тактичні схеми та цікавилися новинами збірної. А один з підлітків сміливо запропонував свої послуги національній команді у найближчому майбутньому, стверджуючи, що готовий підсилити збірну.
Прибувши до столиці Польщі близько 10.00 за центральноєвропейським часом, українці одразу вирушили до готелю Marriott, який на три дні стане резиденцією нашої головної футбольної команди.
До обіду до розташування збірної прибудуть виконавці трьох українських учасників єврокубків - «Шахтаря», «Дніпра-1» та «Динамо», які грали в континентальних турнірах. Сьогодні ж приєднається до команди і гравець еміратського «Аль-Айна» Андрій Ярмоленко: у чемпіонаті ОАЕ вже розпочалася календарна пауза.
Після обіду та відпочинку «синьо-жовті» вирушать на перше тренування під час збору. Заняття відбудеться на полі стадіону «Гутнік Варшава». Навантаження у гравців сьогодні буде різним, оскільки футболісти «Динамо» й «Дніпра-1» лише вчора грали за свої клуби, у той час як решта збірників провели матчі раніше.
У Варшаві команда тренуватиметься ще два дні - 17-го та 18 вересня, а вранці 19-го вирушать літаком до Глазго на матч із Шотландією. Там до складу збірної приєднаються представники іноземних клубів. У понеділок увечері національна команда має провести тренування у повному складі.
Фото: uaf.ua.