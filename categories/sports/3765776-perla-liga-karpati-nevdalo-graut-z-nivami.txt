Останні невдачі футболістів тернопільської «Ниви» змусили клубне керівництво відправити у відставку головного тренера Василя Малика.

У поєдинку 9-го туру чемпіонату української Першої ліги з «Карпатами» діями тернополян керував Олександр Стахів - помічник Малика, передає Укрінформ.
Новому керсаничу вдалося належним чином налаштувати підопічних, і вони дали бій лідеру групи «А». Попри те те, що вже у дебюті гості вийшли вперед після удару Яна Костенка, господарі невдовзі вирівняли становище - відзначився Андрій Зінь.
Ігрова перевага, особливо в другому таймі, була на боці «Карпат», але схилити шальки терезів на свою користь їм не вдалося - 1:1. З-поміж іншого, воротар «Ниви» Максим Механів на 74-й хвилині парирував пенальті.
Варто нагадати, що раніше очки у львів’ян відбирала ще одна «Нива», із Бузової. І саме бузівчани, скориставшись осічкою «Карпат», скоротили відставання від підопічних Мирона Маркевича.
Інтерес до поєдинку «Металіст» - «Хуст» підігрівало те, що за харків’ян виступають брати Луціви, які розпочинали сезон у закарпатській команді. Але цього разу вони не допомогли. «Містяни» здобули переконливу перемогу - 3:0 і закріпилися в чільній групі.
У групі «Б» лідер, «Інгулець», лише в компенсований час вирвав перемогу в аутсайдера, «Гірника-Спорта» - 2:1. Близьким до втрати очок був і його головний переслідувач - «Вікторія», яка в матчі з «Лівим берегом» тривалий час грала в меншості. Проте під завісу поєдинку підопічні Анатолія Безсмертного зуміли забити й відсвяткували таку бажану звитягу.
Лідери групи А: «Карпати» - 23 очки;
Група Б - «Інгулець» 25 очок.
Фото: ФК «Поділля».