Голкіпер національної збірної України з футболу і португальської «Бенфіки» Анатолій Трубін розповів про підготовку команди до поєдинку кваліфікації Євро-2024 проти Англії.

Воротар зазначив, що небезпека його вортам може йти від кожного гравця англійської команди, передає Укрінформ.
Про особливості роботи в таборі синьо-жовтих розповів голкіпер збірної України Анатолій Трубін.
«Сьогодні нашої збірної було інтенсивне тренування. Спочатку воротарі відпрацьовували удари по воротах із загальною групою, а далі практикувалися у грі на виходах з різними переміщеннями у воротах. Хороше тренування - із ситуаціями, наближеними до гри. Крім того, було велике теоретичне заняття. Потрібно згадати й розібрати наші помилки, підкреслити позитивні моменти з минулих поєдинків. Усі наші футболісти вже зібралися, тож для цього настав найкращий час. Взагалі, часу в нас обмаль, це не як у клубах. Треба працювати у стислі терміни по максимуму.
Щодо Англії - тут навіть немає чого казати. Всі знають, які гравці там зібрані, тому потрібно бути готовим до всього. Тим паче, нещодавно ми зіграли проти них перший матч. Усі пам'ятають, що англійці виконують дуже багато флангових передач. Маємо зважати на це. Особисто я не можу сказати, хто з англійців найбільш небезпечний для наших воріт. Усі пам'ятають, як забив Сака, усі знають такого нападника, як Гаррі Кейн. Я сказав про двох, але вважаю, що кожний із футболістів збірної Англії має добрий удар, якісь інші характеристики, притаманні лише йому. Це гравці топ-рівня. Треба готуватися до небезпеки від кожного з них і загалом від усієї команди суперника» - сказав Анатолій Трубін.
Нагадаємо, матч відбору Євро-2024 між збірними України та Англії відбудеться 9 вересня у Вроцлаві (початок - о 19.00 за київським часом).
Фото: uaf.ua.