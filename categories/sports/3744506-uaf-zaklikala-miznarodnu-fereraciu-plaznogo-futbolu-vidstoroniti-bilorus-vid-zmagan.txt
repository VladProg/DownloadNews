Українська асоціація футболу (УАФ) звернулася з офіційним листом до Всесвітньої організації пляжного футболу (BSWW) щодо участі команд Білорусі в міжнародних турнірах.

Про це інформує пресслужба УАФ, передає Укрінформ.
«Дякуючи за відсторонення російських команд від міжнародних змагань із пляжного футболу, звертаємося з проханням врегулювати формат участі в них представників білорусі, щонайменше надати дозвіл на участь у нейтральному статусі без демонстрації прапора, гімну чи іншої державної символіки. Це цілком відповідало б політиці ключових спортивних стейкхолдерів і, головне, було б справедливою мірою щодо держави, долученої до вчинення воєнних злочинів в Україні», - йдеться в листі УАФ.
Українська асоціація футболу в офіційному зверненні також наголосила, що через масштаби та жорстокість війни в Україні необхідно досягти повного відсторонення білоруських команд від змагань, аналогічно до російських.
«І це буде справедливим наступним кроком у заходах, що здійснюють ФІФА та УЄФА», - наголошується у заяві УАФ.