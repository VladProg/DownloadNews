Кадетська збірна України з баскетболу поступилася Естонії у заключному для себе матчі групового етапу чемпіонату Європи U16 у Дивізіоні В, що триває у Румунії.

Результат поєдинку 50:66 (8:19, 11:20, 14:18, 17:9), передає Укрінформ.
З перших хвилин Естонія продемонструвала свою перевагу, повівши 9:2 і вигравши першу чверть +11. Після наступних десяти хвилин гри суперики вигравали вже 20 очок - 39:19. У другій половині зустрічі естонці збавили оберти, але упевнено тримали перевагу і довели матч до перемоги.
У складі збірної України найрезультативнішим став Роман Потеєв, який набрав 10 очок.
Вигравши два матчі з чотирьох на груповому етапі, українці мають лише теоретичні шанси на друге місце, яке може дозволити нашій збірній продовжити боротьбу за медалі. Ймовірніше, на збірну України очікує боротьба за 9-16-те місця Євробаскету.
Фото: fbu.ua.