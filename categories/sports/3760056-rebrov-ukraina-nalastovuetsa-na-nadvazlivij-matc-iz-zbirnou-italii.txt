Головний тренер національної збірної України з футболу Сергій Ребров поспілкувався із журналістами напереднодні поєдинку кваліфікації чемпіонату Європи-2024 із командою Італії.

Як інформує офіційний сайт Української асоціації футболу (УАФ), наставник «синьо-жовтих» повідомив, що після суботнього матчу з Англією (1:1) у польському Вроцлаві його підопічні займаються лише відновленням, передає Укрінформ.
«Зараз немає ніякого навантаження, хлопці відновлюються. Навіть під час вечірнього тренування ми більше знайомилися з полем та готувалися до майбутньої гри. Ці два дні займаємося лише відновленням», - наголосив Ребров.
Головний тренер українців назвав Італію топ-командою світового футболу.
«Тому ми її не перемагали. Дуже складно грати з такими суперниками. З Англією ми здобули очко, але це було дуже й дуже складно. Така ж гра нас очікує завтра. Ми повинні вірити в себе, розуміти, що тільки своєю грою можемо здобути очки на «Сан-Сіро».
Нагадаємо, матч Італія - Україна відбудеться у вівторок, 12 вересня, у Мілані. Початок - о 21.45.
Турнірне становище у відбірковій групі С Євро-2024: Англія - 13 очок (після 5-ти ігор), Україна - 7 (4), Італія - 4 (3), Північна Македонія - 4 (4), Мальта - 0 (4).
Фото: uaf.ua.