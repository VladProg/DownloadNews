У Берліні проходять перші змагання Всесвітніх ігор Спеціальної Олімпіади, офіційна церемонія відкриття відбудеться ввечері у суботу за участю керівництва держави.

Про це повідомляє кореспондент Укрінформу.
Нагороди у 26 видах спорту виборюватимуть майже 7 тисяч спортсменів з вадами ментального розвитку.

Україну представлятимуть учасники із семи областей, які виступлять у 7-ми видах спорту.

У Берлін також приїхали 20 тисяч волонтерів.
Загалом прибуло близько 190 делегацій.
Спецолімпіада проходитиме з 17 по 25 червня.
Всесвітні ігри Спеціальної Олімпіади є найбільшою інклюзивною спортивною подією у світі. Спеціальні Олімпійські ігри проводяться раз на чотири роки. Спеціальний Олімпійський рух виник з ініціативи Юніс Кеннеді Шрайвер, сестри президента США Джона Кеннеді. 1957 року вона очолила фонд Джозефа Кеннеді, який має на меті визначення причин розумової відсталості і поліпшити поводження суспільства з громадянами з обмеженими інтелектуальними можливостями.
Німеччина вперше приймає подібний спортивний захід.
Фото Ольги Танасійчук