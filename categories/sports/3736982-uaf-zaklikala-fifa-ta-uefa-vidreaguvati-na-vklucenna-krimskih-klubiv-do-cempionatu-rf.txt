Українська асоціація футболу (УАФ) звернулася до Союзу європейських футбольних асоціацій (УЄФА) та Міжнародної федерації футболу (ФІФА) з офіційним листом, в якому просить відреагувати на незаконне включення клубів з українського Криму (ФК «Севастополь» та ФК «Рубін», Ялта) до чемпіонату Росії.

Як повідомляє пресслужба організації, за останні півроку УАФ неодноразово реагувала на такі ганебні ініціативи, підтверджуючи свою позицію в офіційних листах на адресу президента ФІФА Джанні Інфантіно та президента УЄФА Александера Чеферіна, передає Укрінформ.
У листі, зокрема, наголошується: «Ми вже кілька разів зверталися до ФІФА та УЄФА щодо спроб керівництва російського футболу включити українські клуби для участі в російських внутрішніх чемпіонатах. Звертаємося до вас знову з приводу цього питання з проханням розглянути та вжити заходів для усунення ще одного порушення Росією всіх існуючих правил і норм.
У наших офіційних листах № 635 від 01.07 2023 та № 741 від 22.06.2023 ми звернули вашу увагу на інформацію з відкритих джерел про те, що ФК «Севастополь» та ФК «Рубін Ялта» з тимчасово окупованого Криму отримали сертифікати на участь у другій лізі Росії (третій національний дивізіон). Дозвіл на проведення такої дії фактично демонструє зневагу до позиції та попередніх рішень ФІФА та УЄФА (2014 року УЄФА надав Криму особливий статус).
Незважаючи на численні звернення УАФ до ФІФА та УЄФА із цього приводу, 16.07.2023 ФК «Севастополь» та ФК «Рубін Ялта» провели свої перші матчі в другому російському дивізіоні. Ми розцінюємо такі дії як грубе порушення статутів ФІФА й УЄФА та рішення УЄФА про особливий статус кримського футболу. У світлі вищезазначеного УАФ знову звертається до ФІФА та УЄФА з проханням розглянути можливість виключення РФС членства у ФІФА та УЄФА через доведену невідповідність вимогам статутів керівних органів світу й Європи та цінностям всесвітньої футбольної сімʼї», - йдеться у заяві УАФ.