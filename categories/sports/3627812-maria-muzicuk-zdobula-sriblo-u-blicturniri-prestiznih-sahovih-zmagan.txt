Здавалося, жіноча частина турніру Tata Steel Chess в індійському місті Колката закінчиться повним тріумфом українських шахісток.

Проте, не так сталося, як гадалося. Бліцтурнір проходив у два кола. У першому українка Марія Музичук була просто неперевершеною. Вона здолала білими Хампі Конеру з Індії, співвітчизницю Анну Ушеніну, «господарку поля» Харіку Дронвалі, потім чорними - грузинку Нану Дзагнідзе.
Марія фінішувала чотирма перемогами і за результами першого кола набрала 8 очок з 9-ти. На цілий пункт відставала від неї 21-річна індійська шахістка Рамешбабу Вайшалі. До речі, вона сестра одного з найперспективніших молодих гравців світу Рамешбабу Прагнанадхи.
А от друге коло для молодшої Музичук не склалося. Спочатку відреваншувалася Конеру. Потім Марія не реалізувала виграшну позицію проти Вайшалі, поступилася полячці Олівії Кіолбасі, Дронвалі та Дзагнідзе. Звичайно, три поразки на фініші відтіснили львів’янку з першого місця. Її обійшла Рамешбабу.
Отож, остаточні підсумки турніру: Вайшалі - 13,5 очка з 18-ти, Марія Музичук -12, Дронвалі - 11, Анна Музичук -10,5. Переможниця рапіду в блискавичних шахах Анна Ушеніна розділила 6-7-е місця - 8,5 очка.
У чоловіків першим став Арджум Ерігайсі (Індія) - 12,5 очка. До призерів потрапили американець Хікару Накамура - 11,5 та Шахріяр Мамед’яров (Азербайджан) - 9,5 очка з 18-ти.
Тим часом в узбецькій Хіві закінчилися чвертьфінали жіночих матчів претенденток. Олександра Гарячкіна здолала Олександру Костенюк - 2,5:1,5. А Катерина Лагно (усі троє - під прапором ФІДЕ) поступилася китаянці Тань Чжун'ї – 3,5:4,5.
Петро Марусенко, міжнародний майстер.
Фото: tatasteelchess.in.