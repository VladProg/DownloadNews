3 квітня національна збірна України з хокею вирушає на навчально-тренувальний збір, а вже 5-6 квітня зіграє свої перші два із шести товариських матчів проти збірної Угорщини.

Перед від’їздом до міста Мішкольц тренерський штаб українців на чолі з Вадимом Шахрайчуком сформував список із 26 хокеїстів, які в Угорщині готуватимуться до чемпіонату світу, передає Укрінформ.
Порівняно з березневим розширеним списком з 38 гравців, до заявки збірної України не потрапили захисники Олександр Алєксандров з польського «Подгале», Микита Кругляков із «Кременчука», а також четверо нападников «Дніпра» - Дмитро Попережай, Данило Тищенко, Микита Лєсніков та Артем Целогородцев.
Водночас у резервному списку «синьо-жовтих» залишаються воротарі Гліб Арцатбанов із чеської «Спарти» U20, Дмитро Кубрицький з канадського «Дофін Кінґз», захисники Артур Терчієв з американської «Савани», його тезка Артур Чолач з канадського «Баррі Кольтс», форварди Михайло Сімчук з канадського «Брукс Бендитс» та ветеран Андрій Міхнов із румунського «Стяуа». У всіх з них клубний сезон ще не завершився, тому хокеїсти поки що не можуть приєднатися до національної збірної.
Склад української команди на зборі:
воротарі - Богдан Дяченко («Сокіл»), Едуард Захарченко («Дніпро»);
захисники - Віталій Андрейків («Заглембє», Польща), Олександр Воронін («Каунас», Литва), Гліб Варава, Дмитро Ігнатенко («Кременчук»), Артем Гребеник, Євген Ратушний (обидва - «Дніпро»), Ігор Мережко («Оденсе», Данія), Іван Сисак («Сокіл»), Пилип Пангелов-Юлдашев («Унія», Польща);
нападники - Олексій Ворона («Левіце», Словаччина), Андрій Денискін («Унія», Польща), Гліб Кривошапкін, Віталій Лялька (обідва - «Кременчук»), Ілля Коренчук («Енерга-Торунь», Польща), Владислав Куцевич, Вадим Мазур (обидва - «Сокіл»), Фелікс Морозов («Шоле», Франція), Дмитро Німенко («Бріансон», Франція), Ярослав Панченко, Назар Ружніков (обидва - «Енергія», Литва), Олександр Пересунько («Попрад», Словаччина), Данило Трахт («Лукко» U20, Фінляндія), Денис Бородай(«Дніпро»), Євген Фадеєв («Крефельд», Німеччина).
Додамо, що ЧС-2023 у дивізіоні 1B відбудеться 23-29 квітня. Суперниками «синьо-жовтих» у Таллінні будуть збірні Японії, Естонії, Китаю, Сербії та Нідерландів.
Фото: fhu.com.ua.