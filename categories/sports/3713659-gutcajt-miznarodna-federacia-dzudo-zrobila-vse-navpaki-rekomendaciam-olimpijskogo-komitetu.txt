Міністр молоді та спорту України і президент Національного олімпійського комітету Вадим Гутцайт оцінив ситуацію з допуском російських та білоруських спортсменів до міжнародних змагань.

Про це він розповів у коментарі кореспонденту Укрінформ.
«Ситуація складна. Є федерації, які допустили росіян і білорусів, на превеликий жаль. Наприклад, міжнародна федерація дзюдо зробила все навпаки рекомендаціям олімпійського комітету. На противагу їй є федерація фехтування, яка перша повернула росіян, але вона працює згідно умов. Зараз ми бачимо як всі перші номери збірної команди Росії не потрапляють на міжнародні змагання. Виконком міжнародної федерації, в який я входжу, працює детально над кожним спортсменом: дивимось, хто працює в спортивних клубах «ЦСКА», або «Динамо», - їх не допускаємо. Тому зараз федерація фехтування Росії хоче відмовитись від того, щоб брати участь у міжнародних змаганнях. Є федерація важкої атлетики, яка допустила росіян та білорусів, але прописала такі критерії, що кожен спортсмен повинен підписати декларацію, де він каже, що проти війни в Україні. Ми бачимо, що російські спортсмени не підписують цієї декларації. Я хочу подякувати іншим федераціям, які не допускають росіян та білорусів до міжнародних змагань - це федерації легкої атлетики, кьорлінгу, хокею, баскетболу, бадмінтону, кінного спорту. Зараз складна ситуація, але я відчуваю, що ми правильно рухаємось. Потрібно далі працювати і робити все для того, щоб росіян і білорусів не було», - сказав Гутцайт.
Він також подякував польським партнерам, які не допустили росіян та білорусів до участі в Європейських іграх.
«За те, що росіян і білорусів не допустили до Європейських ігор, які будуть проходити в Польщі, я хочу подякувати нашим браттям — полякам і європейському олімпійському комітету, і всім нам. Це щодення праця, яку ми робимо цілий рік», - додав Гутцайт.
Як повідомляв Укрінформ, Європейські ігри пройдуть з 21 червня по 2 липня у польському Кракові.
Фото: ua.tribuna.com