Легендарний український футболіст Андрій Шевченко передав капітану збірної Польщі з футболу, форварду “Барселони” Роберту Левандовському капітанську пов’язку у синьо-жовтих кольорах українського прапора і попросив взяти її з собою на Чемпіонат світу до Катару.

Церемонія передачі пов’язки відбулася у вівторок у Варшаві на полі Національного стадіону, передає кореспондент Укрінформу.
“Це символічний жест. Це наша подяка Роберту й усім полякам за все, що ви робите. Я хотів би, щоб Роберт взяв її з собою на Чемпіонат світу”, - зазначив Шевченко.
Левандовський подякував Шевченку за пов’язку. Він зазначив, що одразу після повномасштабного російського вторгнення в Україну вийшов на матч тоді ще у складі свого попереднього клубу “Баварії” зі зробленою самотужки синьо-жовтою капітанською пов’язкою. Футболіст підкреслив, що відчував у цьому внутрішню потребу, аби показати світу, що відбувається агресія. Він додав, що поляки дуже добре знають, що таке війна.
“Ми, спортсмени, теж повинні про це говорити. Я дякую всім полякам, що допомагаєте Україні, хто як може”, - наголосив Левандовський.
Лідер збірної Польщі зазначив, що варто було зробити цей жест, оскільки не всі на заході Європи добре розуміли, що діється в Україні.
“Ми не можемо займатися лише тим чи іншим, що стосується лише нас. Треба підтримувати народи, які борються за свободу”, - наголосив Левандовський.
З 24 лютого росія веде повномасштабну війну проти України.
Фінальна частина Чемпіонату світу з футболу відбудеться у Катарі з 21 листопада до 18 грудня. Українська збірна не змогла пробитися у фінальну частину, програвши у стиковому матчі збірній Вельсу. Натомість у Катарі зіграє збірна Польщі.
Фото: instagram.com