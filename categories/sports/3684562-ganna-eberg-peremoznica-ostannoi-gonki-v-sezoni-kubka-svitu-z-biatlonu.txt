Українки до масстарту не кваліфікувалися.

На Кубку світу з біатлону відбулася остання гонка сезону 2022/23, передає Укрінформ.

Ганна Еберг дісталася фінішу першою, здобувши своє друге особисте «золото» на Кубку світу цього сезону.
«Срібло» у прощальній гонці виборола Марте Олсбю Ройзеланн, а боротьбу за третє місце виграла Анаїс Шевальє-Буше, що випередила на фініші німкеню Ганну Кебінґер.
Малий кришталевий глобус, свій другий цього сезону після персьюту, здобуває Жюлья Сімон. Фінішну лінію заключної гонки змагального року вона перетнула п'ятою.

Як повідомляв Укрінформ, гонка у Голменколлені також стала прощальною одразу для трьох провідних біатлоністок. Кар'єру за підсумками сезону 2022/23 закінчують француженка Анаїс Шевальє-Буше, попередня чемпіонка загального заліку Марте Олсбю Ройзеланн та німкеня Деніз Геррман-Вік.
Фото: Getty Image