Українська синхроністка Марина Алексіїва поділилася враженнями від перемоги на етапі Кубка світу з артистичного плавання.

Вона розповіла про це ексклюзивно в коментарі Укрінформу.
«Ми прагнемо максимально якісно представити Україну. Кожна з дівчат розуміє, що від нас чекають перемог, за нас вболівають друзі, сімʼї, військові. Наші перемоги додають сил всій Україні у нашій спільній боротьбі проти агресора», - сказала вона.
Синхроністка також зауважила, що нові правила змінили підходи до артистичного плавання.
«Ми змагаємося на другому турнірі за новими правилами. Насправді тенденції змінилися, бо зараз головним фактором для перемоги є наша складність. Ми отримуємо окремі бали за кожен елемент. Зараз дуже багато штрафів, адже якщо ти записав елемент в свою програму, але під час виступу не зробив його, то ти отримуєш нуль. Через це ти можеш втратити багато балів», - пояснила Алексіїва.
Як повідомлялося, збірна України з артистичного плавання здобула 3 медалі на етапі Кубка світу: 2 золотих(дует сестер Алексіївих і акробатична група) і 1 срібна(Марта Фєдіна в індивідуальній програмі). Змагання проходять у французькому Монпельє.
Фото: пресслужба федерації