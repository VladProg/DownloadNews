У середу, 12 жовтня, баскетболісти київського «Будівельника» зіграють в Італії свій стартовий матч групового раунду Кубка Європи ФІБА проти клуба «Бріндізі».

Поєдинок розпочнеться о 21.30 за київським часом, передає Укрінформ.
У складі італійської команди виступає ексзахисник українського клубу «Прометей» Маркіз Рід. Контракт з «Бріндізі» також має ще один колишній гравець команди зі Слобожанського Діанджело Гаррісон, але він продовжує відновлення після серйозної травми.
В задній лінії «Бріндізі» грає ексгравець «Голден Стейт» Кай Боумен, ключовими гравцями у фронткорті є американці Джейсон Бернелл та Нік Перкінс. Останній був лідером і в минулорічному складі італійського клубу. Саме легіонери є ударною силою «Бріндізі», серед місцевих баскетболістів важливу роль відіграє захисник Бруно Масколо, стабільні хвилини отримує Андреа Меццанотте.
«Будівельник» прибув до Бріндізі за день до матчу. Останню офіційну гру кияни зіграли 23 вересня, після чого не мали ігрової практики, але в них було достатньо часу, аби підготуватися до старту в Кубку Європи ФІБА.
Фото: fbu.ua.