Ініціатор можливого розширення – «Львів».


Головний редактор «Профутбол Digital» Володимир Звєров повідомив, що у сезоні 2023/24 чемпіонат України може розширитися до 20 команд, передає Укрінформ.
«У сезоні 2023/24 УПЛ може розширитися до 20 клубів – це підтвердили уже декілька джерел. Ініціатор можливого розширення – «Львів», менеджери якого зараз промацують варіант у розмовах із клубами УПЛ. Є впливові клуби, які не проти такого варіанту», — написав Звєров.

Інсайдер стверджує, що 20 учасників нового сезону в УПЛ будуть сформовані з 16-ти клубів поточного сезону, а також двох найкращих клубів Першої ліги – «Полісся» та «Оболоні». Будуть ще два претенденти з Першої ліги на участь у стикових матчах із клубами УПЛ. І ніхто не скидає з рахунків той факт, що у новому сезоні можуть відновити свої виступи «Десна» з Чернігова та «Маріуполь», які поточну кампанію пропускають.

«На нас очікує традиційно веселе кабінетне міжсезоння», – підсумував Звєров.
Як повідомляв Укрінформ, Українська Прем'єр-ліга затвердила графік 29-го туру чемпіонату України.

Фото: upl.ua