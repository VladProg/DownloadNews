Уперше в заявку увійшла Ангеліна Калініна.

Жіноча збірна України з тенісу визначилася зі складом на матчеве протистояння проти Нідерландів у Кубку Біллі Джин Кінг, заявку українок оприлюднив сайт змагань, передає Укрінформ.
До складу збірної України вперше потрапила Ангеліна Калініна. Участь Калініної у матчевій зустрічі проти Нідерландів відкриває для неї можливість потрапляння на олімпійський турнір з тенісу. Однією з необхідних умов потрапляння на Олімпіаду-2024 є участь у матчевих зустрічах Кубка Біллі Джин Кінг в олімпійський цикл (2023 та 2024 роки).
До матчу Україна - Нідерланди Калініна жодного разу не грала за збірну України. При цьому до заявки не увійшли інші українські представниці з топ-100 світового тенісу - Марта Костюк, Леся Цуренко, Катерина Байндль. Натомість перша ракетка України Еліна Світоліна ще після US Open-2023 повідомила про перерву у виступах.
Склад збірної України з тенісу:
Ангеліна Калініна
Даяна Ястремська
Катаріна Завацька
Людмила Кіченок
Надія Кіченок
Матчева зустріч Україна - Нідерланди у Кубку Біллі Джин Кінг відбудеться 11-12 листопада у Вільнюсі. Українки будуть господарками матчу.
Фото: Getty Images