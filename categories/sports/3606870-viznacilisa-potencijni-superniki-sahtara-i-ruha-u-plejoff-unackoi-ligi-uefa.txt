Стали відомі всі учасники стикових матчів Юнацької ліги УЄФА сезону-2022/23, серед яких є й два представники України.

Як повідомляє пресслужба Української асоціації футболу (УАФ), донецький «Шахтар» став другим у групі F Шляху Ліги чемпіонів, а львівський «Рух» пройшов два раунди Шляху чемпіонів країн, передає Укрінформ.
Жеребкування стикових матчів відбудеться 8 листопада (початок - о 13.00 за київським часом). На цій стадії вісім переможців Шляху чемпіонів країн прийматимуть удома вісім других команд зі Шляху Ліги чемпіонів. Представники однієї асоціації будуть між собою розведені.
Вісім переможців стикових матчів вийдуть до 1/8 фіналу, де на них уже чекають вісім переможців груп Шляху Ліги чемпіонів.
Переможці Шляху чемпіонів країн: АЗ (Нідерланди), «Генк» (Бельгія), «Гайдук» (Хорватія), «Гіберніан» (Шотландія), МТК (Угорщина), «Панатінаїкос» (Греція), «Рух» (Україна), «Янг Бойз» (Швейцарія).
Команди, які стали другими у групах Шляху Ліги чемпіонів: «Аякс» (Нідерланди), «Боруссія» (Дортмунд, Німеччина), «Айнтрахт» (Франкфурт, Німеччина), «Інтер» (Італія), «Ювентус» (Італія), «Порту» (Португалія), «Зальцбург» (Австрія), «Шахтар» (Україна).
Стикові матчі пройдуть 7/8 лютого.
Пробилися напряму до 1/8 фіналу: «Мілан» (Італія), «Атлетико» (Іспанія), «Барселона» (Іспанія), «Ліверпуль» (Англія), «Манчестер Сіті» (Англія), «ПСЖ» (Франція), «Реал» (Іспанія), «Спортинг» (Португалія).
Поєдинки 1/8 фіналу - 28 лютого/1 ​​березня, 1/4 фіналу - 14/15 березня, 1/2 фіналу - 21 квітня, «Коловре», Ньйон, фінал - 24 квітня, «Коловре», Ньйон.
Фото: uefa.com.