Українець отримав персональне запрошення.

Лідер збірної України з фігурного катання Іван Шмуратко виступить на п’ятому етапі серії Гран-прі 2023/24 у фінському місті Еспоо, повідомляє Федерація фігурного катання України, передає Укрінформ.
21-річний спортсмен отримав персональне запрошення організаційного комітету змагань та відповідну згоду Міжнародної спілки ковзанярів (ISU). У цьому сезоні українські фігуристи не потрапили до числа учасників Гран прі в категорії сеньйори.
Шмуратко був заявлений на етап серії Челенджер у Варшаві. Але натомість українець вирушає до Еспоо, де відбудеться п'ятий етап Гран-прі сезону 2023/24. Змагання пройдуть 17-19 листопада.

Шмуратко вдруге виступить на дорослому Гран-прі. Фігурист дебютував на цьому рівні у листопаді минулого року на етапі у французькому Анже. Спортсмен став першим за чотири роки представником України в чоловічому одиночному катанні та посів восьме місце.
Фото: Getty Images