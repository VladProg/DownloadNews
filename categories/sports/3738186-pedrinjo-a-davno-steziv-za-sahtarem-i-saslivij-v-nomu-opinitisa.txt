21-річний бразильський захисник Педріньйо рідписав угоду з донецьким футбольним клубом «Шахтар», яка діятиме до 30 червня 2028 року.

Гравець розповів, що давно стежив за українською командою і щасливий грати за неї, передає Укрінформ.
«Мене прийняли дуже-дуже добре. Уже бачу, що команда згуртована, усі хлопці надзвичайно привітні, тому все просто чудово. Стежив за виступами «Шахтаря» вже давно - кілька років. Це дійсно великий клуб, у якому завжди було багато бразильських футболістів. І я щасливий опинитися в такій команді. Сподіваюся проявити свої найкращі риси в «Шахтарі», розвиватися разом з командою і принести багато користі клубу. Хотів би висловити свою солідарність і сказати, що ми всі підтримуємо Україну в ці важкі часи. Ми - разом з вами!» - сказав бразильський захисник.
Додамо, що Педріньйо є вихованцем бразильської «Віторії», за головну команду дебютував у сезоні-2020 і відіграв 35 матчів. У вересні 2021-го перейшов до «Атлетико Паранаенсе», у складі якого за два неповні роки провів 69 поєдинків (зробив 2 асисти).
Фото: shakhtar.com.