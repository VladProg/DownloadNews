Переможець визначився у додатковий час.

«Флуміненсе» завоював Кубок Лібертадорес, у фіналі у додатковий час обігравши «Боку Жуніорс» – 2:1, передає Укрінформ.
Бразильці відкрили рахунок у першому таймі, відзначився Херман Кано. «Бока» зуміла відігратися у середині другого тайму зусиллями Луїса Адвінкули.
В овертаймі форвард «Флуміненсе» Джон Кеннеді забив другий м’яч. 21-річний нападник за кілька хвилин отримав другу жовту картку. «Бока» не зуміла скористатися чисельною перевагою – незабаром червону картку за неспортивну поведінку отримав Франк Фабра.
Захисник «Шахтаря» Марлон, який грає за «Флуміненсе» на правах оренди, вийшов на поле на 52-й хвилині, замінивши ветерана Феліпе Мело.

«Флуміненсе» виборов головний клубний трофей Південної Америки вперше в історії. «Бока Жуніорс», після своєї останньої перемоги у 2007 році, програла третій фінал Кубка Лібертадорес.
Фото: Getty Images