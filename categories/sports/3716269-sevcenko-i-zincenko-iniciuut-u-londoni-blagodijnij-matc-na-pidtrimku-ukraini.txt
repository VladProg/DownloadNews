Амбасадори фандрейзингової платформи UNITED24, зірки футболу Андрій Шевченко та Олександр Зінченко ініціюють благодійний матч на підтримку України Game4Ukraine, що відбудеться 5 серпня в Лондоні.

Як передає Укрінформ, про це Президент України Володимир Зеленський написав у Телеграмі.
Його мета – зібрати кошти для відбудови Михайло-Коцюбинського ліцею на Чернігівщині, зруйнованого російськими загарбниками в березні 2022 року.
"Вітаю Олександра Зінченка в команді амбасадорів UNITED24 й підтримую ініціативу Game4Ukraine на стадіоні Стемфорд Бридж. Це можливість для світової футбольної спільноти об’єднатися, продемонструвати свою солідарність і допомогти Україні, допомогти нашим дітям повернутися за шкільні парти, а також знову привернути увагу всієї світової спільноти до війни", - підкреслив Зеленський.

Як повідомляв Укрінформ, чемпіон України з альпінізму Валентин Сипавін розгорнув державний прапор на вершині Евересту, стяг розіграють серед донорів фандрейзингової платформи United24.
Фото: ОП