Головний тренер національної збірної України Вадим Шахрайчук оголосив імена гравців, які візьмуть участь у навчально-тренувальному зборі, а потім - у матчах Єврочелленджу у грудні.


Загалом до національної команди викликали 28 хокеїстів, передає Укрінформ.
Команда проведе п’ятиденний збір у київському Палаці спорту, після чого тренерський штаб визначить найбільш підготовлених на даний момент. Ці хокеїсти приєднаються до інших легіонерів та разом сформують склад команди.
Склад збірної України на грудневі збори:
воротарі - Едуард Захарченко («Дніпро»), Богдан Дьяченко («Харківські Берсерки»), Кирило Кучер («Кременчук»);
захисники - Денис Матусевич, Гліб Варава, Дмитро Ігнатенко (усі - «Кременчук»), Артем Гребеник, Євген Ратушний (обидва - «Дніпро»), Андрій Григор’єв («Сокіл»), Пилип Пангелов-Юлдашев («Унія», Польща), Віталій Андрейків («Заґлембе», Польща), Олександр Александров («Подгале», Польща);
нападники - Вадим Мазур, Василь-Юрій Качан (обидва - «Сокіл»), Віталій Лялька, Гліб Кривошапкін, Ілля Сеник (усі - «Кременчук»), Денис Бородай, Артем Целогородцев, Дмитро Попережай, Данило Тищенко, Микита Лесников (усі - «Дніпро»), Ілля Коренчук («Енерга», Польща), Дмитро Німенко («Бріасон», Франція), Олександр Пересунько («Уйпешт», Угорщина), Олексій Ворона («Подгале», Польща), Назар Ружніков, Ярослав Панченко (обидва - «Енергія», Литва), Михайло Гуфт-Соколов («Гехштадтер», Німеччина).
Василь-Юрій Качан, Дмитро Попережай, Данило Тищенко та Микита Лесников дебютують у національній збірній. Тренери вирішили не викликати на збір капітана команди Андрія Міхнова, а також захисників Всеволода Толстушка та Ігоря Мережка, які мають насичений календар у клубах.
Збір розпочнеться 7 грудня. 13 грудня вже відібрані гравці зберуться у Кракові, звідки вирушать до Марселя. У рамках Єврочелленджу команда Шахрайчука зіграє проти французів (15 грудня) та поляків (16 грудня). Ще один поєдинок - 14 грудня проти збірної Франції - матиме статус товариського.
На фото: Вадим Шахрайчук/fhu.com.ua.