Головний тренер київського «Динамо» Мірча Луческу коротко прокоментував підсумки гри з турецьким «Фенербахче» у першому поєдинку групового турніру Ліги Європи УЄФА, в якому «біло-сині» у компенсований час поступилися з рахунком 1:2.

За словами наставника «Динамо», з боку футболістів «Фенербахче» було дуже багато порушень правил, а також симуляцій, передає Укрінформ.
«Сьогодні на полі була корида. Ви ж знаєте, що таке корида? Краще не проводити цю прес-конференцію. У нас один гравець у шпиталі. У нашого голкіпера пошкоджено коліно. Ще в одного гравця отруєння. Мені довелося випускати гравця захисного плану на позицію центрфорварда. Це був не футбол. На європейському рівні так не грають. Дуже багато порушень правил зі сторони «Фенербахче». А також симуляцій. Дуже агресивний матч», - цитує Луческу динамівська пресслужба.
Наступний поєдинок у Лізі Європи «Динамо» проведе 15 вересня у польському Кракові проти кіпрського АЕКа.
Фото: fcdynamo.com.