Наступний день після матчу з Німеччиною (3:3) збірна України розпочала з фото- та відеосесії Української асоціації футболу.

Як повідомляє прессекретар національної збірної Олександр Гливинський, новий тренерський штаб та гравці позували для камераменів, суттєво оновивши галерею світлин та відеороликів національної команди, передає Укрінформ.
Увечері «збірники» провели відновлювальне тренування на добре знайомому полі футбольного центру бременського «Вердера». Тренерський штаб розділив команду на дві групи. Гравці стартового складу здійснили пробіжку, після чого, за власним бажанням, у задоволення пограли в тенісбол. Тим часом решта виконавців провела повноцінне заняття на футбольному полі.
У середу українці проведуть заключне тренування у Бремені, де базуються з 8 червня. Після обіду національна команда залишить готель і виїде на летовище. Чартерний рейс Бремен - Скоп’є призначено на 16.30 за центральноєвропейським часом.
Після прибуття до столиці Північної Македонії «синьо-жовті» розмістяться в готелі Aleksandra Palace, а вже наступного дня, 15 червня, проведуть офіційне тренування на полі стадіону «Тоше Проеський», якому передуватиме пресконференція головного тренера Сергія Реброва та одного з гравців команди.
Фото: uaf.ua.