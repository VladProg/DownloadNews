Перший матч фіналу ЧУ виграв «ХІТ».

«Ураган» та «ХІТ» зіграли перший матч фіналу футзального Чемпіонату України – 2:1, передає Укрінформ.
Основний час матчу завершився з рахунком 1:1. На 32-й хвилині відзначився Ігор Корсун, який вивів івано-франківців уперед. Однак через 4 хвилини найкращий бомбардир цього сезону Євген Жук зрівняв рахунок, забивши 30-й гол у кампанії.
Поєдинок перейшов до екстратаймів. На 43-й хвилині м'яч після удару гравця киян відрикошетив у ворота «Урагану» від Корсуна. У підсумку перший матч фіналу ЧУ завершився з рахунком 2:1 на користь «ХІТу».
Матч пройшов у Івано-Франківську. Завтра, 21 травня, на цьому майданчику відбудеться 2-й поєдинок серії. Потім команди переїдуть до Києва, де відбудеться третя зустріч – 27 травня. За необхідності 4-й та 5-й матчі пройдуть 28 та 31 травня.



Як повідомляв Укрінформ, «Ураган» у півфіналі здолав рівненський «Кардинал-Рівнестандарт», рахунок серії – 3:1.
Фото: uragan.if.ua