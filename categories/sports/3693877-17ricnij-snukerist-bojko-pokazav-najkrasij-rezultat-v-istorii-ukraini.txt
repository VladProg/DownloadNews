17-річний український більярдист дійшов до третього кола кваліфікації чемпіонату світу зі снукеру у Великій Британії.

Це - найкращий результат в історії України, передає Укрінформ.
У стартовому колі відбору киянин переміг Мухаммада Асіфа з Пакистану - 10:2, у другому раунді здолав британця Стюарта Керрінгтона - 10:5.
У третьому поєдинку Юліан у напруженій боротьбі поступився китайцю Фань Чжен'ї - 8:10.
Бойко проводив свій четвертий матч в історії чемпіонатів світу зі снукеру. На минулорічному турнірі українець уперше здобув перемогу у кваліфікації, а тепер вийшов до третього раунду відбору - рекорд України.
У грі з Фань Чжен'ї наш снукерист програвав за фреймами 5:9, але зміг скоротити рахунок до мінімуму - 8:9. Однак 18-й фрейм був за суперником - 57:1. Загальний рахунок став 8:10.
Кваліфікація чемпіонату світу зі снукеру триватиме до 12 квітня.
Фото: twitter.com/wearewst.