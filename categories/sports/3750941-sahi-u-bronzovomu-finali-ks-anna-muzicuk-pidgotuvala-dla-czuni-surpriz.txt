Анна Музичук стала бронзовою призеркою Кубку світу і потрапляє до турніру претенденток.

Прикра поразка у півфіналі від молодої болгарської майстрині поставила Анну Музичук у доволі складну ситуацію. Тепер, щоб гарантовано потрапити до турніру претенденток, їй треба було подолати вельми сильну китаянку Тань Чжун’ї.
Тим більш, що історія їхніх протистоянь є доволі драматичною. У 2017 році Тань перемогла Анну в фіналі чемпіонату світу з рахунком 3,5:2,5. Причому львівська шахістка перед матчем вважалася явною фавориткою, але … поступилася. Після цього наша дівчина не змогла втримати гірких сліз. Й її можна зрозуміти.
І от – новий двобій у поєдинку за третє місце та вихід до турніру претенденток. Можливо, добрим стало те, що перед матчем був вихідний день.
Ми побачили нову українську шахістку. Як ми вже розповідали, перший хід 1.е4 не приніс нічого доброго Музичук старшій у двох попередніх матчах. Вона обрала хід 1.с4, який, певною мірою, став несподіваним для Тань. Не можна сказати, що китаянка зовсім не змогла зрівняти позицію. Втім, на боці Анни була певна перевага, проте чи вистачить її для перемоги - це ще було під великим запитанням.
Хоча в українки лишився зайвий пішак, реалізувати його було непросто. Зрештою, львів’янка віддала його, натомість отримала прохідного пішака на ферзевому фланзі. До того ж, наявність слонів різного кольору допомагала чорним захищатися.
Проте активність білих фігур зіграла вирішальну роль. І, коли Аня виграла слона, китайська шахістка зупинила годинник.
Тепер, у другій партії українці треба було не програти чорними. І українка уже в дебюті захопила ініціативу. Це дозволило їй зробити нічию з позиції сили. Таким чином, загальний рахунок став - 1,5:0,5 на користь старшої Музичук.
Що ж, надто важкий, сказати б, марафонський турнір Анна пройшла дуже достойно. Були у неї й важкі моменти, і спортивні подвиги і певні невдачі, але загалом вона може записати його у плюс.
Дві перші партії між Олександрою Горячкіною (під прапором ФІДЕ) та Нургюль Салімовою закінчилися унічию. Тепер звання володарки Кубка вони розіграють на тай-брейку.
У чоловіків норвежець Магнус Карлсен у півфіналі здолав Ніхата Аббасова з Азербайджану - 1,5:0,5. Американець Фабіано Каруана зіграв дві мирні партії з Рамешбабу Праггі (як називать трохи скорочено цього індійського шахіста).
Хто стане суперником Магнуса, теж виявиться у додаткових партіях.
Петро Марусенко, міжнародний майстер.
Фото: fide.com.