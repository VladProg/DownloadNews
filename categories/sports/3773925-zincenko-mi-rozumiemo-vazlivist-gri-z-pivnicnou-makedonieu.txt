Гравець збірної України Олександр Зінченко розповів про підготовку команди до матчу кваліфікації Євро-2024 проти Північної Македонії, який розпочнеться о 16:00.

Про це повідомляє пресслужба УАФ, передає Укрінформ.
«У нас бойовий настрій. Усі хлопці добре налаштовані, ми розуміємо важливість цієї гри. Знаємо, що квитки на матч були розкуплені дуже швидко, тож очікуємо побачити на трибунах багато українців.
Щодо Північної Македонії, то, окрім першого тайму в Скоп’є, ми пам’ятаємо цю команду з чемпіонату Європи. Дуже сильна збірна, яка багато разів це доводила й показувала високий рівень гри навіть проти топкоманд. Не будемо забувати, що вона залишила збірну Італії без чемпіонату світу. Тож для протистояння з нею потрібна дуже хороша підготовка. Недооцінки в жодному разі немає.
Щодо гри з Мальтою, то сконцентруймося на сто відсотків на першому матчі, а потім уже будемо говорити про другий. Я розумію, що на нас чекають два дуже серйозні та відповідальні поєдинки, але весь фокус зараз на першому», — сказав Зінченко.
Як повідомляв Укрінформ, початок матчу Україна - Північна Македонія о 16:00 за київським часом.
Фото: uaf.ua