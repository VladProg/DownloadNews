Для збірної України з футболу сьогоднішній товариський матч проти Німеччини на бременському «Везерштадіоні» стане другим на цій арені.

Уперше наша команда зустрічалася тут з господарями поля 30 квітня 1997 року у відбірковому циклі чемпіонату світу-1998, передає Укрінформ.
Та гра закінчилася перемогою німців - 2:0 (забитими м’ячами відзначилися Олівер Біргофф та Маріо Баслер).
Нинішній наставник «синьо-жовтих» Сергій Ребров відіграв того дня повний поєдинок.
І, звичайно, не варто забувати, що у складі місцевого «Вердера» на цьому стадіоні виступали колишні футболісти збірної України, а нині - клубні тренери Юрій Максимов та Віктор Скрипник.
Загалом суперники зустрінуться між собою удев'яте в історії. Перевага в цих поєдинках належить німецькій команді: вона здобла п’ять перемог, і ще три матчі закінчилися нічийними результатами. Різниця забитих і пропущених м’ячів - 17:7 на користь сьогоднішніх господарів.
Фото: uaf.ua.