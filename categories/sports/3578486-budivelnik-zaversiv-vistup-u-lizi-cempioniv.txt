Команда Плеханова не змогла пройти «Бамберг».

«Будівельник» в овертаймі поступився «Бамбергу» у другому раунді кваліфікації Ліги чемпіонів – 94:97, передає Укрінформ.
Перша чверть пройшла у рівній боротьбі. Проте вже в другій десятихвилинці киянам вдалося вирватися вперед і піти на велику перерву з перевагою в 7 очок.
«Бамберг» додав у третій чверті, скоротивши відставання. Проте на початку четвертої десятихвилинки «Будівельник» знову домігся переваги вже у 8 очок. Проте зберегти її не вдалося. Німецький клуб був точнішим наприкінці і надійно грав у захисті, що дозволило «Бамбергу» зрівняти рахунок та перевести поєдинок в овертайм.
Тепер вже психологічна перевага була на боці німців. «Бамберг» вирвався вперед. «Будівельнику» вдалося на останніх секундах відіграти відставання та зрівняти рахунок. Але у заключній атаці гравцям «Бамберга» вдався триочковий кидок. Німецький клуб виходить до фінального раунду кваліфікації.
Як повідомляв Укрінформ, у першому раунді «Будівельник» розгромив «Норчепінг». Для виходу у фінальну частину змагань Ліги чемпіонів киянам необхідно було виграти усі три матчі кваліфікації.

Фото: championsleague.basketball