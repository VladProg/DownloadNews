Українська делегація взяла участь у міжнародній конференції з антидопінгових питань «Право на справедливу процедуру в антидопінговому процесі», що відбулася у Ризі.

Нашу країну представляли начальник управління міжнародного співробітництва та європейської інтеграції Мінмолодьспорту Наталія Радчук та керівник відділу обробки результатів Національного антидопінгового центру Катерина Коваль, передає Укрінформ.
Під час заходу, організованого у рамках головування Латвії у Комітеті міністрів РЄ, представники державних органів, національних антидопінгових організацій держав-членів Ради Європи, експерти з права та фахівці з антидопінгу обмінялися думками та досвідом з питань дотримання прав людини в антидопінговому процесі, забезпечення незалежності та неупередженості у судових процесах щодо вживання допінгу.
Делегація України взяла участь у панельних дискусіях та тематичних сесіях конференції, присвячених впровадженню справедливої процедури як інструменту процесуального розгляду антидопінгових справ згідно з положеннями Європейської конвенції із прав людини та відповідної рекомендації Комітету міністрів Ради Європи.
Також делегація долучилася до роботи Консультативної групи з правових питань Комітету Антидопінгової конвенції Ради Європи, засідання якої було присвячене питанням криміналізації порушень, пов’язаних із вживанням допінгу, відповідних змін у міжнародному законодавстві та обміну кращими практиками щодо вдосконалення національного антидопінгового законодавства.
Представники України інформували про ситуацію у спортивній сфері в умовах російської збройної агресії, у тому числі про стан імплементації національної антидопінгової програми, ухвалення нового законодавства України у сфері боротьби з допінгом, а також заручилися підтримкою держав-членів Ради Європи у питанні продовження тестувань на допінг українських спортсменів за рахунок антидопінгових організацій європейських країн.
Фото: facebook.com/minmolodsport.