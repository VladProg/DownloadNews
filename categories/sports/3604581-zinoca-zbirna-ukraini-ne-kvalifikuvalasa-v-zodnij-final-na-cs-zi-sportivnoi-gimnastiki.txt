У командних змаганнях Україна посіла останнє місце.

Завершилася кваліфікація серед жінок чемпіонаті світу-2022 зі спортивної гімнастики у Ліверпулі, передає Укрінформ.

Українкам не вдалося пробитись у жодний з фіналів.

В особистому багатоборстві найкращий результат показала Юлія Касьяненко, яка посіла 62-е місце з 47.866 бала за сумою чотирьох вправ.

Другою серед українок стала Валерія Осіпова (72-е місце, 47.398), а третьою – Маргарита Козловська (91-е місце, 45.199).

Найкращим результатом для України на брусах стало 57-е місце Єлизавети Губарєвої (12.766 бала).

На колоді й у вільних вправах найкращою серед українок стала Юлія Касьяненко, яка посіла 60-е (11.833) і 70-е (12.333) місця відповідно.

У командних змаганнях Україна посіла останнє, 23 місце, заробивши в сумі 142.729 бала, і не пробилася до фіналу.

Жіноча збірна України вперше за чотири роки не кваліфікувалася до жодного фіналу на чемпіонаті світу.
Як повідомляв Укрінформ, сьогодні кваліфікацію до ЧС розпочнуть чоловіки. Українська команда стартуватиме о 15:50 за Києвом.

Фото: gymnastics.sport