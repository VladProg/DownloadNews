Національна збірна України з футболу невдовзі матиме нового наставника.

Про це поінформував президент Української асоціації футболу (УАФ) Андрій Павелко на своїй сторінці у Facebook, передає Укрінформ.
За словами очільника УАФ, до червневих матчів збірна України отримає нового головного тренера.
«До контрольного поєдинку з Німеччиною та до наступних матчів відбору до Євро-2024 національну збірну України вже готуватиме новий головний тренер, який буде представлений в обумовлений із ним час», - написав Павелко.
Як повідомляв Укрінформ, товариський матч Німеччина - Україна відбудеться 12 червня у Бремені.
Найближчі поєдинки «синьо-жовтих» у кваліфікації чемпіонату Європи-2024 проти Північної Македонії та Мальти пройдуть 16 та 19 червня відповідно.
Фото: УАФ.