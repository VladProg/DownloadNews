У четвер, 5 жовтня, о 19.00 на Ютуб-каналі Ukrinform TV вийде чергова програма "Укрінформ: Вечірній стрім", темою якої буде “Ігри нескорених. Як спорт повертає до життя”.

Ігри нескорених (Invictus Games) — міжнародні спортивні змагання в паралімпійському стилі. У них беруть участь поранені військовослужбовці та ветерани. У 2023 році Ігри проходили з 9 по 16 вересня у Дюссельдорфі, у них брали участь близько 600 ветеранів та військовослужбовців з 21 країни світу.
Українська команда завоювала 34 медалі: 12 золотих, 14 срібних та 8 бронзових.
Засновані принцом Гаррі, перші Ігри нескорених відбулися у 2014 році в Лондоні. Україна почала брати в них участь з 2017 року. Це були вже четверті ігри для України. На відміну від Паралімпійських ігор, Ігри нескорених - це не спортивний захід. Це не про медалі, а про повернення до життя.
Учасники програми - засновниця StatcomUA неурядової організації, що ініціювала Ігри Інвіктус в Україні, заступниця голови правління Центру оборонних стратегій, заступниця міністра оборони 2019-2020 Аліна Фролова та учасник збірної Ігор нескорених-2023, ветеран Національної гвардії України Володимир Товкіс.
У програмі обговорюватимуть: чим Ігри нескорених ще відрізняються від інших спортивних змагань, як відбувається відбір учасників та чи має людина бути спортсменом, як зустрічали українську збірну на Іграх, а також, як може суспільство допомогти ветеранам, які потребують реабілітації.
Ведучий - журналіст Василь Самохвалов.
"Укрінформ: вечірній стрім" виходить в ефір щопонеділка та щочетверга на Ютуб-каналі Ukrinform TV. Це програма, де провідні експерти країни обговорюють актуальні події України та світу.