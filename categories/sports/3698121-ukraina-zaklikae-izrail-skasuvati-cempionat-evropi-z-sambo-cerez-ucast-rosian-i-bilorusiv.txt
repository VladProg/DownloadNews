Посольство України в Тель-Авіві закликає Міністерство культури і спорту Ізраїлю та муніципалітет Хайфи скасувати проведення чемпіонату Європи з самбо за участю російських та білоруських спортсменів.

Про це українське представництво заявило у Фейсбуці, передає Укрінформ.
«Ми висловлюємо протест Міністерству культури і спорту та муніципалітету Хайфи через проведення чемпіонату Європи з самбо. російські та білоруські спортсмени беруть участь у змаганнях, спонсорованих російською урядовою організацією, яку бойкотують усі західні країни», - зазначило посольство.
Диппредставництво наголосило, що білорусь як партнер у збройній агресії проти України також несе відповідальність за злочини проти людства, що скоєні в Україні.
«росія використовує конкуренцію як ідеологічну зброю для поширення пропаганди та відбілювання своїх злочинів. Велика трибуна для цих двох злочинних режимів є наругою над пам’яттю сотень тисяч громадян України, серед яких понад 220 українських спортсменів, які віддали життя в боротьбі за майбутнє демократичної європейської країни», - підкреслюється в заяві.
Посольство закликало ізраїльську сторону вжити всіх необхідних заходів для скасування та бойкоту турніру.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Пізніше міністр молоді та спорту, президент НОК Вадим Гутцайт заявив, що Україна докладатиме всіх зусиль, щоб російських та білоруських спортсменів не було на міжнародних спортивних змаганнях.