Міжнародна федерація важкої атлетики (IWF) дозволила змагатися атлетам з росії та білорусі у нейтральному статусі на змаганнях.

Як повідомляє офіційний сайт організації, відповідне рішення було ухвалене на онлайн засіданні Виконавчого комітету федерації, передає Укрінформ.
Зазначається, що повернення важкоатлетів з росії та білорусі відбуватиметься з дотриманням рекомендацій Міжнародного олімпійського комітету (МОК) на предмет їх нейтральності. Перш ніж допустити до змагань важкоатлетів, кожного з них перевірить «незалежна агенція».
Допуск росіян та білорусів означає, що вони можуть заявитися на найближчий турнір серії Гран-прі, що пройде на Кубі (8-18 червня). Це буде третій з семи турнірів у кваліфікаційному періоді на Олімпіаду-2024, інформує Суспільне Спорт.
Якби росіяни та білоруси пропустили змагання на Кубі, вони б втратили шанс виступити на Олімпіаді-2024 за правилами відбору. Вони також зможуть змагатися на чемпіонаті світу 2023 року (вересень, Саудівська Аравія).