До матчу чемпіонату України «Шахтар» - «Динамо», який пройшов у неділю у Львові, донецький клуб організував спеціальну акцію для футбольних уболівальників - гра проходила без глядачів, але кожен охочий міг придбати віртуальний квиток вартістю від 10 гривень і тим самим зробити свій внесок у благодійність.

До ініціативи долучився й офіційний телетранслятор УПЛ Setanta Sports, передавши на благодійні цілі гроші, виручені від передплат на setantasports.com, які було оформлено у період 14-16 жовтня, передає Укрінформ.
Спільними зусиллями ФК «Шахтар» і Setanta Sports зібрали 600 935 гривень.
Ці кошти спрямують на відновлення стадіону «Чемпіон» у місті-герої Ірпені, зруйнованого армією рф.
Фото: facebook.com/fcshakhtar.