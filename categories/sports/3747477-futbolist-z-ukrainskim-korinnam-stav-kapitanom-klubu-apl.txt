Англійський футбольний клуб Прем'єр-ліги (АПЛ) «Вулвергемптон» призначив нового капітана команди.


Як повідомляє UA-Футбол, ним став англійський захисник з українським корінням Макс Кілмен, передає Укрінформ.
«Вулвз» опублікували відповідні світлини оборонця зі спеціальною пов’язкою на офіційному сайті та в соцмережах.
Дебютувати у новому статусі Кілмен зможе вже у понеділок, 14 серпня. «Вовки» зустрінуться у протистоянні першого туру АПЛ з «Манчестер Юнайтед».
Додамо, що попереднім капітаном команди був португальський півзахисник Рубен Невеш. Влітку він змінив АПЛ на саудівський клуб «Аль-Хіляль».
Кілмен виступає за «Вулвергемптон» з 2018 року. Тоді він перейшов до склади команди на правах вільного агента. Загалом захисник провів за першу команду клубу 107 матчів.
Аналітичний портал Transfermarkt оцінює 26-річного оборонця в 30 мільйонів євро.
Додамо, що Макс народився 1997 року в Лондоні, в історичному районі Челсі. Його батько з Одеси, мати - з Києва.
Фото: Getty Images.