Виконавча рада Міжнародної федерації скейтбордингу (World Skate) ухвалила рішення допустити російських та білоруських спортсменів до участі у змаганнях у нейтральному статусі, але за певних умов.

Про це повідомляється на сайті організації, передає Укрінформ.
У World Skate заявили, що рішуче засуджують повномасштабне вторгнення Росії в Україну і «продовжують надавати підтримку українському спортивному руху». Водночас в організації зазначили, що «поважають право всіх спортсменів, незалежно від їхньої національності, на недискримінаційне ставлення».
Щодо участі спортсменів з РФ та Білорусі у міжнародних змаганнях виконавча рада World Skate вирішила дозволити, за суворих умов, участь спортсменів з цих країн як «окремих нейтральних спортсменів» відповідно до рекомендацій Виконкому МОК від 31 березня 2023 року.
Вони мають можливість отримати статус «індивідуального нейтрального спортсмена». Спортсмени, які відповідають цьому статусу, зможуть брати участь у міжнародних змаганнях з 1 січня 2024 року. При цьому від них буде вимагатися непідтримка війни.
Найближчим часом буде остаточно сформульовано критерії відповідності, за якими проводитиметься перевірка спортсменів.
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Офіційні особи у самій Франції неодноразово зазначали, що участь російських і білоруських спортсменів в ОІ-2024 можлива лише за суворого нейтралітету.
Літня Олімпіада відбудеться з 26 липня по 11 серпня 2024 року, а Паралімпіада – з 28 серпня до 8 вересня.
Президент Франції Еммануель Макрон заявив, що російського прапора не може бути на Олімпійських іграх-2024 у Парижі, поки Росія скоює воєнні злочини.
Фото: gaisf.sport