У Києві організували фотовиставку спортсменів з інвалідністю Спеціальної Олімпіади України.

Фотовиставку “Руйнуючи барʼєри, обʼєднуючи серця” відкрили у Національному музеї Тараса Шевченка, повідомляє кореспондент Укрінформу.
Фотовиставку організували ГО “Спеціальна Олімпіада України” спільно з благодійним фондом Катерини Білоруської. Мета заходу – показати унікальні досягнення українських спортсменів Спеціальної Олімпіади України з відхиленнями у розумовому розвитку, підкреслити значення інклюзивного підходу та розуміння потенціалу кожної особи, попри її інтелектуальні можливості.

«Спеціальна Олімпіада України щодня докладає максимум зусиль, щоб показати нашому суспільству можливості та досягнення людей з відхиленнями у розумовому розвитку і як спортсменів, і як членів суспільства, надаючи їм постійну можливість вдосконалювати свою фізичну форму, проявляти мужність, отримувати відчуття радості та розділяти свої досягнення зі своїми сім’ями та іншими членами суспільства. Заходи Спеціальної Олімпіади України ламають стереотипи і прагнуть побудувати інклюзивне суспільство, де кожен відчує себе максимально комфортно і захищено», – зазначив Сергій Комісаренко, президент СОУ, Надзвичайний і Повноважний Посол України, академік НАН України.

На фотовиставці можна познайомитися з 24 спортсменами національної збірної СОУ. Вони здобули 21 медаль на найбільшій інклюзивній події у світі – Всесвітніх Іграх Спеціальних Олімпіад у Берліні.

Відкриття виставки відбулось 20 липня. Відвідати експозицію можна буде усім охочим до 30 липня включно з 10 до 18 години в усі дні, крім понеділка.