Грецький «Аріс» напередодні матчу-відповіді 3-го кваліфікаційного раунду Ліги конференцій проти київського «Динамо», скоріш за все, втратив свого основного голкіпера іспанця Хуліана Куесту.

32-річний воротар отримав м’язову травму на вчорашньому тренуванні команди і тепер майже напевно з «Динамо» не зіграє, передає Укрінформ.
У складі «Аріса» також травмовані чеський центральний захисник Якуб Брабець і еквадорський вінгер Кіке Саверіо.
Водночас ушкодження чеського опорного півзахисника «Аріса» Володимира Даріди, яке він отримав у першому матчі з «Динамо», виявилося незначним. Футболіст уже тренується у загальній групі й напевно зможе допомогти команді у матчі-відповіді.
Додамо, що поєдинок у відповідь «Динамо» - «Аріс» пройде 17 серпня у Бухаресті на стадіоні «Рапід-Джулешті». У домашній грі грецький клуб мінімально переміг динамівців - 1:0.
Фото: dynamo.kiev.ua.