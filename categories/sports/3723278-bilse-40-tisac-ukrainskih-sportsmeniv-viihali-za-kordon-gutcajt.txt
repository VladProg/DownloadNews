Близько 40 тисяч українських спортсменів виїхали за кордон після початку повномасштабного вторгнення Росії в Україну.

Про це міністр молоді та спорту України Вадим Гутцайт сказав під час спілкування з віце-президентом Європейської Комісії Маргарітісом Схінасом у Києві, повідомляє кореспондент Укрінформу.
«На сьогоднішній день багато молоді виїхало з України. Більше 40 тисяч спортсменів поїхали за кордон. Всі країни, національні олімпійські комітети надали велику допомогу, щоб наші спортсмени залишилися за кордоном з перших днів війни», - сказав він
Гутцайт пояснив, що деяким спортсменам не було куди повертатися в Україну.
«Наші спортсмени були на змаганнях на момент повномасштабного вторгнення, тому атлетам з Харкова, Херсону, Маріуполя не було куди повертатися. Всі країни Європи обʼєдналися і надали нам допомогу», - зауважив міністр молоді та спорту України.
Він наголосив на неможливості допуску до змагань представників Росії й Білорусі.
«Рік тому в перших днях липня тут(в Україні - ред.) був президент МОК Томас Бах. На той час Міжнародний олімпійський комітет нам допомагав: вони не допускали до змагань росіян і білорусів. На жаль, 28 березня МОК змінив цю рекомендацію. Зараз міжнародним федераціям надали більше повноважень задля повернення росіян і білорусів. Тепер ми працюємо окремо з кожною федерацією. Дуже важливо, що Європейський парламент проголосував проти повернення до змагань представників РФ і РБ. Варто, аби вони зрозуміли, що допоки йде війна, наші території окупували, людей вбивають, більше 300 спортсменів загинуло, не можна повертати росіян і білорусів», - пояснив Гутцайт.
Він також акцентував на тому, що всі російські спортсмени - це люди системи Путіна, тому їх не можна повертати до змагань.
Як повідомлялося, Європарламент у своїй резолюції засудив наміри Міжнародного олімпійського комітету (МОК) допустити росіян і білорусів до міжнародних змагань.
Раніше Міжнародний олімпійський комітет виступив із заявою про можливий допуск представників росії та Білорусі до міжнародних змагань у нейтральному статусі за умови, що вони не були помічені в активній підтримці війни в Україні та дотримуються допінгового законодавства.
Як повідомляв Укрінформ, на позачерговій Генасамблеї Національного олімпійського комітету України 109 із 112 членів НОК України проголосували за бойкот Україною Олімпіади-2024 у разі допуску росіян та білорусів.
Фото: facebook.com