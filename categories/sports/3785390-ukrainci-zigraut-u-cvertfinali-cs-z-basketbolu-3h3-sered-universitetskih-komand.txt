Команда «СумДУ» успішно пройшла групову стадію.

У Досі (Катар) стартував чемпіонат світу з баскетболу 3х3 серед університетських команд, Україну на турнірі представляють колективи із Сум та Івано-Франківська – чоловіча команда «СумДУ» та жіноча команда Івано-Франківського «ПНУ», передає Укрінформ.
Серед чоловіків збірна Сумського державного університету під керівництвом тренера чоловічої збірної України U-17 з баскетболу 3х3 Ярослава Ковальова у складі Івана Філоненка, Родіона Кузьміна, Максима Михайлова та Іллі Кошеватського в групі здобула дві перемоги (Кенія – 21:10, Чилі – 21:9) та посіла 1-ше місце.
Вигравши групу, українські баскетболісти вийшли до 1/4 фіналу. Матчі цієї стадії і поєдинки за медалі відбудуться 12 листопада.
Завтра, 11 листопада, свої матчі групового етапу проведе жіноча команда івано-франківського ПНУ.
Фото: fbu.ua