Наступний відбірковий цикл чемпіонату Європи молодіжна футбольна збірна України (гравці 2002 року народження й молодші), яку очолив іспанець Унаї Мельгоса, розпочне 12 вересня домашнім матчем проти команди Північної Ірландії.

Ця гра відбудеться у Словаччині, на полі Національного тренувального центру Попрада (початок - о 19.30 за київським часом). У групі F також виступатимуть Англія, Сербія, Азербайджан та Люксембург, передає Укрінформ.
В межах підготовки до старту у кваліфікації Євро-2025 (U21) «синьо-жовті» проведуть спаринг з молодіжною збірною Німеччини. Поєдинок пройде 8 вересня на «Людвігспаркштадіоні» в Саарбрюкені (19.15).
Мельгоса назвав імена 23-х виконавців, викликаних на вересневий збір.
Склад молодіжної збірної України:
воротарі - Руслан Нещерет («Динамо», Київ), Яків Кінарейкін («Дніпро-1»), Кирило Фесюн («Колос», Ковалівка);
захисники - Костянтин Вівчаренко («Динамо», Київ), Арсеній Батагов, Антон Боль (обидва - «Зоря», Луганськ), Данило Скорко («Олександрія»), Артем Смоляков («Полісся», Житомир), Віталій Роман, Богдан Слюбик (обидва - «Рух», Львів), Володимир Салюк («Чорноморець», Одеса);
півзахисники - Єгор Ярмолюк («Брентфорд», Англія), Володимир Бражко, Назар Волошин (обидва - «Динамо», Київ), Валентин Рубчинський («Дніпро-1»), Ілля Квасниця («Рух», Львів), Максим Брагару («Чорноморець», Одеса), Олег Очеретько, Іван Лосенко (обидва - «Шахтар», Донецьк), Євген Павлюк («Ворскла», Полтава);
нападники - Ігор Краснопір («Оболонь», Київ), Денис Теслюк («Рух», Львів), Богдан В’юнник («Шахтар», Донецьк).
У фінальній частині Євро-2025 (U21) виступатимуть 16 команд: Словаччина та ще 15 збірних, що приєднаються до неї за результатами відбору (дев'ять переможців груп, три найкращі команди серед володарів других місць та три переможці плей-офф, в якому гратимуть шість володарів других місць).
Фото: uaf.ua.