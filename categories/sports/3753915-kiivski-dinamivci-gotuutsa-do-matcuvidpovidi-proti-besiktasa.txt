Футболісти київського «Динамо» продовжує підготовку до матчу-відповіді раунду плей-офф кваліфікації Ліги конференцій проти «Бешикташа», що відбудеться найближчого четверга у Стамбулі.


До гри «біло-сині» готуватимуться у Бухаресті до вівторка. У неділю динамівці провели ранкове тренування у тренажерному залі, а ввечері тренувалися на футбольному полі, передає Укрінформ.Вечірнє тренування пройшло на новій локації. Протягом останніх кількох тижнів кияни працювали на тренувальних базах «Рапіда» та бухарестського «Динамо», а також на домашній арені «Рапіда» «Джулешті».
Цього разу динамівці отримали запрошення провести заняття на стадіоні «Ангел Йорданеску», який є домашньою ареною футбольного клубу «Волунтарі», що базується в однойменному містечку на північ від Бухареста. Сюди динамівців запросив знаменитий румунський футболіст українського клубу 2000-х Флорін Чернат. Він завершував у «Волунтарі» кар’єру гравця, а нині працює у клубі на посаді спортивного директора.
Тренування було насиченим і повністю складалося з ігрових вправ. Гравці відпрацьовували як тактичні елементи, так і індивідуальні дії в атаці та обороні. Не займалися у загальній групі Олександр Андрієвський, Владислав Кабаєв та Андрій Ярмоленко, які через пошкодження пропустили перший матч із «Бешикташем».
Додамо, що матч-відповідь у Стамбулі на «Бешикташ Парк» розпочнеться у четвер о 21.00. Перший поєдинок виграла турецька команда 3:2.
Фото: fcdynamo.com.