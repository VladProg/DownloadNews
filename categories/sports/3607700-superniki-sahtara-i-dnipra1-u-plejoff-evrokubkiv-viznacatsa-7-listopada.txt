За підсумками групових турнірів стали відомі всі учасники матчів плей-офф футбольних єврокубків, серед яких є й два представники України.

Процедури жеребкування відбудуться у понеділок, 7 листопада, у штаб-квартирі Європейського футбольного союзу (УЄФА) у швейцарському Ньйоні, передає Укрінформ.
Можливими опонентами донецького «Шахтаря» за вихід до 1/8 фіналу Ліги Європи будуть «сіяні» ПСВ «Ейндховен» (Нідерланди), «Ренн» (Франція), «Рома» (Італія), «Уніон» (Німеччина), «Манчестер Юнайтед» (Англія), «Мідтьюлланн» (Данія), «Нант» (Франція) та «Монако» (Франція).
На жеребкуванні 1/16 фіналу Ліги конференцій «Дніпро-1» буде у кошику «сіяних». До числа потенційних суперників підопічних Олександра Кучера входять «Буде-Глімт» (Норвегія), АЕК (Кіпр), «Лудогорець» (Болгарія), «Брага» (Португалія), «Шериф» (Молдова), «Лаціо» (Італія), «Карабах» (Азербайджан) та «Трабзонспор» (Туреччина).
Разом із «Дніпром-1» у цьому раунді змагань також гратимуть «Фіорентина» (Італія), «Андерлехт» (Бельгія), «Лех» (Польща), «Партизан» (Сербія), «Гент» (Бельгія), ЧФР (Румунія) та «Базель» (Швейцарія).
Матчі 1/16 фіналу пройдуть 16 та 23 лютого.
До переможців протистоянь цієї стадії приєднаються в 1/8 фіналу «Істанбул Башакшехір» (Туреччина), «Вест Гем» (Англія), «Вільярреал» (Іспанія), «Ніцца» (Франція), АЗ (Нідерланди), «Юргорден» (Швеція), «Сівасспор» (Туреччина) та «Слован» (Словаччина).