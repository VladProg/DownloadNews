Головний тренер київського «Динамо» Мірча Луческу має проблеми зі здоров'ям.

Як повідомляє румунське видання Orange Sport, у 77-річного фахівця розвинувся коксартроз - артроз кульшового суглоба, через який наставник пересувається із труднощами, передає Укрінформ.
«У період, коли ми грали в єврокубках, ми постійно пересувалися автобусом - по 10 годин за раз. При цьому я працював по 7-8 годин на добу. В результаті, у мене розвинувся коксартроз», - зазначив Луческу.
Між тим він продовжуватиме працювати. «В іншому випадку мені доведеться лягти на операцію, вийти на пенсію. Було б чудово, якби мені вдалося провести цю операцію, але лишитися з командою. У будь-якому випадку у мене поки немає думок покинути футбол», - сказав головний тренер «Динамо».
Як повідомлялося, напередодні підопічні Мірчі Луческу обіграли закарпатський «Минай» (2:0).