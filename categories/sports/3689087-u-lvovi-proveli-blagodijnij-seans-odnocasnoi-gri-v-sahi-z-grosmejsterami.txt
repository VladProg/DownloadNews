Понад 60 шахістів Львівщини об‘єднались в грі «Весняний прорив» проти гросмейстерів задля підтримки ЗСУ.

Про це повідомляє пресслужба Львівської ОВА, передає Укрінформ.
«Учасники турніру мали змогу зіграти зі справжніми легендами, відчути дух змагань та найосновніше – у такий спосіб разом допомогти нашим Збройним силам України. У дитинстві ми з братом любили грати в шахи. Це виховувало в нас почуття сконцентрованості. І сьогодні серед учасників є багато школярів, які кинуть виклик професіоналам», – сказав начальник Львівської ОВА Максим Козицький, який також взяв участь у грі.






Понад 60 шахістів Львівщини об‘єднались в грі «Весняний прорив» проти гросмейстерів задля підтримки ЗСУ / Фото: Альона Николаєвич











































Сеанс одночасної гри в шахи – це вид масових змагань, де шахіст одночасно грає проти кількох суперників. Захід зібрав понад 60 учасників: аматорів та професіоналів різного віку та діяльності. Їхні суперники – справжні міжнародні гросмейстери: Марта Літинська, Олег Романишин, Олександр Белявський та Адріян Михальчишин, для яких це не перший сеанс одночасної гри в шахи.
«Одночасна гра в шахи з кількома суперниками змушує запам’ятовувати усі їхні ходи, прорахувати їхні наступні кроки, аби врешті перемогти. Бувають дуже складні комбінації, до яких навіть гросмейстери часом не готові, але в цьому і складність гри, і насолода від процесу», – розповіла Марта Літинська.
Серед наймолодших учасників – школярі: Романові 11 років, він навчається у 6 класі, а шахами займається з 5 років. Яні – 10 років, вона грає в шахи вже понад три роки.
Усі зібрані під час заходу кошти скерують до благодійної організації «Львівський Лицар» на закупівлю прицілів та перископів для військових.