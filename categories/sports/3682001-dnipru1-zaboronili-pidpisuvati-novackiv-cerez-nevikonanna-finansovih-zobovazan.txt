Команда Української Прем'єр-ліги (УПЛ) «Дніпро-1» отримала заборону на реєстрацію нових футболістів.

Як повідомила пресслужба клубу, тансферна заборона стала результатом невиконання зобов’язань по переходу Феліпе Піреса, передає Укрінформ.
Цього футболіста «Дніпро-1» купив у лютому 2022 року у португальського «Морейренсе». За даними Transfermarkt, підписання бразильського нападника обійшлось дніпрянам у один мільйон євро.
За «Дніпро-1» бразилець не зіграв жодного матчу. Після початку повномасштабного вторгнення росії в Україну Феліпе Пірес скористався спеціальним правилом ФІФА та перейшов на правах оренди до нідерландського «АДО Ден Гаг».
Попри це «Дніпро-1» готовий виплачувати португальській команді суму трансферу. Як зазначають дніпряни у своїй заяві щодо цієї ситуації, причиною затримок у траншах стало те, що «Морейренсе» не надав необхідні документи для здійснення платежів в умовах воєнного стану.
Наголошується, що фахівці українського клубу спільно з УЄФА, який ознайомлений із ситуацією, працюють над вирішенням проблеми та перебувають на шляху до її розв’язання найближчим часом.
Фото: scdnipro1.com.ua.