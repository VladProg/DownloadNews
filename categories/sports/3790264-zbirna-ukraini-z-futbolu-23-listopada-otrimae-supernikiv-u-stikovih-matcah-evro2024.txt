Національна збірна України з футболу, яка фінішувала у відбірковій групі С чемпіонату Європи на третьому місці й не змогла пробитися до фінального турніру напряму, має нагоду отримати путівку через плей-оф Ліги націй УЄФА.

Жеребкування стикових поєдинків Євро-2024 пройде у четвер, 23 листопада, у Будинку європейського футболу в швейцарському Ньйоні, передає Укрінформ.
Серед потенційних суперників «синьо-жовтих» в 1/2 фіналу плей-офф - збірні Боснії та Герцеговини, Вельсу та Ізраїлю (матчі - 21 березня).
Шість переможців півфіналів розіграють 26 березня три вакантні перепустки на Євро-2024.
Як повідомлялося, за підсумками європейської кваліфікації на континентальну першість відібралася 21 збірна: Австрія, Албанія, Англія, Бельгія, Данія, Італія, Нідерланди, Німеччина (господарі), Іспанія, Португалія, Румунія, Сербія, Словаччина, Словенія, Туреччина, Угорщина, Хорватія, Чехія, Франція, Швейцарія, Шотландія.
Церемонія жеребкування групової стадії Євро-2024 пройде 2 грудня в Гамбургу. Найкращі європейські збірні будуть розподілені по шести групах.
Фінальний турнір чемпіонату Європи пройде з 14 червня по 14 липня у Німеччині.
Фото: uefa.com.