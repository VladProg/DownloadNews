Жіноча збірна України 3х3 повертається до виступів у Світовій лізі.

Команда під керівництвом Юрія Процюка 6-7 липня зіграє на другому для себе етапі у швейцарському місті Фрібург, передає Укрінформ.
В складі нашої команди у Фрібургу виступлять Кристина Філевич, Анжеліка Ляшко, Оксана Моллова та Міріам Уро-Ніле.
Зазначимо, що через велику кількість заявок, уперше нинішнього сезону на етапі жіночої Світової ліги пройде кваліфікація, кули потрапила і Україна. Наша збірна для виходу в основний раунд має виграти групу зі Швейцарією та Латвією.
У разі виходу до основного раунду збірна України зіграє в групі D разом зі збірною Японії та китайською комерційною командою «Юанда». Усі матчі пройдуть 6 липня. До чвертьфіналі пройдуть дві кращі команди з групи.
Поєдинки плей-офф заплановані на п’ятницю, 7 липня.
Нагадаємо, на першому для себе етапі жіночої Світової серії в Астарі (Азербайджан) збірна України 3х3 посіла третє місце. Очки, набрані на етапах Світової серії, впливають на олімпійський рейтинг країн.
Фото: fbu.ua.