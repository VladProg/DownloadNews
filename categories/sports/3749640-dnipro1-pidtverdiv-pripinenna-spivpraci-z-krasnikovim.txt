«Дніпро-1» офіційно оголосив про відхід з клубу спортивного директора Євгена Краснікова.

Про це повідомила пресслужба дніпрян, передає Укрінформ.
Зазначається, що сторони ухвалили рішення про обопільне припинення співпраці після особистої розмови між Красніковим та керівництвом «Дніпра-1».
«В усіх нас був важкий сезон, підсумком якого стали вдалі результати, хоча й не вийшло досягти омріяного максимуму. Тривалий час я розмірковував про подальший розвиток подій і прийняв, врешті-решт, важке рішення. Хочу подякувати усім працівникам клубу, керівництву, тренерам, гравцям за професіоналізм та відданість своїй справі, а також вболівальникам за підтримку. Бажаю «Дніпру-1» перемог та вдалого виступу в усіх турнірах», - прокоментував Красніков.
«Дніпро-1» також подякував колишньому спортивному директору та побажав успіхів у подальшій кар’єрі.
Красніков сказав, що планує повернутися до роботи в «Металісті».
Фото: Getty Images