Фонд Еліни Світоліної провів тенісний табір для гравців віком до 12-ти років.

20 хлопчиків і дівчаток тренувалися протягом десяти днів у тенісному клубі польського міста Лешно під керівництвом капітана жіночої збірної України Михайла Філіми, а також за участю тренерів Ольги Савчук і Дениса Ващука, передає Укрінформ.
За словами організаторів, загалом за п’ять років до програми ES Tennis Camp долучилися сто гравців. Проживання, харчування та тренування для учасників - безкоштовні. У розкладі тенісного табору є загальна фізична підготовка, ігрові тенісні та технічні тренування, заняття з тактики, відновлювальні тренування і консультації із психологом.
Еліна Світоліна, яка взяла перерву у виступах і відновлюється після травми, особисто відвідала маленьких гравців у Лешно.
«Провівши ці дні порядіз учасниками, я вкотре побачила, наскільки наше юне покоління сильне та завзяте! Ці діти мріють та тяжко працюють, щоб наблизитися до своєї мрії, - каже Світоліна. - Працюють наче дорослі! Я неймовірно тішуся тим, що завдяки програмам фонду маю змогу поділитися з юними спортсменами досвідом. І, сподіваюся, надихнти їх», - сказала Еліна.
Організатори подякували донорам і партнерам Wilson, Adidas, Setanta Sports за сприяння у проведенні цього заходу.
Нагадаємо, що у 2022 році через повномасштабне вторгнення Росії в Україні з безпекових міркувань тенісний табір від Фонду Еліни Світоліної також відбувся за кордоном - у Болгарії.
Фото: Elina Svitolina Foundation.