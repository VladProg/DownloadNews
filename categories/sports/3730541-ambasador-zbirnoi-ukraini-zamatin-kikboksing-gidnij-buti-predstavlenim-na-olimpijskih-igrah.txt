Амбасадор збірної України на Європейських іграх, кікбоксер Павло Замятін вважає, що кікбоксинг повинні включити в програму Олімпійських ігор.

Він розповів про це в коментарі кореспонденту Укрінформу.
«Кікбоксинг гідний бути представленим на Олімпійських іграх, гідний бути частиною олімпійської програми. Тому я радий, що саме мене, представника кікбоксингу, обрали амбасадором збірної України на Європейських іграх», - сказав він.
Павло вважає, що поразки - це частина спорту, тому він був до цього готовим.
«Це спорт. Отже, так повинно було бути. Бути спортсменом - це означає падати й піідйматися. У нашому виді спорту варто завжди демонструвати витримку. Ми не будемо здаватися, як і наші ЗСУ. Нам, спортсменам, на щастя, є з кого брати приклад», - пояснив кікбоксер.
Замятін також зауважив, що налаштовуватися на змагання складно через російське повномасштабне вторгнення, але спортсмени намагаються абстрагуватися від цього під час Європейських ігор.
«Ми готуємося в Києві на базі клубу. У нас були збори, які нам організувала наша федерація. Дуже вдячний всім тренерам за підтримку й допомогу. Важко було готуватися через російське вторгнення. Коли приїхав в Польщу, йду по коридору і в телефоні сповіщають про початок повітряної тривоги, то починають всі інші обертатися. Доводиться пояснювати, що зараз в Україні загроза російського ракетного удару. За близьких одразу починаєш думати. Намагаємося одразу абстрагуватися і повертатися ментально на змагання», - розповів Замятін.
Як повідомлялося, збірна України завоювала 20 золотих, 12 срібних та 8 бронзових медалей на Європейських іграх у Кракові. Сьогодні, 2 липня, відбудеться церемонія закриття змагань.
Фото: Getty Images