Редактор спортивної стрічки Укрінформ Віталій Ткачук пояснив, чому чемпіонат світу в Катарі ризикує стати одним з найгірших в історії.

Про це він розповів в ефірі щотижневої інформаційно-аналітичної програми «Насправді» від Укрінформ.

«Рішення заборонити пов'язки OneLove на ЧС - це плювок вбік всього цивілізованого світу. ФІФА відверто прогинається під Катар. Один зі знайомих юристів розповідав, що перед ЄВРО-2012 Україні довелося вносити правки в законодавсто, щоб відповідати всім правилам ФІФА. В цій ситуації все навпаки. Катар був проти пов'язок і ФІФА за день до старту ЧС їх заборонив. Чи можна це якось змінити? Наступного разу не варто запрошувати проводити змагання країни з авторитарним режимом», - сказав Віталій.
Він також пояснив, чому на катарському Мундіалі мало глядачів і як це змінити.
«Катар - це зовсім не футбольна країна. Для того, щоб на футбол був попит, потрібно вкладати кошти в його популяризацію. Можна побудувати тисячі стадіонів, аеропортів, але це ніяк не покращить ситуацію з кількістю вболівальників на трибунах. Окрім того, не варто забувати, що Катар - це маленька країна. Місцевих вболівальників не вистачить, щоб заповнити трибуни. З-за кордону багато хто не приїхав через закони цієї країни», - розповів редактор спортивної стрічки Укрінформу.
Чемпіонат світу в Катарі триватиме до 18 грудня.
Як повідомлялося, збірна Німеччини влаштувала акцію протесу проти заборони одягати пов'язку OneLove на матчі Мундіалю. Федерація футболу Данії через це збирається вийти зі складу ФІФА.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: Getty Images