Українські фехтувальники бойкотуватимуть міжнародні турніри, у яких братимуть участь спортсмени із росії та білорусі.

Як повідомляє пресслужба Національної федерації фехтування України (НФФУ), відповідне рішення ухвалила президія організації, передає Укрінформ.
«Було прийнято рішення не тільки не виходити на двобої на змаганнях будь-яких рівнів з безпосередньо російськими та білоруськими спортсменами, а й нашим спортсменам, тренерам, суддям не брати участь у змаганнях, у яких братимуть участь російські або білоруські спортсмени з активним залученням до цього спортсменів інших країн», - йдеться у зверненні Федерації.
Президією НФФУ також прийнято рішення створити робочу групу, яка визначить конкретний план та зміст активних дій українських спортсменів та тренерів на найближчих змаганнях, на яких буде здійснена спроба повернути російських та білоруських спортсменів.
Фото: FIE.