Перша «ракетка» України Віталій Сачко у неділю, 30 липня, зустрінеться з чехом Витом Копрживою у вирішальному матчі турніру Асоціації тенісистів професіоналів (АТР) серії Challenger у Вероні (Італія) із призовим фондом 118 тис євро.

Як інформує BTU, Сачко вдруге в сезоні зіграє у фіналі турніру «челленджер» (загалом учетверте в кар'єрі), вигравши у середині червня свій дебютний титул цієї категорії в Братиславі (Словаччина), передає Укрінформ.
Юлія Стародубцева у свою чергу стала учасницею вирішального поєдинку турніру Міжнародної тенісної федерації (ITF) у Далласі (США). У фіналі українка зустрінеться з китаянкою Ван Яфань, яка не програє вже 24 матчі поспіль.
Фото: btu.org.ua.