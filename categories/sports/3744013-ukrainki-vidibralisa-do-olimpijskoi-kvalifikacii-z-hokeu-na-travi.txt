Жіноча збірна України з хокею на траві пробилася на олімпійський відбірковий турнір.

Як інформує Суспільне Спорт, відповідну путівку «синьо-жовті» здобули завдяки успіхам на чемпіонаті Європи, передає Укрінформ.
Цього року українки повернулися до другого дивізіону континентального турніру. У Празі (Чехія) вони стали однією з шести команд, що претендували на місця в олімпійській кваліфікації (господар Ігор-2024 Франція, а також Вельс не гратимуть у відборі).
На груповому етапі змагань збірна України поділила очки з господарками (1:1) та обіграла команди Словаччини (14:0) і Польщі (2:1), вийшовши до півфіналу з другого місця в квартеті.
У першому матчі плей-офф Україна зіграє проти Франції в п'ятницю, 4 серпня. Вихід на господарок Олімпіади у Парижі і потрапляння до півфіналу Вельсу гарантували «синьо-жовтим» одну з трьох путівок на кваліфікаційні змагання Ігор-2024.
Українки вперше увійшли до топ-4 чемпіонату Європи в другому дивізіоні й матимуть можливість покращити результат. Досі збірна не фінішувала в ньому вище п'ятого місця (2011).
Переможниці пар Чехія - Вельс та Франція - Україна зіграють у фіналі 5 серпня.
Фото: EuroHockey.