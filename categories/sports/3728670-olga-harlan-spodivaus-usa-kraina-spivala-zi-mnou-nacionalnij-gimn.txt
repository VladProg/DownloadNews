«Золото» виборола для України на ІІІ Європейських іграх у Кракові досвідчена шаблістка Ольга Харлан.

Своїми емоціями та враженнями після золотого фінішу особистих змагань на Tauron Arena Ольга поділилася з пресслужбою НОК України, передає Укрінформ.
«Ця перемога дуже важлива у першу чергу для нашої країни, а також особисто для мене, тому що я дуже хотіла принести медаль країні, бійцям, які нас захищають, моїй родині, яка частково тут зі мною. Але моя бабуся нині перебуває у Миколаївській області. Сподіваюся, вона дивилася трансляцію, і бачила мій виступ. Дуже рада, що сьогодні тут лунав гімн України, і я дуже голосно його співала. Сподіваюсь, вся країна співала його зі мною. Я хочу подякувати нашій армії, нашим бійцям, нашим волонтерам, всім нашим людям. Ми дуже сильна нація. І всі ці люди надають сил нам боротися тут. Дуже хочу, щоб наші бійці поверталися живими додому, і ця нагорода в першу чергу для них», - сказала фехтувальниця.
Розмірковуючи про те, як складалися для неї змагання, новоспечена чемпіонка Кракова-2023 зізналася, що впродовж усього дня їй було досить віажко. «Але коли я виграла фінальний бій з такими великим рахунком (15:3. - Ред.) - це дало усвідомлення, що в мене ще є сили», - поділилася думками Харлан.
Ольга також зазначила, що востаннє в особистих змаганнях вона перемагала у січні 2020 року на етапі Кубка світу.
«Я дуже хотіла сьогодні виграти, - наголосила спортсменка. - На перших Європейських іграх у Баку в мене зовсім нічого не вийшло, тому зараз прагнула взяти реванш. Попереду командні змагання, які дуже важливі з точки зору кваліфікації на Олімпійські ігри. Тому ми зробимо все, аби потрапити туди, і, сподіваюсь, Україна нас підтримає».
Фото: noc-ukr.org.