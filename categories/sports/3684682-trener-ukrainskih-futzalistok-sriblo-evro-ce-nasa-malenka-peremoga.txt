Головний тренер жіночої збірної України Олег Шайтанов прокоментував фінальний поєдинок Євро-2023 проти команди Іспанії (1:5).

Наставник зазначив, що срібна медаль чемпіонату Європи - це маленька перемога його підопічних, передає Укрінформ.
«Ми хотіли показати себе максимально, протиставити Іспанії хорошу гру, а це непросто проти такої потужної команди, тоді ще дворазового чемпіона. Ми хотіли б привітати іспанок із виграшем третього чемпіонату Європи. У матчі не було якогось особливого переломного моменту, ми розуміли, що кожен пропущений м’яч впливає на результат і просто трохи ускладнює нашу роботу. Посісти друге місце - для нас це маленька перемога. Ми раді добре виконаній роботі, і я хотів би подякувати своїй команді», - сказав Олег Шайтанов.
Бронзові нагороди Євро-2023 дісталися збірній Португалії, яка у поєдинку за 3-є місце розгромила футзалісток Угорщини - 12:0.
Фото: uaf.ua.