Вони виступатимуть у нейтральному статусі.

Всесвітня федерація тхеквондо (World Taekwondo) допустила 23 спортсмени з Росії та Білорусі на чемпіонат світу-2023 у нейтральному статусі, повідомляє пресслужба організації, передає Укрінформ.

Світова першість з тхеквондо у 2023 році відбудеться з 29 травня по 6 червня у Баку. Цей турнір стане першим для росіян та білорусів після того, як федерація допустила їх до змагань під своєю егідою у нейтральному статусі.
Через допуск атлетів з Росії та Білорусі у чемпіонаті світу в Азербайджані не візьме участь збірна України. «Синьо-жовті» пропустять змагання попри те, що турнір є рейтинговим у відборі на Олімпійські ігри 2024 року.
Всесвітня федерація тхеквондо не допустила до світової першості двох атлетів. Як зазначила у своїй заяві керівна організація, кандидатури спортсменів відхилили через невідповідність критеріям нейтральності. Ймовірно, це олімпійські чемпіони Токіо – Максим Храмцов та Владислав Ларін.
«23 спортсмени були попередньо допущені до чемпіонату світу в якості індивідуальних нейтральних спортсменів (AIN) після завершення триетапного процесу перевірки, встановленого Всесвітньою радою з тхеквондо 3 квітня. Після прибуття в Баку вони повинні будуть підписати декларацію про повне дотримання умов участі. Заявки двох спортсменів були відхилена після того, як Комісія визначила, що вони не відповідають критеріям допуску», – йдеться у заяві World Taekwondo.
За підсумками змагань у Баку топ-5 найкращих тхеквондистів у кожній ваговій категорії відбиратимуться на Олімпіаду-2024. Решта визначиться у кваліфікаційних турнірах, що відбудуться перед Іграми у Парижі.
Фото: Getty Omages