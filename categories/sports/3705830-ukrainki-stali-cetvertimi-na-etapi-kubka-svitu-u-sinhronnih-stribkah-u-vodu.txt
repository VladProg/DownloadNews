У Монреалі (Канада) триває етап Кубка світу зі стрибків у воду.

Як повідомляє Федерація України зі стрибків у воду, Ксенія Байло (18 років) та Соф'я Есман (15 років), яка була наймолодшою учасницею змагань, посіли 4 місце у фіналі Кубка світу у синхронних стрибках з вишки, передає Укрінформ.
Українки гідно боролися з титулованими спортсменками, в активі яких вже є медалі Олімпійських ігор, чемпіонатів світу та Європи.
За свою програму наші дівчата отримали 287,52 бала, тим самим вдруге на етапах Кубка світу зупинилися за крок від п'єдесталу.
Перемогли китаянки Хунчань Цюань та Юйсі Чень (378,60). На другій позиції британки (316,68) на третій - німкені Крістіна та Єлєна Вассен (302,58).
У заключний день змагань 7 травня 17-річний українець Олексій Середа виступить у фіналі індивідуальних стрибків із 10-метрової вишки.
Фото: worldaquatics.com.