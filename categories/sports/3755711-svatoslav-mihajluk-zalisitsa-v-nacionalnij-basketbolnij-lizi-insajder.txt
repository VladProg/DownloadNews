Захисник національної збірної України Святослав Михайлюк залишиться у північноамериканській Національній баскетбольній лізі.

Як повідомляє у Twitter інсайдер The Athletic Шемс Чаранія, український гравець став баскетболістом клубу НБА «Бостона Селтікс», повідомляє Укрінформ.
Клуб підпише з 26-річним Михайлюком, який перебуває у статусі вільного агента, контракт на 1 рік.
Наступний сезон стане шостим для українця в НБА. 2018 року Михайлюка обрав на драфті «Лос-Анджелес Лейкерс» під 47-м номером. Потім Святослав виступав за «Детройт Пістонс», «Оклахому-Сіті Тандер», «Торонто Репторз» та «Нью-Йорк Нікс».
Минулий сезон Михайлюк завершив у складі клубу «Шарлотт Горнетс», за який провів 19 матчів і набирав 10,6 очка, робив 2,7 передачі та 2,4 підбирання у середньому за матч.
Фото: fbu.ua.