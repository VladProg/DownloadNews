Футбольний тренер і експерт Сергій Нагорняк оцінив шанси збірної України на перемогу в матчі з англійцями.

Він розповів про це ексклюзивно в коментарі Укрінформу.
«Я можу робити певні висновки, подивившись гру Італія - Англія. Від матчу я був в захваті. Якщо англійці гратимуть проти України на таких швидкостях з нами, то буде дуже складно. Ми ще й на виїзді граємо. Неможливо виділити, який факто зіграє ключову роль. Потрібно продемонструвати максимальну самовіддачу на полі. Велике значення матиме везіння в цій грі. Потрібно, щоб сьогодні був наш день. При всій повазі, нам буде дуже складно конкурувати з нинішньою Англією», - сказав Нагорняк.
На його думку, українським молодим футболістам може не вистачити досвіду у грі проти збірної Англії.
«У нас молода команда, хлопці, які пройшли Лігу чемпіонів, але досвіду таких матчів все ж ще бракуватиме. Є Малиновський і Зінченко, так би мовити терті калачі. Хлопці, які виступають за кордоном, повинні стати опорою збірної. Стартувати завжди хочеться з перемоги. Збірна може це зробити, але легко не буде. Руслану Петровичу і хлопцям бажаю удачі. Ми всі вболіваємо за них», - підсумував Нагорняк.
Все, що потрібно знати перед матчем з англійцями, читайте тут.
Як повідомляв Укрінформ, матч відбору Євро-2024 між збірними Англії та України відбудеться 26 березня в Лондоні (початок - о 19.00 за київським часом).
Фото: пресслужба УАФ