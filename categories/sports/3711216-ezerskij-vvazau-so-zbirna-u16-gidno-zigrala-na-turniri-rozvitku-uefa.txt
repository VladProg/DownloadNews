Юнацька збірна України U16 (футболісти не старші 2007 року народження) взяла участь у міжнародному Турнірі розвитку УЄФА у Словаччині і посіла лруге місце.

Про підсумки цього тренувального збору і турніру розповів головний тренер «синьо-жовтих» Володимир Єзерський, передає Укрінформ.
«Я вдячний керівництву УАФ за те, що в нас перед початком Турніру розвитку УЄФА було кілька тренувальних днів, що важливо, адже, на відміну від наших суперників, це був перший збір цієї команди, - сказав тренер. - Вважаю, що ми гідно виступили на турнірі.
За протоколом змагань усі, хто був у заявці, мали зіграти не менше 90 хвилин. У першій зустрічі, зі Словаччиною, ми вели в рахунку, але після замін суперники відігралися, а потім краще виконали серію 11-метрових. У другому поєдинку, з Ірландією (1:3), ми теж відкрили рахунок, але наприкінці трохи просіли. А вже в третьому матчі, з Латвією (4:0), наші футболісти спіймали ідею тренерського штабу, що вилилось у розгромну перемогу.
Певною мірою це був селекційний збір, оскільки акцент був зроблений на футболістах, які з тих чи інших причин виступають за кордоном. Хотілося з хлопцями ближче познайомитися і побачити їхній потенціал наживо».
Підсумкова таблиця змагань: Ірландія - 9 очок, Україна - 4, Словаччина - 3, Латвія - 2.
Додамо, що збірна України U16 готується до кваліфікаційного раунду Євро-2024 (U17). У період із 15-го до 21 жовтня команда зустрінеться зі збірними Німеччини, Фінляндії та Ліхтенштейну (господар змагань).
На фото: Володимир Єзерський/uaf.ua.