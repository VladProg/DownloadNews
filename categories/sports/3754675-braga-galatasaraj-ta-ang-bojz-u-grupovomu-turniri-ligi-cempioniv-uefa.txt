У Лізі чемпіонів УЄФА завершилися перші поєдинки у відповідь заключного етапу кваліфікації - раунду плей-офф.

Кваліфікацію Ліги чемпіонів подолали португальська «Брага», турецький клуб «Галатасарай» та швейцарський «Янг Бойз», передає Укрінформ.
«Брага» за сумою двох матчів здолала грецький «Панатінаїкос» (2:1, 1:0), «Галатасарай» взяв гору над норвезьким «Мольде» (3:2, 2:1), а «Янг Бойз» змусив зійти з дистанції «Маккабі» (Хайфа, Ізраїль) - (0:0, 3:0).

Три заключні вакансії у середу, 30 серпня, розіграють «Копенгаген» з Данії - у поєдинку проти чемпіона Польщі «Ракува», за який грає український хавбек Владислав Кочергін (перша гра - 0:1), грецький АЕК - з бельгійським «Антверпеном» (0:1) та ПСВ «Ейндховен» з Нідерландів - із шотландським «Рейнджерсом» (2:2).
Нагадаємо, донецький «Шахтар» напряму стартуватиме у груповому раунді Ліги чемпіонів УЄФА.