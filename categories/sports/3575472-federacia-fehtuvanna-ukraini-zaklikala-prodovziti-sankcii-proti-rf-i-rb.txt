Українські фехтувальники з офіційним листом звернулися до Міжнародної федерації фехтування (FIE), аби не допустити повернення російських і білоруських спортсменів до міжнародних змагань.

Як повідомляє пресслужба Міністерства молоді та спорту України, відповідну заяву підписав президент Національної федерації фехтування, Міністр молоді та спорту Вадим Гутцайт, передає Укрінформ.
Українська сторона розраховує на повну заборону участі росіян і білорусів у всіх міжнародних турнірах. Навіть під нейтральним прапором. Це буде демонстрацією того, що цивілізоване міжнародне суспільство проти військової агресії в сучасному світі.
«Представники країн-агресорів не можуть бути частиною світлого і чесного олімпійського спорту, поки росія продовжує цю кровопролитну війну», - йдеться у тексті листа.
Зазначимо, що Міжнародний олімпійський комітет (МОК) рекомендував усім спортивним федераціям відсторонити російських і білоруських спортсменів від виступів на міжнародних стартах після повномасштабного вторгнення в Україну.
Фото: mms.gov.ua.