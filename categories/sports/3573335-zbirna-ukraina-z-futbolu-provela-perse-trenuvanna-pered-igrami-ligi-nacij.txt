Футболісти націрнальної збірної України, які готуються до вересневих поєдинрків Ліги націй УЄФА, провели у Варшаві перше тренування.

До розташування збірної у варшавському готелі Mariott прибули викликані гравці «Динамо» та «Шахтаря», які провели свої єврокубкові матчі в Польщі. Рейсом із Дубая прилетів Андрій Ярмоленко, який виступає в еміратському «Аль-Айні», передає Укрінформ.
На жаль, запізнився рейс із Ларнаки, яким летіли дніпряни Артем Довбик та Олександр Піхальонок, відтак гравці «Дніпра-1» не встигли на вечірнє тренування, яке пройшло на стадіоні клубу четвертого польського дивізіону «Гутник» (Варшава), і зустрілися з партнерами по збірній дещо пізніше.
Тренування мало відновлювальний характер. Головний тренер Олександр Петраков вирішив не розділяти команду на групи - усі польові гравці працювали разом. Основне завдання, поставлене коучем сьогодні, - відновитися після клубних ігор і перемкнутися на роботу в національній команді.
Після пробіжки та фізичних вправ польові гравці зіграли в теніс-бол. Водночас тренер воротарів В’ячеслав Кернозенко провів повноцінне заняття з трьома голкіперами, присутніми зараз у таборі «синьо-жовтих» - Анатолієм Трубіним, Дмитром Різником та Євгеном Волинцем.
У Варшаві команда тренуватиметься ще два дні - 17-го та 18 вересня, а вранці 19-го вирушать літаком до Глазго на матч із Шотландією. Там до складу збірної приєднаються представники іноземних клубів.
Фото: uaf.ua.