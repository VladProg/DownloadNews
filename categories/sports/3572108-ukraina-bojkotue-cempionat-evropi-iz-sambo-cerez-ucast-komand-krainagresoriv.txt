Збірна України із самбо відмовилася від участі у чемпіонаті Європи, який стартував у місті Нові Сад (Сербія).

Як інформує Федерація самбо України (ФСУ), бойкотувати змагання вирішили через допуск до турніру представників країн-агресорів - росії та білорусі, передає Укрінформ.
Незважаючи на рекомендації Міжнародного олімпійського комітету (МОК) відсторонити спортсменів вищезгаданих країн від участі у міжнародних змаганнях, Міжнародна федерація самбо (ФІАС) дозволила рф і рб виступати у нейтральному статусі під прапором ФІАС. Зокрема, на континентальній першості з самбо серед чоловіків та жінок, юніорів та юніорок, юнаків та дівчат, яка сьогодні, 15 вересня, стартувала у Сербії.
«У самбо є правило - тиснути один одному руки перед початком та після закінчення сутички як прояв дружності, поваги і всіх високих принципів світового спорту та олімпійського руху. Як можна тиснути руку тим, хто безцеремонно порушує ці принципи, хто підтримує війну, вбивства та військові злочини? Як взагалі можна з ними виходити на один килим? Українські самбісти не хочуть не тільки тиснути руку, а й ступати на один килим з поплічниками кривавого диктатора, війни та геноциду!» - йдеться в офіційній заяві ФСУ.
Зазначимо, що Міжнародну федерацію самбо очолює росіянин Василь Шестаков.