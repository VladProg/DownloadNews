В оновленій турнірній таблиці англійського чемпіонату «Евертон» опустився на передостаннє місце.

Англійська Прем'єр-ліга зняла десять очок з «Евертона» за порушення фінансових правил, повідомляє пресслужба АПЛ, передає Укрінформ.
«Евертон» визнали винним у порушенні Правил прибутковості та сталого розвитку (PSRs) Прем’єр-ліги. Незалежна комісія з'ясувала, що ліверпульський клуб порушив PSRs у період, що закінчується сезоном 2021/22.
Комісія встановила, що розрахунок PSRs «Евертона» за відповідний період спричинив збитки у розмірі 124,5 мільйона фунтів. Це перевищило поріг у 105 млн, дозволений відповідно до PSRs. За це клуб позбавлено десяти очок — рішення набирає сили негайно.
В оновленій турнірній таблиці англійського чемпіонату «Евертон» опустився на передостаннє, 19-те місце. Замість 14 очок у команди українця Віталія Миколенка тепер лише чотири бали, «іриски» випереджають за додатковими показниками «Бернлі».
«Евертон» уже відреагував на зняття очок, у клубі заявили, що будуть оскаржувати рішення комісії.
Фото: Getty Images