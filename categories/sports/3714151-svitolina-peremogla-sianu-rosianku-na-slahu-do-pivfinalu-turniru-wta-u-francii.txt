Українка Еліна Світоліна зіграє в 1/2 фіналу турніру Жіночої тенісної асоціації (WTA) - Internationaux de Strasbourg - у місті Страсбург (Франція) із призовим фондом $259,3 тис.

У чвертьфінальному матчі Світоліна здобула перемогу над посіяною під 6-м номером росіянкою Варварою Грачовою - 6:3, 6:4, передає Укрінформ.
Протистояння тривало 1 годину 25 хвилин.
За путівку у фінал змагань Світоліна зустрінеться з переможницею поєдинку між четвертим номером «посіву» американкою Бернардою Пера та француженкою Кларою Бюрель.
Грунтовий турнір Internationaux de Strasbourg триватиме до 27 травня.
Фото: WTA.