Керівництво ліги оприлюднило графік 29-го туру.

Українська Прем'єр-ліга затвердила графік 29-го туру чемпіонату України, в якому зустрінуться прямі конкуренти за перемогу в УПЛ – «Шахтар» та «Дніпро-1», відповідний розклад оприлюднила пресслужба організації, передає Укрінформ.
«Гірники» та дніпряни займають перше та друге місце відповідно у турнірній таблиці чемпіонату України. За чотири тури до фінішу «Шахтар» та «Дніпро-1» набрали 63 та 61 очко відповідно.
На фініші сезону чинний лідер української Прем'єр-ліги «Шахтар» проведе очний матч з головним конкурентом у боротьбі за титул – «Дніпром-1». Ця гра відбудеться у передостанньому 29-му турі чемпіонату України.
Згідно розкладу, який оприлюднила УПЛ, потенційно «золотий» матч «Шахтар» - «Дніпро-1» запланований на неділю, 28 травня. Початок зустрічі о 15:00. Паралельно з цим поєдинком відбудеться гра «Олександрії» та «Зорі».
Як повідомляв Укрінформ, попередній розіграш чемпіонату України був достроково припинений через початок повномасштабного вторгнення росії, турнір на першому місці завершив «Шахтар».

Фото: upl.ua