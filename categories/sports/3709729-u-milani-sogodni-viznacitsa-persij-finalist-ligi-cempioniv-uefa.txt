У вівторок, 16 травня, стане відомий перший учасник фіналу Ліги чемпіонів УЄФА сезону-2022/23.

О 22.00 за київським часом на стадіоні «Джузеппе Меацца» у Мілані зійдуться футболісти місцевих клубів «Інтер» та «Мілан», передає Укрінформ.
Поєдинок обслуговуватиме суддівська бригада з Франції, яку очолює Клеман Тюрпен.
Перший півфінальний матч італійського протистояння завершився поразкою «Мілана» з рахунком 0:2.
Другий фіналіст турніру визначиться 17 травня на арені «Етіхад» у Манчестері, де англійський «Манчестер Сіті» прийматиме чинного володаря титулу іспанський «Реал». Перша гра 1/2 фіналу на «Сантьяго Бернабеу» у Мадриді завершилася внічию - 1:1.
Фінальний поєдинок Ліги чемпіонів УЄФА відбудеться 10 червня на «Олімпійському стадіоні Ататюрка» у Стамбулі (Туреччина).
Фото: Getty Images/Global Images Ukraine.