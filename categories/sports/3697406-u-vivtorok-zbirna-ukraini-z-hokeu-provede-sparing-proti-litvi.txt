18 квітня хокеїсти національної збірної України на шляху до чемпіонату світу-2023 зіграють товариський матч проти команди Литви.

Поєдинок пройде у місті Електренай, що за 50 кілометрів від Вільнюса. Литовці виступають у Дивізіоні 1A світового хокею, передає Укрінформ.
«Маю деяке уявлення про нинішню збірну Литви, оскільки чотири хокеїсти були моїми партнерами минулого сезону у хокейному клубі «Каунас», з яким ми вперше виграли чемпіонат Литви, – розповідає захисник збірної України Олександр Воронін. – Можу сказати, що це хороші виконавці, які грали на провідних ролях у клубі та приносили команді користь. Якщо ж говорити загалом про збірну Литву, то дві п’ятірки у них складаються із гравців, які вміють творити. Вважаю, що матчі в Електренаї стануть чудовим закінченням спаринг-програми нашої команди перед ЧС-2023 в Естонії, оскільки у складі Литви виступає чимало легіонерів з Європи, серед яких топ-воротар шведського «Лександа» 30-річний Мантас Армаліс. Ці матчі покажуть тренерам рівень готовності, над чим додатково треба буде попрацювати і що саме підшліфувати у грі безпосередньо перед стартом світового форуму».
Нині в обоймі наставника збірної України Вадима Шахрайчука перебувають 26 хокеїстів, а до заявку команди на чемпіонат світу потраплять 22 гравці.
Другий спаринг із Литвою українці проведуть 19 квітня.

Чемпіонат світу з хокею у Дивізіоні 1В пройде у столиці Естонії Таллінні 23-29 квітня. Суперниками українців будуть збірні Японії, Естонії, Сербії, Китаю та Нідерландів..
Переможець підніметься до групи 1A, а команда, що посіла останнє місце, опуститься до другого дивізіону.
Фото: fhu.com.ua.