Українка зіграє в чвертьфіналі Відкритого чемпіонату Франції.

Українська тенісистка Еліна Світоліна у флеш-інтерв'ю Матсу Віландеру прокоментувала перемогу над росіянкою Дар'єю Касаткіною в четвертому раунді «Ролан Гаррос-2023», передає Укрінформ.

«Я дуже вдячна вам за підтримку. Тепер я розумію, що відчував Гаель усі ці роки, я дуже вдячна всім французам за підтримку. Я мріяла про ці перемоги, коли народжувала в жовтні минулого року. Це неймовірно, що я можу змагатися тут і пройти весь цей шлях до чвертьфіналу. Це особливе відчуття. Сподіваюся, я буду продовжувати, я дуже мотивована на наступні матчі.
У Дар'ї унікальний ігровий стиль. Я намагалася видозмінити свою гру, вчора на тренувальному корті працювала над тактикою, і це допомогло. Другий сет був дуже нервовим для нас обох, і це нормально, це турнір Великого шолома. Чесно кажучи, я дуже рада, що змогла закінчити матч у двох сетах», - сказала Світоліна.

У чвертьфіналі турніру Світоліна зіграє проти переможниці пари Стівенс – Сабаленко.
Фото: btu.org.ua