Третя «ракетка» України Марта Костюк знялася з турніру Жіночої тенісної асоціації (WTA) Championnats Banque Nationale de Granby у Гранбі (Канада) із призовим фондом $251,75 тис.

Перед півфінальним матчем із австралійкою Дарією Севілл Костюк повідомила про травму плеча, передає Укрінформ.
Раніше у чвертьфіналі Марта за півтори години обіграла Ребекку Маріно з Канади (6:2, 4:6, 6:2).
Костюк уперше цього сезону вийшла до півфіналу турніру WTA. Раніше під час турніру вона обіграла словенку Тамару Зіданшек, а потім пройшла 17-річну канадку Марину Стакушич.
Нагадаємо, Костюк виступить в основній сітці Відкритого чемпіонату США. Вже 30 серпня вона має поєдинок проти єгиптянки Маяр Шериф. Ще три українки (Ангеліна Калініна, Даяна Ястремська та Леся Цуренко) також стартують на US Open в основній сітці, Дар'я Снігур спробує пробитися через сито кваліфікації.