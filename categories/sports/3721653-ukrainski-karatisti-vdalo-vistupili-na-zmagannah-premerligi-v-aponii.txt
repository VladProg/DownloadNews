Два «золота» та дві «бронзи» - такий здобуток української команди на третьому етапі Прем'єр-ліги з карате у Фукуоці (Японія)

Анжеліка Терлюга у фіналі вагової категорії до 55 кг з рахунком 10:2 здолала представницю Японії Шіорі Накамуру і виборола свою 15-ту золоту медаль турнірів Прем'єр-ліги, передає Укрінформ.
Друге «золото» приніс команді Різван Талібов. У вигрішальному поєдинку категорії понад 84 кг він переміг другого номера світового рейтингу, бронзового призера чемпіонату Європи-2023 Бабакара Секу з Іспанії.
Бронзовими призерами стали Аніта Серьогіна (до 61 кг) та Валерій Чоботар (до 84 кг).
Тепер просто з Японії делегація українських учасників Третіх Європейських ігор на чолі з головним тренером національної збірної України Миколою Сіраковським летить до Польщі, де у місті Бельсько-Бяла, яке прийматиме турнір ЄІ-2023 з карате (22-23 червня), вони пройдуть підготовчі збори.
А четвертий, заключний етап Прем’єр-ліги-2023 пройде 8-10 вересня в Дубліні (Ірландія).
Фото: karate.ua.