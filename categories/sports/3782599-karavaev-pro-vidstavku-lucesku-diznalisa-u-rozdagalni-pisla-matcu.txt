Футбольний півзахисник київського «Динамо» Олександр Караваєв прокоментував поєдинок проти донецького «Шахтаря», у якому кияни поступилися з рахунком 0:1, а також розповів про реакцію гравців на відставку головного тренера Мірчі Луческу.

Хавбек зазначив, що наставник дуже хотів дограти цей чемпівонат, передає Укрінформ.
«Дізнався про відставку Луческу після матчу. Коли ми зайшли до роздягальні, він сказав нам про це. У нас буде збір команди, потім тренування. Коли зберемося, нам усе скажуть щодо нового наставника. Прикро, що Луческу подав у відставку саме у таких обставинах, коли ми програли. Він дуже хотів дограти цей чемпіонат, виграти його, були великі цілі та плани, але не вийшло. Це дуже прикро, адже до цього були хороші часи, ми й у Лізі чемпіонів грали, і чемпіонами ставали, і Кубок виграли, і Суперкубок.
У грі з «Шахтарем» ми начебто усе робили компактно в обороні, але якимось чином пройшла розрізна передача, вбіг Олександр Зубков і завершив той епізод. Такі обставини й ситуації дуже прикрі. Будемо готуватися до наступної гри, аби реабілітуватися та перервати темну смугу безвиграшних матчів. У нас все для цього є», - сказав Олександр Караваєв.
Фото: fcdynamo.com.