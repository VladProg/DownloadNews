Тепер чемпіон у напівсередній вазі займає третє місце.

Український чемпіон Bellator у напівсередній вазі (до 77 кг) Ярослав Амосов у оновленому рейтингу MMA Bellator піднявся на третє місце, повідомляє пресслужба промоушену, передає Укрінформ.

Очолює рейтинг pound-for-pound чемпіон Bellator у напівлегкій вазі (до 66 кг) Патрісіу Фрейре «Пітбуль» із Бразилії. На другому місці Вадім Нємков.
Амосов повернувся на ринг цими вихідними і здобув впевнену перемогу над американцем Логаном Сторлі, який володів тимчасовим чемпіонським титулом у напівсередній вазі.
Амосов став чемпіоном Bellator у червні 2021 року, перемігши бразильця Дугласа Ліму одноголосним рішенням суддів. Ярослав став першим українцем, якому вдалося виграти чемпіонський титул організації.

Як повідомляв Укрінформ, після перемоги над Сторлі, Амосов звернувся до світу з промовою на підтримку України у війні з росією.

Фото: ESPN