У Катарі в понеділок, 5 грудня, відбудуться чергові поєдинки 1/8 фіналу XXII чемпіонату світу з футболу.

О 17.00 за київським часом на арені «Ель-Джануб» в Ель-Вакрі зіграють збірні Японії та Хорватії, а о 21.00 на стадіоні «974» у Досі зійдуться команди Бразилії та Республіки Корея, передає Укрінформ.
Переможці протистоянь зустрінуться в 1/4 фіналу 9 грудня на «Едьюкейшн сіті» в Ер-Райяні.
Як повідомлялося, перші чвертьфінальні пари Мундіалю склали Нідерланди та Аргентина, Франція та Англія.
Заключні матчі 1/8 фіналу пройдуть 6 грудня: Марокко - Іспанія, Португалія - Швейцарія.
ЧС-2022 завершиться 18 грудня.
Фото: Getty Images.