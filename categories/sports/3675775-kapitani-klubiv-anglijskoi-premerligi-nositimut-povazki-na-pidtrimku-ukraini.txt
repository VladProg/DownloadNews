Капітани команд і клубів англійської Прем'єр-ліги на матчах носитимуть пов'язки з національними кольорами України – синім та жовтим на знак постійної підтримки українського народу.

Про це повідомляє у Фейсбуці посольство України у Великій Британії, передає Укрінформ.

"Один із заходів публічної підтримки України Сполученим Королівством особливо сподобається поціновувачам футболу. Щоб продемонструвати постійну підтримку нашого народу, капітани команд і клубів Прем'єр-ліги на своїх матчах носитимуть пов'язки з нашими національними кольорами – синім та жовтим", - зазначили у диппредставництві.

Для менеджерів будуть доступні значки Football Stands Together, власноруч виготовлені тимчасово переміщеними внаслідок вторгнення українськими дітьми. А під час матчів заклик "Футбол об'єднує" буде показаний мільйонам вболівальників на стадіонах та телевізійних екранах, поінформували українські дипломати.
"Це ще одне важливе нагадування, що спорт не може бути поза політикою", - акцентували у посольстві.
Як повідомляв Укрінформ, наприкінці січня Міжнародний олімпійський комітет оголосив про намір повернути спортсменів з росії та білорусі до виступів на міжнародних змаганнях під нейтральним прапором. Водночас президент МОК Томас Бах хоч і підтвердив підтримку українців, однак застеріг проти втручання урядів держав у рішення комітету щодо допуску до участі в Олімпіаді російських та білоруських спортсменів.
Фото: Embassy of Ukraine to the UK, Facebook