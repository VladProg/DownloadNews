Українська збірна «Ігор нескорених» здобула рекордну кількість нагород, вкотре продемонструвавши світу нашу незламність.

Як передає Укрінформ, на цьому наголосив Президент України Володимир Зеленський у Телеграмі.
«Наші герої на «Іграх нескорених» здобули рекордну кількість нагород для української збірної за всю історію цих змагань – 34 медалі: 12 золотих, 14 срібних і 8 бронзових. Неймовірний результат! Мультимедалістами стали Назар Вознюк, Володимир Товкис, Микола Заріцький, Юлія Шевчук, Максим Зубов», - зазначив Зеленський.
За його словами, наші «нескорені» продемонстрували приклад міцності і української незламності.
«Дякуємо вам і пишаємось», - привітав переможців Президент.

Як повідомлялося, Invictus Games («Ігри нескорених») започаткував британський принц Гаррі у 2014 році. Україна вперше виступила на цих змаганнях у 2017-му в Торонто (Канада).
2022 року на Invictus Games у Гаазі (Нідерланди) українська команда виборола 16 медалей, серед яких – п'ять золотих і стільки ж срібних.
Цієї осені на міжнародних змаганнях, що проходять у німецькому Дюссельдорфі, Україну представляє команда із 25 ветеранів і ветеранок та військовослужбовців – учасників російсько-української війни, які отримали поранення під час або внаслідок виконання обов’язків у зоні бойових дій.