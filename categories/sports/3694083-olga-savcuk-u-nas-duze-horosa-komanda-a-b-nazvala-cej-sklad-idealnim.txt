Капітан жіночої збірної України з тенісу розповіла про підготовку команди до матчу Кубка Біллі Джин Кінг проти команди Чехії.

Вона розповіла про це ексклюзивно в коментарі кореспонденту Укрінформу.
«Зараз всі наші дівчата у хорошій формі, вони підіймаються у рейтингу WTA. У нас дуже хороша команда, я б назвала цей склад ідеальним: всі дівчата молоді, всі грають на дуже високому рівні, всі дуже швидко прогресують. На рахунок чешок, звісно, у них неймовірний досвід, вони багато разів вигравали Біллі Джин Кінг Кап, але їх теж можна обіграти. Коли ти граєш Біллі Джин Кінг Кап – це абсолютно інша гра, абсолютно інші емоції і передбачити результат дуже складно. Я впевнена, що кожна з наших дівчат налаштована на перемогу, і зробить для цього все, що в своїх силах», - сказала Савчук.
У складі української збірної на матч заявлені Марта Костюк, Даяна Ястремська, Катаріна Завацька та Людмила Кіченок. За Чехію зіграють Барбора Крейчикова, Маркета Вондроушова, Кароліна Мухова, Лінда Носкова і Сара Бейлек.

Команда, яка здобуде перемогу в цій зустрічі, зіграє на початку листопада у фінальному турнірі Кубка Біллі Джин Кінг.

Як повідомляв Укрінформ, поєдинок збірної України проти команди Чехії відбудеться 14-15 квітня на ґрунтовому корті в Анталії.
Фото: Maya Carter