Українська важкоатлетка Каміла Конотоп стала абсолютною чемпіонкою молодіжного чемпіонату Європи-2023 у Бухаресті (Румунія).

Як інформує Суспільне Спорт, українка стала першою у ривку, поштовху та за сумою двох вправ у ваговій категорії до 59 кілограмів, передає Укрінформ.
У Бухаресті українська важкоатлетка перемогла у всіх вправах: ривку з результатом 107 кілограмів. поштовху - 130 кг та у сумі двоборства - 237 кг.
Чемпіонат Європи з важкої атлетики серед юніорів та молоді Конотоп проводила у статусі чинної переможниці континентальної першості серед дорослих. На Євро-2023 у Єревані (Вірменія) українська важкоатлетка також стала першою у ривку, поштовху та за сумою двох вправ.

Зазначимо, що нинішнє «золото» молодіжного Євро-2023 у румунській столиці Конотоп здобула, оновивши особисті рекорди у ривку та поштовху та за сумою двох вправ, які Каміла встановила в Єревані.
Фото: facebook.com/dmskh.gov.ua.