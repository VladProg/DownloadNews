У понеділок національна жіноча збірна України з футболу у польському містечку Сувалки розпочала перший нинішнього року навчально-тренівальний збір, а 9 квітня вирушить до Естонії, де проведе контрольний поєдинок.

Матч Естонія - Україна відбудеться за підтримки Естонської футбольної асоціації 11 квітня в Таллінні на стадіоні «Спортленд-Арена» (початок - о 19.00) і стане першим поєдинком «синьо-жовтих» на етапі підготовки до офіційних ігор Ліги націй, передає Укрінформ.
Протистояння між збірними Естонії та України стане третім в історії цих команд. 2012 року вони зустрічалися в межах відбору чемпіонату Європи - обидва рази перемогли українки (5:0 та 4:1).
До списку гравчинь, яких викликав головний тренер збірної України іспанець Луїс Кортес, увійшли 22 футболістки, серед яких є дві дебютантки - Дар’я Келюшик і Поліна Янчук.
«Дуже давно не бачилися з партнерками, уже навіть засумували за збірною, - зізнається півзахиснця «Ворскли» Анна Петрик. - Емоції в національній команді завжди найкращі. Рада, що в жіночому футболі з'явився такий турнір, як Ліга націй. Ми всі в очікуванні його старту. Це будуть додаткові офіційні ігри, де ми зможемо проявити себе, набути досвіду та покращити рейтинг країни».
Жеребкування першої в історії жіночої Ліги націй відбудеться 2 травня. Склад ліг та посів перед жеребкуванням визначатиме поточний рейтинг національних жіночих збірних УЄФА. Україна перебуває в реєстрі на 22-у місці, що передбачає потрапляння до Ліги В.
Фото: uaf.ua.