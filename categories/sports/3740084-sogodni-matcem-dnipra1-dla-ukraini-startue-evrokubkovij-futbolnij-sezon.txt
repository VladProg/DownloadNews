25 липня у Кошице (Словаччина) матчем футболістів «Дніпра-1» проти грецького «Панатінаїкоса» у другому кваліфікаційному раунді Ліги чемпіонів УЄФА для України розпочнеться єврокубковий сезон-2023/2024.


Нашу асоціацію, відповідно до 12-го місця в таблиці коефіцієнтів УЄФА зразка весни 2022 року, на клубній міжнародній футбольній арені представлятимуть п'ять клубів, передає Укрінформ.
Чемпіон України донецький «Шахтар» за сіткою мав стартувати в плей-офф раунді відбору ЛЧ. Однак через дискваліфікацію Росії та перемогу у Лізі чемпіонів клубу, який паралельно потрапив до зони ЛЧ у своїй національній першості (володарем титулу став «Манчестер Сіті»), донеччани отримали перепустку одразу до групового раунду.
Віцечемпіон «Дніпро-1» потрапив до другого кваліфікаційного раунду Ліги чемпіонів. Йому для виходу до групи ЛЧ необхідно здолати опір трьох суперників. Якщо «Дніпро-1» пройде «Панатінаїкос», то зустрінеться у третій кваліфікації із французьким «Марселем». У разі невдачі на будь-якій стадії «Дніпро-1» перейде до Ліги Європи, але до групи - лише у тому випадку, якщо в ЛЧ здолає хоча б одного суперника. Інакше доведеться проходити кваліфікацію й у ЛЄ.
Бронзовий призер УПЛ луганська «Зоря» представлятиме Україну в Лізі Європи - у плей-офф раунді кваліфікації. У разі невдачі наш клуб автоматично перейде до групи Ліги конференцій.
У базовому реєстрі Ліги конференцій країна має двох делегатів. Четверта команда УПЛ (київське «Динамо») стартуватиме у третьому раунді кваліфікації, а п'ята («Ворскла») - у другому. Таким чином, нашим клубам для потрапляння до основної сітки ЛК потрібно буде пройти двох і трьох суперників відповідно.
Квота України на євросезон-2023/2024:
Ліга чемпіонів
«Шахтар» (Донецьк) стартує в груповому раунді.
Жеребкування - 31 серпня, 1-й тур - 19/20 вересня.
«Дніпро-1» стартує у другому кваліфікаційному раунді.
Суперник - «Панатінаїкос» (Греція), матчі - 25 липня та 1 серпня.
Ліга Європи
«Зоря» (Луганськ) стартує у плей-офф раунді кваліфікації.
Жеребкування - 7 серпня, матчі - 24-го та 31 серпня.
Ліга конференцій
«Динамо» (Київ) стартує у третьому кваліфікаційному раунді.
Суперник - «Арарат-Вірменія» (Вірменія)/«Аріс» (Греція), матчі - 10-го та 17 серпня.
«Ворскла» (Полтава) стартує у другому кваліфікаційному раунді.
Суперник - «Діла» (Грузія), матчі - 27 липня та 3 серпня.
Фото: uefa.com.