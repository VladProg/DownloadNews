У німецькому Потсдамі триває чемпіонат Європи з дзюдо серед молоді (спортсмени до 23-х років).

Другий день змагань приніс збірній України одне «золото» та два «срібла», передає Укрінформ.
Переможницею континентальної першості стала Юлія Курченко. У фіналі вагової категорії до 78 кг киянка взяла гору над Раффаелою Ігль з Німеччини.
Срібні медалі здобули Анна Олійник-Корнійко (70 кг) та Нікіта Юданов (90 кг).
За крок від п'єдесталу зупинилися Євген Гончарко (73 кг), Олексій Єршов (до 100 кг) та Руслана Булавіна (понад 78 кг), які програли сутички за «бронзу» і посіли 5-ті місця.
Як повідомлялося, днем раніше володарем золотої нагороди став Назар Вісков (60 кг).
19 листопада на чемпіонаті Європи U23 відбудеться змішаний командний турнір, в якому також братиме участь збірна України.
Фото: IJF.