На III Європейських іграх у Польщі збірна України з пляжного футболу зіграє в груповому раунді у квартеті В разом зі Швейцарією, Італією та Молдовою.


Наставник нашої команди Микола Костенко поділився планами «синьо-жовтих» щодо підготовки до турніру, передає Укрінформ.
«Нещодавно у столичному Гідропарку відбувся турнір пам'яті Євгена Рябчука, в якому змагалися чотири провідні наші команди. Практично всі гравці збірної України, за винятком буквально кількох, взяли у ньому участь. Це були дуже гарні напружені поєдинки. Так, наприклад, переможці в обох півфіналах, NC Beachsoccer та «ВІТ», визначилися в серії пенальті та в додатковий час. Це свідчить про рівень боротьби.
Що ж до безпосередньої підготовки до Європейських ігор, то наш тренерський штаб запланував навчально-тренувальний збір у португальському Назаре. 1 червня ми відбуваємо з Києва і вночі з 2-го на 3-тє розраховуємо бути на місці. Тампрацюватимемо двома мікроциклами. Перший спрямуємо на розвиток швидкісних та силових якостей, витривалості. Хлопці тренуватимуться у триразовому режимі. Другий мікроцикл - це вже техніко-тактичні складові. Награватимемо стандартні положення, гру в нападі та обороні» - розповів наставник.
Додамо, що на Європейських іграх чоловічі збірні з пляжного футболу на груповому етапі зіграють в одноколовому турнірі, за підсумками якого по дві найкращі команди з кожної групи вийдуть до півфіналів. Невдахи поборються за 5-8-е місця.
І чоловічий, і жіночий турніри з пляжного футболу на Іграх проходитимуть у період з 27 червня до 1 липня у польському місті Тарнув.
Фото: uaf.ua.