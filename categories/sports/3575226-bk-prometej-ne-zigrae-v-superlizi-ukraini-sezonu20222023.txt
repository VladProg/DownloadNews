Президент баскетбольного клубу «Прометей» (Слобожанське) Володимир Дубинський повідомив, що команда знімається з наступного розіграшу українсьекої Суперліги.

Причиною для такого рішення стало збільшення заявочного внеску з 40 тисяч грн до 4,5 млн грн для клубу, який виступає в єврокубку не під егідою ФІБА. У новому сезоні «Прометей» гратиме у Єврокубку - турнірі під егідою EuroLeague Basketball, а також у Латвійсько-естонській лізі, передає Укрінформ.
У відкриому листі уболівальникавм Дубинський, зокрема, написав:
«Починаючи із серпня, баскетбольний клуб «Прометей», попри всі організаційні, безпекові та фінансові складності, розпочав підготовку до участі у чемпіонаті України з баскетболу. Клубом було повністю сформовано склад команди, забезпечено проживання гравців та персоналу клубу, організовано харчування спортсменів, взято в оренду ігровий зал, в якому тренується команда... Наш клуб висловлює свою обуреність ситуацією, що склалася в українському баскетболі, та категорично заявляє про неприпустимість вибіркового, дискримінаційного та упередженого ставлення до будь-якого з клубів - членів баскетбольної спільноти. Ми наголошуємо, що головний принцип будь-яких спортивних змагань - це принцип чесної гри, який передбачає рівність всіх його учасників.
Баскетбольний клуб «Прометей» не візьме участь в ХХХІІ чемпіонаті України з баскетболу серед чоловічих команд в сезоні-2022/2023, якщо Федерацією баскетболу України не будуть усунені прояви упередженості та дискримінації по відношенню до нашого клубу».
Як повідомлялося, участь у чемпіонаті української Суперліги-2022/2023 підтвердили «Будівельник», «Київ-Баскет», «Запоріжжя», «Черкаські Мавпи», «Старий Луцьк», «Кривбас» та «Миколаїв».
Фото: prometeybc.com.