Південноафриканського спортсмена-паралімпійця Оскара Пісторіуса, який був засуджений за вбивство своєї дівчини, звільнять достроково після дев’яти років перебування за ґратами.


Як передає Укрінформ, про це повідомляє Reuters.
У Департаменті з виконання покарань Південно-Африканської Республіки (ПАР) заявили у п’ятницю, що Пісторіус буде достроково звільнений 5 січня цього року.
«Містер Пісторіус відбуде решту терміну в системі громадських виправних закладів і перебуватиме під наглядом із дотриманням умов умовно-дострокового звільнення до закінчення терміну його покарання», – повідомили у Департаменті.
Пісторіус, відомий під прізвиськом «той, що біжить по лезу» завдяки характерним протезам ніг, був ув’язнений у 2014 році на 5 років за навмисне вбивство його дівчини Ріви Стенкамп роком раніше.
У 2016 році загальне покарання чоловіка було продовжено до 6 років, що було вполовину менше за мінімальний 15-річний термін, який вимагала прокуратура.
Пізніше у 2017 році Верховний суд збільшив загальний термін ув’язнення Пісторіуса до 13 років, оскільки, за твердженням суду, шестирічний термін за скоєний злочин був «шокуюче м’яким».
Як повідомлялося, на початку лютого 2013 року Пісторіус застрелив свою подругу, коли та перебувала у ванній. За словами легкоатлета, він думав, що за дверима грабіжник.
Фото: dpa