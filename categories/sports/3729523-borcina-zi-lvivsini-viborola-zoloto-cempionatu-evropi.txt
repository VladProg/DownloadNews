На фіналі чемпіонату Європи з вільної боротьби серед молоді до 21 року Манола Скобельська перемогла суперницю з Німеччини.

Про це у Телеграмі повідомив голова Львівської ОВА Максим Козицький, передає Укрінформ.
«Марафон позитивних спортивних новин триває. Борчиня зі Львівщини Манола Скобельська щойно виборола золото чемпіонату Європи», - йдеться у повідомленні.
Зазначається, що на чемпіонаті Європи з вільної боротьби серед молоді до 21 року Манола змагалася за нагороди у ваговій категорії до 68 кг.
Спочатку спортсменка перемогла представницю Литви з рахунком 8:0, пройшовши у 1/4 фіналу чемпіонату. У чвертьфіналі вона зустрілась з представницею Румунії, яку здолала з рахунком 11:0.

У півфіналі вона достроково перемогла грецьку спортсменку з рахунком 10:0. Сьогодні, 29 червня, у фіналі Манола перемогла суперницю з Німеччини з рахунком 13:0!
Тренують українську спортсменку Орест Скобельський та Олександр Ткач.
«За блискучий виступ на чемпіонаті спортсменка отримає грошову винагороду у розмірі 36 тисяч гривень від управління молоді та спорту Львівської ОВА», - додав Максим Козицький.
Як писав Укрінформ, український стрибун у воду Данило Коновалов, який в дуеті з Олегом Колодієм здобув «золото» Європейських ігор у стрибках з 3-метрового трампліну, переконаний, що вони заслужили на медаль, адже провели якісну підготовку до змагань.
Фото: ukrwrestling.com.ua