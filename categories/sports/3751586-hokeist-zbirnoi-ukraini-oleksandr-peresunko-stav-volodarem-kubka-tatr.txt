Словацький хокейний клуб «Попрад» у складі із форвардом національної збірної України Олександром Пересуньком учотирнадцяте виграв передсезонний домашній турнір – Кубок Татр.

Ці хокейні змагання проводяться з 1929 року, передає Укрінформ.
Під час нинішнього розіграшу «Попрад» у вирішальній зустрічі здолав словацького чемпіона – «Кошице» (4:2). Наш хокеїст увесь поєдинок відіграв у третій п'ятірці, але результативними балами не відзначився.
Третє місце на турнірі дісталося чеському клубу «Тржинець», який переграв фінську команду СайПа - 5:2.
Варто зазначити, що Кубок Татр після новорічного швейцарського Кубка Шпенглера є найстарішим міжнародним клубним хокейним турніром Європи.
Фото: facebook.com/fhu.com.ua.