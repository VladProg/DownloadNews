Головний тренер молодіжної збірної України з футболу Руслан Ротань прокоментував результати жеребкування фінального турніру молодвжного Євро-2023, де нащими суперниками у групі В будуть команди Хорватії, Румунії та Іспанії.

Наставник зазначив, що збірна України прагнутиме вийти з групи, передає Укрінформ.
«У фінальному турнірі слабких команд немає, з усіма буде нелегко. Відзначу, що цей турнір дещо особливий. Давно такого не було, щоб на форум пробилися всі найсильніші за рейтингом команди. Іспанія - дуже сильний опонент, вона не потребує рекомендацій, чимало її виконавців залучаються до лав національної команди. Ми бачили матчі цієї збірної, коли готувалися до стикових поєдинків зі словаками, адже ці команди боролися в одній групі. Взагалі іспанці - гранди на рівні молодіжних збірних, завжди дістаються півфіналів, п'ять разів брали «золото». Румунія - господар чемпіонату, і цим усе сказано. Ми зустрічалися з нею в попередньому відбірному циклі і добре знаємо про її сильні сторони. Хорватська школа всім відома, до останнього туру балканська команда боролася з Норвегією за перемогу у групі, а у плей-офф вибила потужну збірну Данії. Якщо ми хочемо вийти з групи, нам у кожному поєдинку потрібно досягати максимуму», - сказав Руслан Ротань.
Поєдинки турніру за участі 16-ти збірних приймуть чотири стадіони в Румунії (два - у Клуж-Напоці, два - у Бухаресті) та чотири у Грузії (у Батумі, Кутаїсі і два - у Тбілісі). Матч-відкриття відбудеться в Румунії, а фінал - у Грузії.
Три найкращі команди Євро-2023 отримають путівки на Олімпійські ігри 2024 року.
Фото: uaf.ua.