Мова про турніри у Колумбії та Мексиці.

Україна братиме участь у двох міжнародних турнірах у Колумбії та Мексиці після недопуску до змагань спортсменів росії та білорусі, повідомляє Суспільне Спорт, передає Укрінформ.
Очільник Федерація фехтування росії Ільгар Мамєдов повідомив, що їхні спортсмени не виступлять на турнірах через те, що Міжнародна федерація фехтування FIE не відповідає на запити російської сторони.
«Офіс FIE не відповідає на наші листи, затвердження спортсменів та персоналу досі не було отримано. Сьогодні до їхнього офісу зверталися наші колеги з білорусі, де їм повідомили, що не мають повноважень відповідати на такі запитання. Судячи з усього, у спорті більше немає місця для міжнародного права, адже існують етичні норми поведінки. Якщо FIE чомусь образилися на російську федерацію, чому вони не відповідають також і білорусам? Ми точно пропускатимемо наступних два турніри. Мої закордонні колеги зі США, які чекали на нас в Акапулько, були дуже здивовані, що ми не приїдемо. І не можуть зрозуміти, як FIE може просто не відповідати», – сказав Мамєдов.
Сумарне представництво «синьо-жовтих» на обох турнірах становитиме по чотири спортсмени. Участь у Гран-прі Калі (5-7 травня) візьмуть Ігор Рейзлін, Володимир Станкевич, Влада Харькова та Юлія Свистіль. На турнірі в Акапулько (5-6 травня) виступатимуть Даниїл Гойда, Андрій Погребняк, Євген Лазаренко та Клод Юнес.
Як повідомляв Укрінформ, Міністерство молоді та спорту України заборонило українським спортсменам брати участь у міжнародних змаганнях разом з росіянами та білорусами.
Фото: Getty Image