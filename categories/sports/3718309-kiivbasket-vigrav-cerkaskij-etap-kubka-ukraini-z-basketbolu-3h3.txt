У Черкасах пройшов п’ятий етап Кубку України з баскетболу 3х3.

Змагання Федерації баскетболу України нинішнього сезону присвячені пам'яті загиблих захисників України, передає Укрінформ.
Тур був присвячений Олегу Прудкому. Він народився в селі Тіньки Чигиринської міської громади Черкаського району Черкаської області. Мешкав у Черкасах.
Прудкий був майстром спорту України міжнародного класу з боксу, дворазовим чемпіоном України, призером чемпіонатів України, входив до складу національної збірної, виступав у Світовій серії боксу за клуб «Українські отамани».
Після завершення кар'єри у 2015 він році присвятив себе службі в органах внутрішніх справ, пройшов усі етапи конкурсу і розпочав поліцейськукар'єру в батальйоні патрульної поліції. З 1 січня 2022 року Олег продовжив служити у підрозділі особливого призначення «КОРД».
Капітан поліцій Олег Прудкий героїчно загинув на 31-му році життя, захищаючи Батьківщину і зберігши вірність присязі до кінця. У загиблого залишилась дружина та дві донечки, 3-х і 6 років.
Завдяки реєстраційним внескам учасників Кубка та чемпіонатів України і призовому фонду категорій, вдалось зібрати суму 40 000 гривень, яку передали сім'ї Олега Прудкого.
На черкаський етап заявилося 13 чоловічих команд.
Переможцем став столичний клуб «Київ-Баскет», за який зіграли Ігор Дубоненко, Антон Мусієнко, Роман Новиков та Сергій Юрченко. У фіналі вони з рахунком 21:14 переграли БК «СумДу» (Ігор Богдан Резніченко, Олександр Громов, Вячеслав Кіктєв та Родіон Кузьмін).
«Бронзу» здобули баскетболісти Полтави (Володимир Мішенко, Віктор Ринцев, Павло Нікітченко та Ярослав Пархоменко). В матчі за 3-тє місце полтавчани обіграли команду UT Basket з рахунком 21:17.
Фото: fbu.ua.