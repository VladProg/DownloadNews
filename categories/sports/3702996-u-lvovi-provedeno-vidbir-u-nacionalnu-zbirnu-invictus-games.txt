У Львові відбулися змагання, за результатами яких будуть названі 24 представники України на Invictus Games (Іграх нескорених).

Про це повідомляє кореспондент Укрінформу.
«У цей час, коли йде війна, на кожному майданчику, де це можливо, ми, українці, маємо говорити правду про війну, доносити (інформацію) про всі ці жертви, яких ми зазнаємо задля здобуття і відновлення нашої незалежності, територіальної цілісності і суверенітету», - зазначила міністр у справах ветеранів Юлія Лапутіна.
За її словами, у відбіркових змаганнях узяли участь понад 200 людей, половина з яких уперше.

Українські воїни змагалися у дев’яти видах спорту. Це, зокрема, стрiльба з лука, легка атлетика, велосипедний спорт, пауерлiфтинг, веслування в приміщенні, волейбол сидячи, плавання, настільний теніс та баскетбол на візках.
Імена 24 учасників, які представлятимуть Україну на міжнародних змаганнях Invictus Games у німецькому Дюссельдорфі у вересні, оголосять у червні.
Ігри нескорених (Invictus Games) заснував британський принц Гаррі у 2014 році. У змаганнях беруть участь військовослужбовці та ветерани, які дістали травми, поранення, контузії чи захворювання під час виконання бойових завдань. Це спосіб відновлення та реабілітації поранених ветеранів війни та військовослужбовців за допомогою занять адаптивними видами спорту в оточенні побратимів, друзів та членів родин.
Україна бере участь у змаганнях із 2017 року. У 2022-му на Іграх нескорених у Гаазі українська команда здобула 16 медалей: по 5 золотих і срібних, а також 6 бронзових.