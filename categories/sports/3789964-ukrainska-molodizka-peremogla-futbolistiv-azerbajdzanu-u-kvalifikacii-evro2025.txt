Молодіжна збірна України з футболу виграла п'ятий поєдинок поспіль у відбірковому турнірі чемпіонату Європи-2025 (гравці до 21-го року).

«Синьо-жовті» на Estadio de La Condomina в іспанському місті Мурсія здобули перемогу над однолітками з Азербайджану - 1:0, передає Укрінформ.
Єдиний м'яч забив Володимир Бражко, який на 34-й хвилині зустрічі реалізував пенальті.
У паралельному матчі туру Сербія обіграла Люксембург - 2:0.
В іншому протистоянні ігрового дня туру групи F Англія перемогла Північну Ірландію - 3:0.
Наступний поєдинок кваліфікації українська «молодіжка» також зіграє з Азербайджаном 26 березня.
Турнірна таблиця групи F: Україна - 15 очок (після 5-ти ігор), Англія - 12 (5), Сербія - 9 (5), Азербайджан - 3 (4), Північна Ірландія - 3 (5), Люксембург - 3 (6).
У фінальній частині Євро-2025 (U21) виступатимуть 16 команд: Словаччина (господар) та ще 15 збірних, що приєднаються до неї за результатами відбору (дев'ять переможців груп, три найкращі команди серед володарів других місць та три переможці плей-офф, в якому гратимуть шість володарів других місць).
Фото: uaf.ua.