Президент Міжнародного олімпійського комітету (МОК) Томас Бах прокоментував повернення росіян і білорусів до міжнародних змагань.

Свою заяву він зробив в інтерв’ю China Daily, передає Укрінформ.
«Зараз ми докладаємо всіх зусиль, щоб виконати місію, реалізувати пропозиції олімпійського руху, повернувши спортсменів з російськими чи білоруськими паспортами на міжнародні змагання. Ми дуже тісно співпрацюємо та обмінюємося думками з міжнародними федераціями, які на цю мить відповідають за проведення своїх змагань.Ми дуже сподіваємося, що ця місія може бути виконана на умовах, які були встановлені, щоб спортсмени з цих двох країни брали участь у змаганнях у нейтральному статусі, щоб ми могли справді об’єднати весь світ Олімпійськими іграми в Парижі», - сказав Бах.
Президент МОК також прокоментував втручання урядів різних країн світу у ситуацію з допуском росіян та білорусів до міжнародних змагань.
«Ви знаєте заяви урядів, які хочуть вирішувати, хто може брати участь в Олімпійських іграх, міжнародних спортивних змаганнях, а хто ні. Ми повинні бути дуже твердими, щоб ці рішення приймалися відповідальними спортивними організаціями. Думаю, що уряди мають право висловлювати свою позицію. Але вони також усвідомлюють, що будь-який вид бойкоту покарає лише їхніх власних спортсменів і позбавить їхній народ можливості пишатися виступами спортсменів на Олімпіаді», - додав Бах.
Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Позиція України з цього приводу незмінна: допоки в Україні триває війна, країни-агресорки не мають бути допущені до змагань у будь-якому статусі, навіть під нейтральним прапором. У разі допуску росіян та білорусів українська збірна може бойкотувати Олімпіаду.
Фото: Getty Images