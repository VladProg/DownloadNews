Національна збірна України провела підсумкове тренування на полі Республіканського стадіону ім. Вазгена Саргсяна в Єревані, де завтра, 24 вересня, підопічні Олександра Петракова зіграють зі збірною Вірменії у Лізі націй УЄФА.

Як повідомляє прессекретар збірної України Олександр Гливинський, у черговому занятті взяли участь 24 гравці, передає Укрінформ.
«Сьогодні вночі до розташування «синьо-жовтих» прибув дебютант Едуард Сарапій, який у Вірменії вперше тренувався у складі головної команди країни. Приємні новини - усі футболісти здорові й готові до майбутнього матчу. Сьогоднішнє тренування було присвячене відпрацюванню ігрової моделі на завтрашній поєдинок, в якому головний тренер національної команди Олександр Петраков проанонсував ротацію складу. Завтра очікується ще одна непроста гра, в якій перед «синьо-жовтими» стоїть максимальне завдання, тож сьогодні гравці попрацювали з повною самовіддачею», - наголошує Гливинський.
Нагадаємо, матч Вірменія - Україна у суботу, 24 вересня, розпочнеться о 16.00 за Києвом.
Склад збірної України:
воротарі - Дмитро Різник («Ворскла» Полтава), Андрій Лунін («Реал» Мадрид, Іспанія), Євген Волинець («Колос» Ковалівка);
захисники - Олександр Караваєв, Олександр Тимчик, Ілля Забарний (усі - «Динамо» Київ), Микола Матвієнко, Сергій Кривцов, Валерій Бондар, Богдан Михайліченко (усі - «Шахтар» Донецьк), Віталій Миколенко («Евертон», Англія), Тарас Качараба («Славія», Чехія);
півзахисники - Тарас Степаненко, Михайло Мудрик, Олександр Зубков (усі - «Шахтар» Донецьк), Сергій Сидорчук, Віктор Циганков (обидва - «Динамо» Київ), Олександр Піхальонок, Едуард Сарапій (обидва - СК «Дніпро-1»), Андрій Ярмоленко («Аль-Айн», ОАЕ), Руслан Малиновський («Аталанта», Італія), Данило Ігнатенко («Бордо», Франція);
нападники - Роман Яремчук («Брюгге», Бельгія), Артем Довбик (СК «Дніпро-1»).
Резерв - Артем Бєсєдін («Динамо» Київ), Олексій Гуцуляк (СК «Дніпро-1»), Єгор Назарина («Зоря» Луганськ).
Фото: uaf.ua.