Збірна України з дзюдо завоювала 1 бронзову медаль на чемпіонаті світу в Ташкенті.


Головний тренер збірної України з дзюдо Віталій Дуброва підбив підсумки виступу національної команди на чемпіонаті світу в Ташкенті в ефірі щотижневої інформаційно-аналітичної програми «Насправді» від Укрінформ.

«Виступ Єлизавети Литвиненко на ЧС - це сенсація, адже дівчині всього 18 років, і це її перший чемпіонат світу дорослий. В поєдинку за «бронзу» вона перемогла чинну олімпійську чемпіонку з Японії. Для нас це не стало сюрпризом. Ще раніше я казав, що за вдалого жеребу і правильного психологічного стану вона досягне результату. Так і сталося», - сказав Віталій.
За словами тренера, лідерка національної команди Білодід на правильному шляху і хвилюватися не варто.
«Хочу заспокоїти вболівальників дзюдо. Даша на правильному шляху. Це було її лише третє змагання у новій ваговій категорії. Якщо порівнювати її виступ з чемпіонатом Європи, то ми бачимо шалений прогрес. Зараз ситуацію оцінюю позитивно. Маленькими кроками вона рухається вперед», - пояснив Дуброва.
Загалом коуч позитивно оцінив виступ національної команди на чемпіонаті світу.
«Виступ команди оцінюю задовільно. Конкуренція дуже висока. На кожну нагороду претендувало 15-20 спортсменів. Вважаю, що ми на правльному шляху. Зараз триває боротьба за ліцензії на Олімпіаду і тому потрібно набрати залікові бали. Першочергово це стосується наших лідерів, зокрема Богдану Ядову, Дар'ї Білодід. Хотілося б, щоб вони отримали нагороди, але це спорт», - підсумував Дуброва.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: Getty Images