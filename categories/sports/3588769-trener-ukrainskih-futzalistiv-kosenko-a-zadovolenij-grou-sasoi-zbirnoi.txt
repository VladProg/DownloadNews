Головний тренер збірної України з футзалу Олександр Косенко прокоментував перемогу над командою Косово (3:1) у стартовому матчі відбору чемпіонату світу-2024.

Наставник, зокрема, підкреслив, що його підопічні змогли зрівняти рахунок і здобути перемогу, передає Укрінформ.
«Вітаю команду Косово з гарною грою. Нам є з чим порівнювати, адже ми протистояли їм три роки тому. Це зовсім інша команда - досить організована, технічна, яка добре рухається, добре грає в захисті, вибігає в контратаки. Тим приємніше здобути сьогодні перемогу. Швидкий гол Косово вплинув на розвиток гри. Ми говорили хлопцям, що важливо те, хто заб’є перший гол. Якщо ми це зробимо першими, то гравцям з Косово потрібно буде розкриватися, більше приділяти уваги атаці. Тому ми намагалися забити, але так сталося, що пропустили. Нам було дуже непросто зрівняти рахунок, але я вітаю наших хлопців із тим, що вони впоралися і здобули перемогу. Я задоволений грою своєї команди. У нас були помилки, але загалом ми контролювали гру, створювали моменти. Нам ще треба працювати над реалізацією, завершальним ударом, завершальним пасом. Була присутня велика відповідальність у першій грі, ми не забивали з вигідних позицій, але головне, що виграли», - сказав Косенко.
Турнірна таблиця у групі 11основного раунду відбору ЧС-2024: Україна - 3 очки, Нідерланди - 3, Косово - 0.
Календар наступних матчів:
11.10.2022
Україна - Нідерланди (початок - о 19.00)
09.11.2022
Косово - Україна (18.00)
03.03.2023
Косово - Нідерланди
08.03.2023
Нідерланди - Україна.
Фото: futsal.com.ua.