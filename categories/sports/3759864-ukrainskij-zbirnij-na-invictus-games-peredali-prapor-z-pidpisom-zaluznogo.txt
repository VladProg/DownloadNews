Членам української збірної на Invictus Games передали прапор України з підписом головнокомандувача Збройних сил України Валерія Залужного.

Як передає Укрінформ, про це Генеральний штаб ЗСУ повідомляє у Фейсбуці.
Заступник головнокомандувача ЗСУ генерал-полковник Микола Балан зустрівся з членами української збірної на Invictus Games Düsseldorf 2023. Він передав їм підписаний Залужним прапор України, вручив пам'ятні подарунки, подякував за службу і побажав гарних виступів.
«Наші учасники вже є переможцями тим, що вони тут», - заявив заступник головнокомандувача ЗСУ.

Як повідомляв Укрінформ, Україна здобула шість медалей у перший змагальний день Ігор нескорених-2023: одну золоту, три срібні дві "бронзові.
Invictus Games (Ігри Нескорених) започаткував британський принц Гаррі у 2014 році. Україна вперше виступила на цих змаганнях у 2017 році в Торонто (Канада).
2022 року на Invictus Games у Гаазі (Нідерланди) українська команда виборола 16 медалей, серед яких –п'ять золотих і стільки ж срібних.
Цієї осені на міжнародних змаганнях, що проходять у німецькому Дюссельдорфі, Україну представляє команда із 25 ветеранів і ветеранок та військовослужбовців – учасників російсько-української війни, які отримали поранення під час або внаслідок виконання обов’язків у зоні бойових дій.