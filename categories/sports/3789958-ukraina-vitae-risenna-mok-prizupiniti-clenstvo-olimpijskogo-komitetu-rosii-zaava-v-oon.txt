Україна вітає рішення Міжнародного олімпійського комітету про призупинення членства Олімпійського комітету Росії через включення до його складу регіональних організацій окупованих територій України.

Про це йдеться в заяві української делегації, озвученій у вівторок на засіданні Генеральної Асамблеї ООН.
Як передає власний кореспондент Укрінформу у Нью-Йорку, у вівторок Генасамблея ООН ухвалила резолюцію «Побудова мирного та кращого світу за допомогою спорту та олімпійських ідеалів», за яку проголосували 118 країн, проти – жодного голосу, утрималися дві країни: Росія та Сирія.
Зазвичай такі резолюції, що закликають дотримуватись олімпійського перемир’я напередодні й під час Ігор і підкреслюють «важливість співпраці між державами-членами для колективної реалізації цінностей» такого перемир’я та відповідну роль МОК, Міжнародного паралімпійського комітету й ООН, ухвалюється консенсусом. Проте Росія, яку не задовольняє роль МОК, зажадала провести голосування, сподіваючись на підтримку її позиції.
У заяві української делегації зазначається, що Росія тричі порушувала олімпійське перемир'я в новітній історії Ігор: у 2008 році вторглася в Грузію, у 2014-му - в український Крим, Донецьку та Луганську області; у 2022 році розпочала повномасштабне воєнне вторгнення в Україну.
«Сьогоднішня ситуація ще раз доводить, що Росія ніколи не була і не буде здатна виконувати міжнародні зобов'язання», – ідеться в заяві. Російські спортсмени мають бути відсторонені від будь-якої міжнародної спортивної діяльності, включно з Олімпійськими іграми, доки їхні війська не будуть виведені з України і доки територіальна цілісність України не буде відновлена в міжнародно визнаних кордонах, наголошує українська делегація.
«Сьогодні на Генасамблеї ООН Москва навіть не вдає, що буде дотримуватися олімпійського перемир'я», – написав у соцмережі Х постпред України при ООН Сергій Кислиця.
Як повідомляв Укрінформ, виконавчий комітет МОК ухвалив рішення про призупинення членства Олімпійського комітету Росії через включення до свого складу регіональних організацій окупованих територій України.
Проєкт резолюції підготувала Франція, оскільки в цій країні відбудуться літні Олімпійські Ігри 2024 року.