В узбецькій Хіві розпочалася друга частина претендентських матчів на звання чемпіонки світу з шахів.


У змаганнях беруть участь троє шахісток під прапором ФІДЕ. Цей евфемізм означає, що вони не мають права представляти країну-агресора. А четвертою є китаянка.
Вони проведуть відбір за такою самою схемою, яка була місяць тому в іншої четвірки - два чвертьфінали по 4 партії, а потім півфінал також з чотирьох двобіїв. Переможницю вже чекає у фіналі китаянка Лей Тінцзе. На жаль, сестри Музичук, які, на мій погляд, аж ніяк не поступаються представниці Піднебесної, програли їй. Так буває…
Тепер зустрінуться між собою Олександра Костенюк та Олександра Гарячкіна, а також Катерина Лагно и Тань Чжунь’ї.
А паралельно з цим в Індії (Колката) проходять змагання з видатним складом під егідою компанії TATA STELL. У двох турнірах (чоловіків і жінок) грають троє представниць України - Анна й Марія Музичук та Анна Ушеніна. Змагання проходять у рапіді та бліці. Рапід гратимуть три дні по три тури, а бліц – у два дні.
Склад турніру: Хампі Конеру (Індія), Мария Музичук, Анна Музичук та Анна Ушеніна (усі – Україна), Нана Дзагнідзе (Грузія), Олівія Кіолбаса (Польща), Харіка Дронаваллі, Рамешбабу Вайшалі, Бхакті Кулкарні, Савіта Шрі, Вантіка Агравал (усі - Індія).
Контроль часу: рапід – 25 хвилин з додаванням 10 секунд, починаючи з першого ходу, бліц – 3 хвилини + 2 сек.
У чоловіків українських гросмейстерів немає. Там склад такий: Хікару Накамура, Веслі Со (обидва - США), Шахріяр Мамед’яров (Азербайджан), Пархам Магсудлу (Іран), Нодірбек Абдусатторов (Узбекистан), Гукеш Доммараджу, Сантош Відіт, Арджун Ерігайсі, Ніхал Сарін, Панаяппан Сетураман, Рамешбабу Прагнанандха (усі - Індія).
Петро Марусенко, міжнародний майстер.
Фото: Getty Images.