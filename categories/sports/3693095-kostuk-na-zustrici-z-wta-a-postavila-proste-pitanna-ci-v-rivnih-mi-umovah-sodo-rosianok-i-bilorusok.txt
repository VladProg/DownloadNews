Українські тенісистки Марта Костюк, Леся Цуренко та Еліна Світоліна провели онлайн-зустріч із керівництвом WTA.

Українська тенісистка Марта Костюк поділилась подробицями зустрічі в коментарі BTU, передає Укрінформ.

«Під час нашої зустрічі я була в Києві. На моїй Батьківщині триває війна, і допомагати в цей час надзвичайно важливо. Я їхала в автомобілі й уважно слухала все, що відбувалося на зустрічі, і раптом увімкнулася повітряна тривога (на Київ летіли безпілотні апарати), коли дійшла моя черга говорити, я поставила просте запитання - чи в рівних ми (українки) умовах щодо росіянок і білорусок? Ми навіть не можемо хоча б один день просто бути в безпеці вдома. Тренувальні бази розбомблені. Країну щодня бомблять. У нас немає транспортного сполучення з іншими країнами. Кожен ранок починається з перевірки, чи не вбили когось із рідних або знайомих.
Ментально ми перебуваємо в постійному стресі. А в конкретний момент, коли я ставила запитання, я була у смертельній небезпеці. І в цих умовах ми мусимо змагатися з представниками країн-агресорів, бо WTA вирішила їх не відсторонювати. Українці перебувають у таких умовах через діяльність росії та білорусі. Тобто ці країни своїми діями свідомо створили перевагу для своїх гравців відносно нас. На моє запитання ніхто не відповів... Я повторила його ще раз, і ще раз, і ще раз, і ще раз... Поки ми не почули відповідь від Слоан Стівенс. Вона сказала, що не зовсім розуміє, що саме я маю на увазі, кажучи про рівні умови, але Рада гравців готова допомагати українцям і вони хотіли б знати, що можна для нас зробити. Я хочу зазначити, що спілкування з представниками Ради гравців відбулося вперше з початку війни. До цієї розмови нікого не цікавило, чим можна і потрібно допомогти українцям, які страждають через війну», - сказала Костюк.
Як повідомляв Укрінформ, на зустрічі було обговорено питання порушення прав українців та бездіяльності WTA стосовно пропаганди та підтримки військової агресії проти України в Турі, запобігання проявам неетичної поведінки з боку працівників WTA.

Фото: btu.org.ua