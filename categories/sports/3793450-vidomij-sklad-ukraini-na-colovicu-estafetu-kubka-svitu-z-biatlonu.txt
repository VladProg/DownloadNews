Збірна України з біатлону визначилася зі складом на першу чоловічу естафету сезону Кубка світу.

Як повідомляє «Суспільне Спорт», заявку команди назвав старший тренер збірної Юрай Санітра, передає Укрінформ.
Склад збірної України на естафету у шведському Естерсунді - Артем Тищенко, Артем Прима, Тарас Лесюк та Антон Дудченко. Гонка пройде у четвер, 30 листопада.
До складу команди не потрапили Богдан Цимбал та Денис Насико, які перебувають в Естерсунді.
«Довго не думав, але було більше варіантів,- розповів про свій вибір Санітра. - Я за тренуваннями знаю, хто може і на якому етапі стартувати в естафеті. Було питання по третьому етапу: поставити Лесюка, Насика чи Цимбала. Вирішив дати можливість пробігти естафету Лесюку, щоб він показав, як може закрити третій етап. Не можу сказати, що Цимбал чи Насико виглядають гірше, але я вирішив спробувати такий варіант естафети... Артем Прима не біг індивідуальну гонку. Готувався до естафети, завжди перед початком сезону йому треба час, аби розігрітися. Упевнений, він буде йти далі, покаже себе, як під час міксту, а також буде трішки краще рухатися по трасі».
На фото: Антон Дудченко/biathlon.com.ua.