Міжнародний олімпійський комітет розкритикував рішення Києва відмовитися від участі у відбіркових змаганнях Олімпіади-2024, якщо українським спортсменам доведеться змагатися з росіянами.

Про це йдеться у заяві МОК, поширеній у суботу, передає Укрінформ із посиланням на Reuters.
«Якщо таке рішення буде реалізовано, це лише зашкодить спільноті українських спортсменів та жодним чином не вплине на війну, яку світ хоче зупинити, і яку МОК так різко засудив», – зазначають в олімпійській організації.
Спортсмени з росії та білорусі були відсторонені від більшості міжнародних спортивних змагань з березня 2022 року – після початку повномасштабного вторгнення рф в Україну. Однак МОК хоче повернути їх до участі в Олімпіаді 2024 року в Парижі, щоб уникнути практики бойкотів часів холодної війни.
Нещодавно МОК оприлюднив рекомендації для міжнародних федерацій щодо поступового допуску росіян і білорусів до міжнародних змагань у нейтральному статусі без національних символів. Комітет планує прийняти окреме рішення з цього питання трохи пізніше.
Як повідомляв Укрінформ, напередодні Кабінет Міністрів ухвалив, що українські спортсмени не змагатимуться на міжнародних турнірах, де будуть представлені атлети з росії та білорусі.