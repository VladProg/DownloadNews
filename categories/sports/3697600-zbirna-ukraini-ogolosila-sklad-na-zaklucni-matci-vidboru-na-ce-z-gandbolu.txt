До складу команди увійшли 16 гандболістів.

Чоловіча збірна України з гандболу оголосила склад на заключні матчі відбору на чемпіонат Європи 2024 року, заявка команди опублікована на сайті Федерації гандболу України, передає Укрінформ.
У заключних двох турах відбору Україна зіграє проти Фарерських островів (26 квітня) та Румунії (30 квітня).
Підготовку до заключних матчів відбору Євро-2024 збірна України розпочне 23 квітня. До заявки національної команди тренери В’ячеслав Лочман та Вадим Бражник включили 16 гандболістів. Серед них – найрезультативніший гравець другої німецької Бундесліги Ігор Турченко.
Склад збірної України на матчі з Фарерськими островами та Румунією
Воротарі: Назар Чудінов, Геннадій Комок (обидва – «Мотор»).
Польові гравці: Захар Денисов («Мотор»), Дмитро Артеменко («Гурнік Забже», Польща), Євген Жук («Гроссвальштадт», Німеччина), Дмитро Тютюнник, Юрій Кубатко, Ілля Близнюк, Ігор Турченко, Дмитро Горіга, Віталій Горовий (усі – «Мотор»), Тарас Міноцький («Азоти Унія Тарнув», Польща), Роман Чичикало («Гвардія Ополе», Польща), Андрій Акіменко («Динамо Бухарест», Румунія), Іван Бурзак («Азоти Пулави», Польща), Дмитро Ільченко («Гурнік Забже», Польща).
Для виходу на чемпіонат Європи 2024 року з другого місця Україні потрібно виграти два останні матчі, а також розраховувати на один з двох сценаріїв: або обіграти Румунію «+9» та більше, або Румунія має не виграти в Австрії в очному матчі.
Окрім цього, «синьо-жовті» можуть вийти на континентальну першість за рейтингом найкращих команд, що посіли третє місце. В цьому заліку не враховуватимуться результати з останньою збірною групи.

Як повідомляв Укрінформ, збірна України у межах кваліфікації на Євро-2024 з гандболу провела чотири матчі, у цих поєдинках «синьо-жовті» здобули одну перемогу – на старті турніру здолали Фарерські острови (29:25).
Фото: handball.net.ua