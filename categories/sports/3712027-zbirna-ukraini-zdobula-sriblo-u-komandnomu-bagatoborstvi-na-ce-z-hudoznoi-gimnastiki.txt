Це перша з 2020 року медаль України на ЧЄ з художньої гімнастики.

Збірна України з художньої гімнастики здобула срібло у командному багатоборстві на чемпіонаті Європи у Баку, передає Укрінформ.
Українки здобули медаль за сумою оцінок індивідуальних спортсменок і дорослих команд в групових вправах.
У індивідуальній першості Україну представили: Вікторія Онопрієнко, Поліна Каріка та Поліна Городнича. У групових вправах: Анастасія Возняк, Єва Мелещук, Марія Височанська, Дарина Дуда, Діана Баєва та Єлизавета Азза.
Перемогу здобула Болгарія, «бронза» - в Ізраїлю.
Це перша нагорода України за три роки на Євро з художньої гімнастики. Востаннє медалі Україна брала на домашньому чемпіонаті Європи в 2020 році - тоді турнір закінчила з шістьмома нагородами (3+2+1). У команді тоді українки взагалі стали чемпіонками, випередивши Ізраїль.
У медальному заліку чемпіонату Європи Україна перед заключним змагальним днем займає четверте місце з одним «сріблом». Очолює його Болгарія, яка вже здобула сім нагород, п'ять з яких золоті.
Як повідомляв Укрінформ, завтра, 21 травня відбудеться останній день ЧЄ, Вікторія Онопрієнко змагатиметься у чотирьох фіналах (обруч, м'яч, булави, стрічка)
Фото: ukraine-rg.com.ua