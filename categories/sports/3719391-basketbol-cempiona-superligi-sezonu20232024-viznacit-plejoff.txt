Виконком Федерації баскетболу затвердив зміни до регламенту чемпіонату України з баскетболу серед чоловічих команд у Дивізіоні А (Суперліга) сезону-2023/2024.

Змагання проходитимуть у два етапи, передає Укрінформ.
На першому етапі команди зіграють чотири кола за туровою системою календаря (у форматі «бабл»). На другому етапі запланована система плей-офф. Її формат визначать до початку третього кола чемпіонату в залежності від ситуації в країні.
Нинішнього сезону змагання Суперлги проводилися без плей-офф у чотири кола. Чемпіоном України став столичний «Будівельник».
Формат турніру у Дивізіоні В (Вища ліга) вирішили залишити без змін - змагання в три етапи. На першому етапі команди поділені на групи за регіональним принципом, на другому найкращі вісім клубів сформують два квартети по 4 команди, які в круговому турнірі визначать учасників третього етапу.
На третьому етапі чотири команди зіграють за підсумкові місця у форматі «бабл» два кола з урахуванням очок другого етапу в іграх між собою.