Українські тенісистки Еліна Світоліна та Леся Цуренко отримали опоненток у першому колі основної сітки змагань WTA 1000 Omnium National Bank Open presented by Rogers у канадському місті Монреаль із призовим фондом $2,788,468.

Світоліна (№27 WTA) у своєму стартовому матчі зіграє проти Даніель Коллінз (49), передає Укрінформ.
2020 року українка поступилася американській тенісистці на турнірі WTA у Брісбені (Австралія).
Переможниця цього протистояння далі стане суперницею восьмої сіяної гречанки Марії Саккарі (№9).
Цуренко (№46) у першому колі основної сітки зустрінеться з Петрою Мартич (36). 2018 року суперниці зустрічалися на грунтовому турнірі WTA 1000 у Римі, де сильнішою була хорватка.
У цьому матчі визначиться перша суперниця Арини Соболенко (нейтральний статус, 2), посіяної під другим номером.
В основній сітці турніру у Монреалі (7-13 серпня) також виступлять Ангеліна Калініна та Марта Костюк.
Фото: Getty Images.