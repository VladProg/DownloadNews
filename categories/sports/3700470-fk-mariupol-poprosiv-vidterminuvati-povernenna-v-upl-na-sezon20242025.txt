Віцепрезидент ФК «Маріуполь» Андрій Санін повідомив, що клуб попросив про відтермінування повернення в українську футбольну Прем'єр-лігу на сезон-2024/2025.

Про це Санін написав на своїй сторінці у Facebook, передає Укрінформ.
«Шановні друзі, останнім часом я отримав чимало запитів від журналістів щодо подальшої долі нашого клубу. Відповідаю - поки наше місто окуповане, у нас немає ні фізичної, ні технічної, ні фінансової можливості повернутися до участі в чемпіонаті України. Навіть якщо така бажана деокупація Маріуполя відбудеться найближчим часом, нам знадобиться десь 9-12 місяців наполегливої праці на відновлення нашої спортивної інфраструктури, настільки вона зараз занедбана.
Тому ми звернулися до УПЛ із проханням відтермінувати наше повернення до лав еліти українського футболу на сезон-2024/2025 і дуже сподіваємося на підтримку колег у цьому питанні», - написав віцепрезидент «Маріуполя».