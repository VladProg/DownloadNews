Француз повідомив клуб про це листом.

Нападник «ПСЖ» Кіліан Мбаппе не буде продовжувати контракт з парижанами до 2025 року, повідомляє L'Équipe, передає Укрінформ.
Мбаппе поповнив склад парижан у 2018 році, прийшовши із «Монако» за 180 мільйонів євро. У 2022 році футболіст продовжив контракт із «ПСЖ» до 2024-го. При цьому угода передбачає опцію пролонгації ще на один сезон, яку може активувати нападник.
Однак гравець офіційним листом повідомив керівництво свого клубу, що не планує подовжувати дію угоди з «ПСЖ». Відтак, наступного літа Мбаппе може покинути команду безкоштовно.
Парижани не планують відпускати свого футболіста без компенсації, тому готові продати його в літнє трансферне вікно 2023 року.

Якщо трансфер Мбаппе відбудеться цього літа, то він стане другим атакувальним гравцем, який піде з команди в це трансферне вікно. Раніше клуб на правах вільного агента покинув аргентинський форвард Ліонель Мессі, який перейшов до «Інтер Маямі» Сергія Кривцова.
Фото: Getty Image