У Сан-Паулу (південь Бразилії) на стадіоні футбольного клубу “Сантос” триває церемонія прощання з видатним футболістом усіх часів, 82-річним Королем футболу Пеле.

Участь у церемонії прощання, яка розпочалася о 17-й годин (за київським часом) і триватиме добу, беруть відомі футболісти, керівники федерацій футболу з усього світу, представники влади Бразилії, прості люди, передає Укрінформ.
Труну з тілом Пеле розмістили у великій наметі посеред футбольного поля, до якої відкрито доступ усіх охочих віддати останню шану легенді світового футболу. На трибунах стадіону “Cантоса” розгорнуто гігантські банери з написами португальською мовою “Хай живе король”, “Пеле 82 роки” і його фотографією на футбольному полі з жестом прощання.
Першими доступ до труни легенди футболу на стадіоні отримали футболісти, які грали з Пеле у різні часи, а також футбольні діячі з усього світу.
Після прощання з Пеле генеральний секретар світової федерації футболу (FIFA) Джанні Інфантіно заявив, що майбутні покоління повинні знати, ким був Пеле і що завдяки ньому багато людей в цілому світі стали фанатами футболу. З цього приводу він зазначив, що FIFA звернеться до федерацій футболу в усьому світі з проханням називати іменем Пеле нові спортивні об’єкти.
Церемонія прощання з Пеле завершиться у вівторок. Відомого на весь світ футболіста поховають на місцевому кладовищі в Сан-Паулу.
Багато світових політиків та зірок спорту відреагували на смерть Пеле.
Зокрема, президент США Джо Байден написав, що для багатьох шлях Пеле від хлопця з простої сім’ї до легенди світового футболу є історією про те, що в житті усього можна досягнути своїми силами. Він висловив співчуття сім’ї ексфутболіста та усім, хто його любив.
Президент Франції Еммануель Макрон на звістку про смерть Пеле коротко написав в соцмережах: "Гра. Король. Вічність".
На смерть Пеле відреагували відомі футболісти сучасності Ліонель Мессі, Кріштіану Роналду, українець Андрій Шевченко.
Як повідомляв Укрінформ, легендарний бразильський Король футболу помер 29 грудня у клініці Сан-Паулу у віці 82-х років. Пеле тривалий час лікувався від хвороби нирок. Проте справжнім ударом став для нього рак товстої кишки. Восени 2021 року йому зробили першу операцію і провели курс хімієтерапії. Впоратися з хворобою не вдалося. У квітні 2022-го у пацієнта виявили нові пухлини - цього разу в легенях, кишківнику та печінці. Перманентні процедури призвели до того, що імунітет Пеле остаточно ослаб. Останнім часом його організм перестав реагувати на лікування. Відтак медики зосередилися на тому, щоб полегшити біль, переставши боротися з хворобою.
Майже усю свою професіональну футбольну кар'єру Король футболу провів у рідному клубі "Сантос". Пеле тричі ставав чемпіоном світу, п'ять разів - чемпіоном Бразилії, по два рази вигравав Кубок Лібертадорес та Міжконтинентальний кубок.
Останні роки у професіональному спорті він провів у МЛС у складі «Нью-Йорк Космос», з яким також ставав чемпіоном.
Фото: Santos FC, Twitter