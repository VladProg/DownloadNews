Підопічні Олександра Косенка — проміжні лідери групи В.

Збірна України вперше зіграла внічию в заключній частині відбору до футзального чемпіонату світу-2024, передає Укрінформ.
У номінально домашньому матчі «синьо-жовті» поділили очки із Сербією — 1:1.

Сербія зуміла виграти першу половину матчу, який проходив у угорському Беретьйоуйфалу. На 17-й хвилині відзначився Страхиня Петров. Українцям вдалося зрівняти рахунок після перерви – м’яч на рахунку Євгенія Жука.
Нічия дозволила Україні набрати 7 очок та тимчасово очолити групу B. Але вже сьогодні її з вершини може потіснити Польща, якщо не програє в гостях аутсайдеру Бельгії. Сербія – третя з п’ятьма пунктами.
Нашій національній команді залишилося зіграти два матчі у рамках відбору ЧС. Обидва відбудуться у грудні – у них Україна протистоятиме командам Польщі та Бельгії.
Для гарантованого виходу на ЧС-2024 збірній України треба вигравати відбіркову групу. Або займати одне з чотирьох найкращих других місць (всього груп – шість), щоб спробувати щастя в плей-оф.


Як повідомляв Укрінформ, чемпіонат світу з футзалу пройде в Узбекистані з 14 вересня по 6 жовтня 2024 року.

Фото: futsal.com.ua