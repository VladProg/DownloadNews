Півзахисник та капітан донецького футбольного клубу «Шахтар» Тарас Степаненко поділився очікуваннями від стартового матчу групового раунду Ліги чемпіонів з «Порту».

Гравець національної збірної України сподівається на позитивний результат у грі проти португальців, передає Укрінформ.
«У матчі з «Порту» ми зможемо зробити все від нас залежне і мати позитивний результат. Вважаю, що в нас дуже гарна, сильна команда, новий тренер з новими вимогами до футболістів. Матчі Ліги чемпіонів - це ігри з найвищою інтенсивністю. Ти граєш проти команд з великим досвідом. Я відчув це у поєдинках національних збірних. Можу сказати, що команда готова, команда зробить усе, аби здобути результат. Ми всі готові: хочемо грати і досягати результатів в Лізі чемпіонів. Хочемо зробити все можливе, аби в України була євровесна. Тому треба працювати, на кожен матч налаштовуватися та виконувати те, чого вимагає тренер», - сказав Степаненко.
Він високо оцінив силу суперників з «Порту», зазначивши, що у складі цієї команди чимало досвідчених футболістів.
«Ми дивилися останні ігри португальського клубу у чемпіонаті, де були три перемоги та одна нічия. Вони чудово виглядали минулого сезону в Лізі чемпіонів і дуже добре грали. Ця команда має багато технічних гравців, має дуже досвідчених футболістів - того ж Пепе, якому 40 років. Це неймовірно! Тож, звісно, ми поважаємо «Порту», але прагнемо грати у свій футбол і хочемо порадувати нашу країну і наших людей», - зазначив капітан «Шахтаря».
Додамо, що матч «Шахтар» - «Порту» відбудеться 19 вересня на «Фолькспаркштадіоні» німецького міста Гамбург. Стартовий свисток пролунає о 22.00 за київським часом.
Фото: shakhtar.com.