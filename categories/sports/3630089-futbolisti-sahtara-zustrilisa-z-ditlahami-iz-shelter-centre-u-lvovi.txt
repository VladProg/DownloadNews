Академія футбольного клубу «Шахтар» у межах реалізації соціального проєкту Юнацької ліги УЄФА провела спільну акцію із Shakhtar Shelter Centre.

Гравці юнацької команди «оранжево-чорних» Денис Барченко, Андрій Булеза, Мар’ян Бац, Олександр Башмарін, Василь Бундаш і Данило Савін запросили дітей та всіх небайдужих до футболу гостей шелтера на тренування, яке відбулося на базі клубу «Рух» у Винниках, передає Укрінформ.
Для дітлахів організували веселі естафети й товариський матч за участю футболістів «Шахтаря» U19, який нещодавно кваліфікувався до плей-офф Юнацької ліги УЄФА.
Денис Барченко, голкіпер «Шахтаря» U19: «Провели для дітей благодійний турнір і розважальні змагання. Нам було цікаво, гадаю, вони теж дістали задоволення. Ми намагалися подарувати позитивні емоції і гарний настрій. Сподіваюсь, дітлахам сподобалося грати у футбол, і вони продовжать ним займатися».
Після закінчення заняття гравці подарували дітям футбольний інвентар на суму 500 євро, який допоможе проводити тренування у Shelter Centre «Шахтаря» на «Арені Львів».
Фото: shakhtar.com.