Виконком Федерації баскетболу України запропонував клубу «Прометей» (Слобожанське) взяти участь у чемпіонаті України серед команд Вищої ліги.

На позачерговому засіданні виконавчого комітету ФБУ було розглянуто питання щодо можливої участі БК «Прометей» у Суперлізі сезону-2023/2024. Раніше клуб звернувся до федерації з відповідним листом, передає Укрінформ.
Зважаючи на те, що БК «Прометей» пропустив минулий сезон Суперліги і за регламентом може розпочати лише з нижчого дивізіону (на сьогодні це Вища ліга), питання було винесено на голосування виконавчого комітету ФБУ.
За результатами голосування більшістю голосів членів виконкому було прийняте рішення запропонувати «Прометею» взяти участь у чемпіонаті України серед клубів Вищої ліги сезону-2023/2024.
Фото: prometeybc.com.