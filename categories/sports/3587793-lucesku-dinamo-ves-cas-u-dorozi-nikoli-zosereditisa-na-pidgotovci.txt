Головний тренер київського «Динамо» Мірча Луческу прокоментував підсумки виїзного поєдинку з французьким «Реном» у третьому турі групової стадії Ліги Європи УЄФА, в якому «біло-сині» на останніх хвилинах поступилися з рахунком 1:2.

За словами наставника «Динамо», кияни добре почали гру, демонстрували хорошу техніку та швидкість, передає Укрінформ.
«Нам вдавалося впоратися з атаками суперника. Але наприкінці матчу ми втратили концентрацію, як вже траплялося в матчах із «Фенербахче» і АЕКом. У майбутньому ми маємо виправити ці помилки та бути абсолютно зосередженими. «Ренн» - це дуже хороша команда, у них є динаміка та швидкість, вони вдало грали на перехопленнях. У наступних матчах потрібно докласти максимальних зусиль і зробити все можливе й неможливе, щоб виправити турнірну ситуацію. Ми весь час перебуваємо в дорозі, переїжджаємо між Львовом, Краковом та іншими містами, тому у нас немає можливості цілком зосередитися на підготовці. Але в такій складній ситуації ми докладемо всіх зусиль, щоб досягти позитивних результатів», - цитує Луческу динамівська пресслужба.
Наступний поєдинок у Лізі Європи «Динамо» проведе 13 жовтня у польському Кракові знову проти «Ренна».
Фото: ФК «Динамо» (Київ).