У Богуславі на Київщині відбувся масштабний всеукраїнський дитячий хокейний турнір «Весняний кубок» за участю 16-ти команд 2013-2014 років народження.

Ці змагання на арені «Льодограй» вінчали сезон-2022/2023 серед гравців цієї вікової категорії, передає Укрінформ.
«Весняний кубок» став тріумфом двох команд київського «Сокола»: перша команда 2013 року народження, яку тренує Денис Вовк, здобула головний приз, хокеїсти 2014 року народження під керівництвом Олександра Нікулічева посіли друге місце.
Третьою стала перша команда «Кременчука», яку очолює Артем Шаповал. Господарі, богуславські «Шершні», посіли четверте місце, а юні хокеїсти з вінницького «Патріота», які за три тури до завершення мали реальні шанси стати першими, фінішували п’ятими.
«Для нашої команди це надзвичайно знакова перемога, – каже наставник чемпіонів Денис Вовк. у Впродовж сезону ми на всіх змаганнях посідали другі-треті місця, зокрема на двох попередніх турнірах фінішували слідом за «Патріотом». Радий, що у підсумковому турнірі сезону хлопці проявили свої найкращі риси і піднялися на вершину. Для них ця перемога має стати гарним стимулом для подальших звершень».
Фото: fhu.com.ua.