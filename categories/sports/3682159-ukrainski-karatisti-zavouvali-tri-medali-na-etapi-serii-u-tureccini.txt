У турецькому місті Конья завершився другий етап Серії А сезону-2023 з карате.

Українці привезли з цього престижного турніру дві срібні та одну бронзову нагороди, передає Укрінформ.
У змаганнях, які пройшли на арені Konya Spor ve Kongre Merkezi, взяли участь понад 1000 майстрів з 76-ти країн світу.
Срібні медалі для України здобули Ольга Василенко (вагова категорія до 50 кг) та Вікторія Ващишин (до 61 кг). Цікаво, що обидві спортсменки поступилися у фіналах своїм суперницям (відповідно із Сальвадору та Туреччини) з однаковим рахунком - 2:4.
Бронзову медаль виборов Олександр Черняєв (до 75 кг).
Як повідомлялося, на першому етапі Серії А в Афінах у доробку України були дві «бронзи» - Вікторія Ващишин та Нікіта Філіпов (до 60 кг).
Наступний етап Серії А пройде 14-16 квітня у канадських містах Річмонд та Ванкувер.
Фото: karate.ua.