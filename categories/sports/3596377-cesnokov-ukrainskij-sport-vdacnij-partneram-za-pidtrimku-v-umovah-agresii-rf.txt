Український спорт вдячний міжнародним партнерам за підтримку в умовах повномасштабної агресії рф.


Як повідомляє пресслужба Мінмолодьспорту, це підкреслив заступник міністра молоді та спорту України з питань європейської інтеграції Андрій Чесноков у своєму виступі під час сесії «Загальна стратегія перед обличчям війни. Чи має міжнародне спортивне середовище створювати послідовні правила поводження з агресорами?» Першого європейського конгресу спорту і туризму у Закопане (Польща), передає Укрінформ.
За дорученням міністра молоді та спорту України Вадима Гутцайта він подякував Міністерству спорту та туризму Республіки Польща та польським спортивним федераціям за підтримку понад 1500 українських спортсменів на загальну суму понад 3 млн євро.
«Це ваш внесок у нашу спільну перемогу над агресором, адже нині всі ресурси українського суспільства спрямовані на оборону», - зазначив заступник міністра.
Андрій Чесноков також наголосив: «Ми повинні спільно працювати як на урядовому рівні, так і на рівні міжнародних спортивних федерацій, аби держави і члени Олімпійського руху, які порушують його ж засадничі принципи, знехтували Олімпійським перемир’ям, були під санкціями до того часу, поки відповідні порушення не виправлені і ситуація не повернулася до норм міжнародного права та Олімпійської хартії».
Фото: mms.gov.ua.