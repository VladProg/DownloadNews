Бразилець приєднається до турецького гранду на правах вільного агента.

Вінгер «Шахтаря» Тете найближчим часом стане гравцем «Галатасараю». Бразилець вже погодив умови контракту з турецьким грандом, повідомляє відомий інсайдер Фабріціо Романо, передає Укрінформ.

Сторони підпишуть чотирирічну угоду. В «Галатасараї» Тете отримуватиме 2,5 мільйона євро за сезон.
Тете приєднається до «Галатасараю» на правах вільного агента. Контракт футболіста з «Шахтарем» діє до 31 грудня 2023 року, проте, за даними турецького журналіста Ягіза Сабункуоглу, угода була розірвана.
Минулого сезону Тете виступав за два клуби на правах оренди. Першу частину кампанії бразилець провів у складі «Ліона» (19 матчів, 6 голів та 5 результативних передач). У січні півзахисник перейшов в «Лестер», де провів 14 ігор, забивши один гол.
Як повідомляв Укрінформ, «Галатасарай» у 2023 році виграв чемпіонат Туреччини, наступний матч «жовто-червоні» проведуть 12 серпня проти «Кайсеріспору».
Фото: shakhtar.com