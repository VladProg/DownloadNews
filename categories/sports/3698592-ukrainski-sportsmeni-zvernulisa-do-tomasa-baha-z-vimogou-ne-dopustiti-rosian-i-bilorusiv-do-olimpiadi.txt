Низка українських спортсменів, зокрема Оксана Баюл і Роман Зозуля, записали звернення до президента Міжнародного олімпійського комітету Томаса Баха з вимогою не допустити атлетів з росії й білорусі до міжнародних змагань.

Як передає Укрінформ, відео-звернення опублікували в Телеграмі Комітету Верховної Ради України з питань молоді та спорту.
«Ми, спортсмени України, звертаємося до президента Міжнародного олімпійського комітету Томаса Баха! Компромісів немає і не може бути - тільки жорсткі заходи та лише повна ізоляція. Ми вимагаємо не допустити до участі в Олімпійських іграх 2024 року спортсменів росії і білорусі», - наголосили у зверненні.
До президента МОК звернулися Стелла Захарова, Олександр Алієв разом із легендами київського «Динамо», Роман Зозуля, Рустап Шаріпов і Андрій Лунін.
Вони закликали Томаса Баха «продемонструвати солідарність з Україною і не бути причетним до вбивста і геноциду українського народу».
Як повідомлялося, раніше Виконком МОК рекомендував повернути російських та білоруських спортсменів до міжнародних змагань у нейтральному статусі. При цьому не допускаються до турнірів команди з росії та білорусі, а також спортсмени, які підтримують війну або мають контракт з арміями росії або білорусі.
Як повідомляв Укрінформ, Міністерство молоді та спорту опублікувало наказ, в якому заборонило українським спортивним делегаціям брати участь у змаганнях, до яких допущено представників росії й білорусі. Наказ поширюється на офіційні делегації національних збірних України з олімпійських та неолімпійських видів спорту. В разі порушення делегатів відкличуть із таких змагань, а відповідну федерацію позбавлять статусу національної.
Фото: Getty Images