Захисник збірної України Євген Ратушний продовжить кар’єру у другому за силою дивізіоні Фінляндії - Лізі «Местіс».

Вихованець вінницького хокею уклав угоду з клубом «Кієкко-Поят» з 73-тисячного міста Йоенсуу, передає Укрінформ.
Останні чотири сезони 22-річний Ратушний провів у кольорах херсонського «Дніпра» і щоразу допомагав «щукам» здобути комплект бронзових медалей, включаючи минулий чемпіонат.
У сезоні-2022/2023 габаритний оборонець (196 см) провів 32 матчі за «Дніпро», набрав 27 лчок (5 шайб + 22 передачі)і отримав звання найкращого захисника чемпіонату України. Крім того, Євген дебютував за збірну України на ЧС-2023 в Естонії, де виконував роль ключового захисника у всіх п’яти матчах турніру.
«Ми одразу побачили, що отримаємо гарне підсилення для команди з потенціалом стати у перспективі найкращим захисником. Крім того, через ситуацію у світі ми хочемо допомогти йому продовжити кар’єру професіонального хокеїста. Ратушний для своїх габаритів дуже рухливий захисник, який вміє грати з шайбою. Він був одним з найкращих захисників збірної України у сезоні, що завершився, - прокоментував угоду менеджер Яакко Ліппонен.
Новий клуб 22-річного Ратушного - півфіналіст минулого чемпіонату Фінляндії. «Кієкко-Поят» з п’ятого місця потрапив до плей-офф Местіс-ліги, а потім поступився у «бронзовому» поєдинку.
«Я чув багато схвального про клуб. Знаю, що «Кієкко-Поят» - команда з багатою історією, гарними умовами, з відмінним тренерським штабом, менеджерами, а також молодими та класними ігровиками. Є у складі й легіонери з Чехії та Естонії. Дуже радий стати частиною цієї команди і вірю, що своєю грою можу допомогти колективу досягти прогресу та поставленої мети на сезон - як мінімум, вихід у фінал чемпіонату», - прокоментував свій перехід Ратушний.
Додамо, що ігровий контракт «Кієкко-Поят» з Ратушним підписано за формулою 1+1.
Фото: sport.ua.