22-річний захисник національної збірної України з хокею Іван Сисак переходить із київського «Сокола» до угорського клубу «Дунайварош».

Про це повідомляє пресслужба Федерації хокею України.
Іван народився у Галичі Івано-Франківської області, перші кроки в хокеї зробив у Калуші, а хокейне становлення пройшов у «Галицьких Лавах» з Новояворівська, за яких у сезоні-2017/2018 дебютував на дорослому рівні (38 матчів, 2 голи + 2 передачі).
Після цього захисник перейшов до складу херсонського «Дніпра». У сезоні-2019/2020 він грав на правах оренди за київських «Крижаних Вовків». Також на правах орендованого Сисак перейшов улітку 2020-го до столичного «Сокіла». Він провів три яскраві сезони, допомігши здобути срібні медалі (2020/2021), «золото» у двох наступних чемпіонатах та національний Кубок-2022. Загалом за «Сокіл» Іван провів 129 офіційних матчів, закинув 8 шайб і зробив 23 результативні передачі.
Станом на весну 2023-го Сисак залишався єдиним гравцем, який пройшов із «Соколом» увесь шлях, з часу відродження клубу у 2020-у.
У п’яти сезонах у чемпіонатах України Сисак зіграв 194 матчі (12 голів + 28 передач).
З весни 2021-го Іван стабільно отримує виклики до лав національної збірної України, за яку у статусі оборонця першої пари відіграв на цьогорічному чемпіонаті світу у дивізіоні 1В (5 матчів, 2 передачі). На початку 2023-го Сисак представляв Україну на Всесвітній універсіаді (5 матчів, 2 передачі). 2019-го Іван грав на юнацькому чемпіонаті світу у дивізіоні 1А (5 матчів).
Додамо, що у попередньому сезоні в «Дунайвароші» виступав інший захисник «Сокола» Всеволод Толстушко, який через травму закріпитися в команді не зміг.
Фото: fhu.com.ua.