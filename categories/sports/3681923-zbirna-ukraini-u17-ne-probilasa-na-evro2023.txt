Команда Юрія Мороза посіла третє місце у групі 6.

Збірна України U-17 поступилася Італії в останньому матчі еліт-раунду кваліфікації на чемпіонат Європи-2023 – 0:3, передає Укрінформ.

Італійці відкрили рахунок наприкінці першого тайму, відзначився нападник Томмазо Раваньйолі. Вже після перерви другий гол забив півзахисник Маттіа Лібералі, а крапку у матчі поставив хавбек Леонардо Мендічіно.
У першій грі у групі «синьо-жовті» здобули результативну перемогу над Кіпром (4:2), а у другому матчі поступилися Ірландії (0:3). Підопічні Юрія Мороза з трьома очками посіли третє місце у групі 6 і не змогли вийти на Євро-2023.

Перше місце виборола збірна Ірландії, яка обійшла італійців, які стали другим, за додатковими показниками. Обидві команди кваліфікувалися до фінальної частини чемпіонату Європи.

Як повідомляв Укрінформ, фінальна частина кваліфікації пройде з 17 травня по 2 червня в Угорщині.
Фото: uaf.org.ua