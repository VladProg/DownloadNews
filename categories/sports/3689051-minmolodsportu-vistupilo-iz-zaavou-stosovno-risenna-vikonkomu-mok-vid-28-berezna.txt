Міністерство молоді та спорту України засуджує часткову зміну позиції Міжнародного олімпійського комітету щодо недопуску російських і білоруських атлетів на міжнародні змагання у зв’язку із оприлюдненням 28 березня «Рекомендованих умов».

Про це йдеться в заяві Мінмолодьспорту, оприлюдненій на офіційному сайті відомства, передає Укрінформ.
«Ми послідовно обстоювали і продовжимо наполягати на тому, що в умовах безпрецедентної неспровокованої військової агресії рф проти України за підтримки республіки білорусь, яка суперечить принципам Олімпійської хартії, представників держав-агресорок не має бути на міжнародних спортивних аренах. Ми шкодуємо, що МОК використав занепокоєння, висловлене спеціальними доповідачками ООН щодо недискримінації виключно на основі громадянства спортсменів як привід, щоб радикально змінити свою попередню добре аргументовану позицію щодо рекомендації не допускати російських і білоруських спортсменів і офіційних осіб до міжнародних спортивних змагань», - наголошується у документі.
Мінмолодьспортом спільно з Національним олімпійським комітетом та українськими фахівцями зі спортивного права була вироблена обгрунтована правова позиція української сторони щодо необхідності подовження дії спортивних санкцій проти представників держави-агресора, яку було доведено до всіх суб’єктів Олімпійського руху.
«Ми взяли до уваги, що окреслене МОКом у «Рекомендованих умовах» визначення «нейтральної участі» було вироблено лише для тих міжнародних спортивних федерацій та/або організаторів міжнародних спортивних подій, які «вирішать на власний розсуд і відповідно до їхніх правил/статутів, а також з огляду на конкретні обставини дозволити повернутися до міжнародних спортивних змагань російським і білоруським атлетам». Відзначаємо, що МОКом збережені санкції проти урядів рф та рб і очікуємо від нього жорсткого контролю усіх суб’єктів Олімпійського руху стосовно їх дотримання», - йдеться у заяві.
У Мінмолодьспорту також зазначають, що «Рекомендовані умови» враховують позицію України та її однодумців щодо недопуску до змагань прибічників війни, а також військовослужбовців і правоохоронців рф та рб.
«Рекомендовані умови» фактично унеможливлюють демонстрацію у будь-який спосіб наявності у ході спортивних заходів будь-якої згадки чи ознаки присутності атлетів з рф та рб чи їхніх вболівальників.
Крім того, умовою участі так званих «індивідуальних нейтральних атлетів» є повна заборона будь-яких політичних коментарів до, у ході чи після заходу, а також наявності будь-яких ознак приналежності до держав-агресорок чи їх організацій (герб, прапор, кольори, емблеми, комерційні і некомерційні символи установ і організацій тощо) на формі, одязі, інвентарі, аксесуарах та особистих речах.
«Рекомендовані умови» мають передусім бути застосовані у тих декількох видах спорту, де спортсменів з рф та рб вже було допущено до змагань.
«Міністерство молоді та спорту України, дякуючи героїчній боротьбі Збройних Сил України, спільно з іноземними колегами, НОК України та іншими суб’єктами спортивного руху, Комітетом Верховної Ради України з питань молоді та спорту, дипломатами, українською діаспорою, атлетами та усіма прихильниками нашої держави продовжить роботу щодо недопущення представників рф та рб до міжнародних спортивних змагань, включаючи Олімпіаду, допоки триває російська збройна агресія проти України», - зазначається у заяві Міністерства.