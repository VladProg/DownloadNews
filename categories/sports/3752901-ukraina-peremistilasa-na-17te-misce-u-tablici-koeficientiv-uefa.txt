Після перших футбольних матчів плей-офф раунду відбору єврокубків Україна опустилася на 17-й рядок таблиці коефіцієнтів УЄФА п'ятирічного циклу 2019/2020-2023/2024.

Ускладнилася ситуація у боротьбі за місце в ТОП-15, аби зберегти дві перепустки до кваліфікації Ліги чемпіонів, передає Укрінформ.
На старт сезону-2023/2024 вийшли п'ять вітчизняних клубів, один з них уже припинив боротьбу - «Ворскла» поступилася грузинській «Ділі» (1:3) і вибула з Ліги конференцій.
Нинішнього тижня українські комнади виступили дуже скромно: «Динамо» в Лізі конференцій програло «Бешикташу» (2:3), а «Зоря» в Лізі Європи поступилася «Славії» (0:2). Лише «Дніпро-1» поклав до скарбнички пів очка (0,1 бала) - нічия (1:1) зі словацьким «Спартаком» у Лізі конференцій.
Загалом в активі нашої асоціації 7,5 очка або 1,500 бала. «Шахтар» ще без виходу на поле отримав чотири бонуси за місце у груповому етапі ЛЧ, «Дніпро-1» здобув 1,5 очка, «Ворскла» та «Динамо» мають по одному, «Зоря» - поки що жодного.
І знову всі наші конкуренти в боротьбі за місце в ТОП-15 набрали цими днями більше: Норвегія - +0,250 (14-те місце), Ізраїль - +0,375 (15-те), Данія - +0,625 (16-те), Чехія - +0,5 (18-те). Тож Україну обійшли Ізраїль і Данія, нині ми на 17-й позиції.
Зберегти місце у ТОП-15 необхідно тому, що вже 16-та у списку асоціація втрачає одну квоту в єврокубках загалом (чотири клуби замість п'яти), а конкретно - у Лізі чемпіонів (один представник замість двох).
Фото: uefa.com.