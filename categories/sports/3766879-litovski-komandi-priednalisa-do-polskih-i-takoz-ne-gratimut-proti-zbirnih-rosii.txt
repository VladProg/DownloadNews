Литовська футбольна федерація зробила заяву з приводу рішення УЄФА зняти заборону на участь молодіжних збірних Росії (U-17) у міжнародних змаганнях.


Як передає Укрінформ, відповідну заяву опублікували на сайті Федерації футболу Литви.
«Таке рішення УЄФА було дещо несподіваним, але наша позиція з цього питання абсолютно не змінилася - ми не вважаємо, що будь-які російські збірні або клуби повинні мати можливість виступати в міжнародних змаганнях на цей момент. Навіть попри те, що вони не використовуватимуть прапор країни, гімн чи іншу національну символіку і гратимуть на нейтральних полях. Сьогодні ми мали багато розмов з представниками інших членів УЄФА, і вони теж не схильні погоджуватися з таким рішенням», - йдеться в заяві федерації.
Литовці вчергове засудили повномасштабний напад Росії на територію України і запевнили, що не гратимуть проти російських збірних.
«Ми ще раз можемо підтвердити, що ми продовжуємо залишатися на своїх попередніх позиціях - ми засуджуємо військові дії Росії в Україні і можемо запевнити, що ми не зіграємо з російськими футболістами на сто відсотків, навіть якщо це буде визначено жеребкуванням одного або інший турнір. Якщо так трапиться, що наша і російська молодіжні збірні за жеребкуванням повинні будуть зіграти в тому чи іншому турнірі, наші футболісти не вийдуть на поле, незалежно від того, які санкції за це можуть бути з боку федерації і незалежно від того, де повинен проходити матч», - зауважили у федерації.
Вони також зауважили, що підтримують федерації України, Англії, Латвії й інших команд, які вже публічно заявили, що їхні футболісти не зіграють проти збірної Росії.
Аналогічне рішення було прийняте в Англії, Латвії, Швеції та Польщі. Федерація футболу Чехії заявила, що визначиться зі своєю позицією пізніше.
Як повідомлялося, виконком УЄФА погодив участь російських національних збірних U-17 в міжнародних змаганнях.
Чемпіонат Європи для збірних U-17 відбудеться у 2024 році: хлопці гратимуть на Кіпрі, а дівчата – у Швеції. Відбіркові матчі до ЧЄ-2024 для чоловічих команд розпочинаються у вересні, жіночих – у жовтні цього року.
Фото: Getty Images