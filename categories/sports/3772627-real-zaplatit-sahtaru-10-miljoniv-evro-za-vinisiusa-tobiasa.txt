Тобіас із квітня 2022 року на правах оренди виступає за «Кастілью» – резервну команду мадридського «Реала».

19-річний правий фулбек Вінісіус Тобіас, контракт якого належить «Шахтарю», але який із квітня 2022 року на правах оренди виступає за «Кастілью» – резервну команду мадридського «Реала», стане повноправним гравцем «бланкос», повідомляє Eldesmarque, передає Укрінформ.
У «Реалі» вирішили активувати опцію викупу Вінісіуса Тобіаса у «гірників» за 10 мільйонів євро.
Мадридський клуб не планує продовжувати співпрацю з 32-річним Лукасом Васкесом, контракт якого спливає у червні 2024 року. На місце ветерана «бланкос» мають намір перевести з другої команди до першої Вінісіуса Тобіаса.
Якщо ж бразильцеві не вдасться одразу забронювати місце гравця першої команди, то «Реал» буде готовий віддати Тобіаса в оренду клубам з Ла Ліги або з-за кордону, як раніше вже практикувалося з Ашрафом Хакімі.
В нинішньому сезоні Вінісіус Тобіас провів 6 матчів за «Кастілью», у яких відзначився 2 асистами.
Фото: shakhtar.com