Федерація проти бойкоту турнірів, де виступають тенісисти рф та білорусі.

Федерація тенісу України звернулася до НОКу та Міністерства молоді та спорту та пояснила свою позицію щодо участі українських тенісистів у матчах проти росіян та білорусів, передає Укрінформ.

«Федерація тенісу України спільно з провідними гравцями національних збірних України з тенісу звертається до НОК України та Міністерства молоді та спорту України зі спільною заявою щодо можливої заборони українським спортсменам брати участь у змаганнях, до яких допущені представники країн-агресорів.
Міжнародна федерація тенісу була першою серед найбільших федерацій, що зупинила членство національних федерацій росії та білорусі. Команди цих країн дискваліфіковані у всіх без виключення командних змаганнях, включаючи Кубок Девіса та Кубок Біллі Джин Кінг, де росіяни були діючими чемпіонами обох змагань.
Допуск індивідуальних спортсменів відбувається лише під нейтральним "білим" прапором. Професійні тенісні тури ATP та WTA підтримали таке рішення та запровадили такі самі обмеження.
На превеликий жаль, не зважаючи на усі спроби Федерації тенісу України та професійних гравців, керівні органи тенісу не відсторонили індивідуальних атлетів.
Цим зверненням ми висловлюємо спільну позицію щодо можливого рішення НОК про повний бойкот гравцями усіх міжнародних турнірів, де грають росіяни чи білоруси.
Таке рішення призведе до руйнації українського тенісу, адже гравці з цих країн беруть участь майже у кожному змаганні.
Таке рішення стане санкцією не проти агресорів, а проти українців, які кожен на своєму рівні просувають проукраїнську позицію в кожному куточку світу, де вони грають.
Ми можемо втратити серйозний важіль в інформаційній війні, не зможемо висвітлити всі жахіття, що відбуваються останній рік у нашій країні.
Ми впевнені, що кожен має бути корисним на своєму місці.
Якщо позбавити тенісистів можливості виступати на змаганнях, це означає втратити одну з ділянок фронту.
Якщо росіян та білорусів допускають до змагань, треба з ними грати та їх перемагати, а не уникати битви. Так, як роблять, наші хлопці та дівчата у ЗСУ на фронті та усі свідомі громадяни кожен, на своєму місці.
Ми виступаємо з позицією продовжувати виступати на міжнародних змаганнях, активізувати боротьбу за відсторонення гравців з росії та білорусі. Бити їх на кортах по всьому світу.
Ми маємо просувати наші спільні ідеї та цінності світом та допомагати ЗСУ. Допомагати постраждалим від жахливої війни українцям, настільки наскільки це кожен в змозі робити», - йдеться в заяві.
Заяву Федерації тенісу України підписали Ангеліна Калініна, Даяна Ястремська, Катаріна Завацька, Надія Кіченок, Олександр Овчаренко, Владислав Орлов та Ілля Білобородько.


Як повідомляв Укрінформ, раніше ФТУ підписала текст звернення спортивних федерацій України до МОКу з метою не допустити російських та білоруських атлетів до міжнародних змагань. Це звернення ухвалили на нараді федерацій олімпійських видів спорту за участю голови НОК України Вадима Гутцайта.

Фото: Getty Image