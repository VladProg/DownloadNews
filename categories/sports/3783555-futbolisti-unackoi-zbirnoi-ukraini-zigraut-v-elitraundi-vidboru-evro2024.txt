Юнацька збірна України (футболісти не старші 2007 року народження) у жовтні брала участь у кваліфікаційному раунді Євро-2024.

Як інформує пресслужба Української асоціації футболу (УАФ), у групі 3 «синьо-жовті» спочатку розділили очки з фінами (2:2), після чого розгромили господарів із Ліхтенштейну - 7:0. У заключному матчі підопічні Володимира Єзерського поступилися Німеччині (0:1) і в підсумку фінішували третіми у квартеті, передає Укрінформ.
Утім, після завершення міні-турніру українці зберегли шанси отримати путівку до еліт-раунду відбору, оскільки туди потрапляють не тільки дві перші збірні кожної групи, але й п’ять найкращих команд із 13-ти, які посіли третє місце.
У конкурсі третіх команд враховуються показники за підсумками поєдинків проти першої й другої збірних групи. Отже, Україна мала в активі одне «золоте» очко й різницю м’ячів 2:3.
Сьогодні, після матчів у групі 9, стало відомо, що українська збірна таки здобула путівку до наступного етапу змагань.
Розклад третіх місць кваліфікаційного раунду Євро-2024 (U-17) на 6 листопада: Данія - 1 очко (м’ячі 3:4), Україна - 1 (2:3), Боснія і Герцеговина - 1 (2:4), Північна Ірландія - 1 (0:2), Люксембург - 1 (1:4), Ісландія - 1 (0:3), Шотландія - 0 (1:6), Латвія - 0 (0:5), Мальта - 0 (0:8), Косово - 0 (0:9).
Ще в трьох групах змагання завершаться 21 листопада, але вже зараз зрозуміло, що нижче п’ятої позиції в цьому заочному конкурсі юнацька збірна України не опуститься.
Жеребкування еліт-раунду відбору Євро-2024 (U17) заплановано на 7 грудня. Українська команда перебуватиме в четвертому кошику.
Фото uefa.com.