Португальська «Бенфіка» повідомила про підписання голкіпера донецького «Шахтаря» і збірної України Анатолія Трубіна.

Як інформує офіційний сайт лісабонского футбольного клубу, контракт із 22-річним українським воротарем розрахований на п'ять років - до літа 2028 року, передає Укрінформ.
Трансфер свого голкіпера підтвердив і донецький «Шахтар». Умови угоди не розголошуються, але, за інформацією ЗМІ, йдеться про 10 мільйонів євро плюс 1 мільйон як можливі бонуси. Також «Шахтар» отримає 40% від суми наступного трансферу Трубіна.
Трубін є вихованцем «Шахтаря», у систему клубу потрапив у 11-річному віці. За першу команду «гірників» дебютував 26 травня 2019 року. Сумарно провів за «Шахтар» 94 матчі в усіх турнірах, тричі (у 2019, 2020 і 2023 роках) ставав чемпіоном України.
Контракт Трубіна з «Шахтарем» закінчувався влітку 2024 року.
Фото: ФК «Шахтар».