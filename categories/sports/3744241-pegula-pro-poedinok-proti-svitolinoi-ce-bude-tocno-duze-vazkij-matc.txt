Четверта «ракетка» світу Джессіка Пегула прокоментувала майбутній чвертьфінальний матч турніру WTA 500 у Вашингтоні, де вона зіграє проти української тенісистки Еліни Світоліної.

Американка зазначила, що Світоліна показує дуже високий рівень тенісу, передає Укрінформ.
«Еліна - чудовий суперник, і, безумовно, приголомшливий гравець. Те, що вона встигла зробити, повернувшись після пологів і всього того, через що проходить її країна, - це просто приголомшливо. Мені здається, що вона повернулася з новим поглядом, з новим світоглядом, і це видно на корті. Вона дуже, дуже наполегливо бореться і, здається, не втрачає жодного шансу. Буде дуже важко. Спостерігаючи за її іграми, у мене виникає відчуття, що в неї новий погляд на багато речей. У її житті стільки всього сталося. Це буде точно дуже важкий матч, оскільки вона грає на дуже високому рівні», - сказала Пегула.
Еліна Світоліна та Джессіка Пегула зіграють у Вашингтоні сьогодні 4 серпня. Поєдинок має розпочатися о 19.00 за київським часом.
Фото: btu.org.ua.