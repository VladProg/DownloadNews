У матчі 26-го туру футбольної Прем'єр-ліги київське «Динамо» зіграє з одеським «Чорноморцем».

Як повідомляв Укрінформ, матч відбудеться у суботу, 13 травня, на столичному стадіоні «Динамо» імені Валерія Лобановського, початок - о 14.00.
На майбутній поєдинок у складі динамівської команди дискваліфіковані захисники Олександр Тимчик та Денис Попов. Обидва футболісти отримали попередження у матчі попереднього туру проти криворізького «Кривбаса», які виявилися для них четвертими в нинішньому сезоні.
А ще серед киян відразу шість гравців, яким потрібно діяти обережно в майбутній грі. Під загрозою дискваліфікації - півзахисник Сергій Сидорчук, у якого сім попереджень, а також захисники Костянтин Вівчаренко, Олександр Сирота, Владислав Дубінчак, півзахисники Джастін Лонвейк та Володимир Шепелєв, у доробку яких по три жовті картки в нинішньому сезоні чемпіонату України.
Що стосується суперників «біло-синіх», то у складі «Чорноморця» троє гравців не зможуть узяти участь у матчі через дискваліфікацію - півзахисники Артур Авагімян, Максим Брагару та Олександр Васильєв. Серед тих, хто перебуває під загрозою пропустити наступний матч своєї команди, перебувають захисник Володимир Салюк (7 попереджень), півзахисники Зігі Бадібанга та Олександр Демченко (по 3 жовті картки).
Фото: fcdynamo.com.