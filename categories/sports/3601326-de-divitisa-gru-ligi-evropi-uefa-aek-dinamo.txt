У четвер, 27 жовтня, футболісти київського «Динамо» проведуть на Кіпрі поєдинок 5-го туру групового раунду Ліги Європи проти команди АЕК (Ларнака).

Зустріч з «АЕК Арени» у Ларнаці транслюватиме телеканал MEGOGO. Початок - о 19.45, передає Укрінформ.
Обидва клуби втратили шанси на вихід до плей-оф Ліги Європи і ведуть боротьбу за потрапляння до плей-офф раунду Ліги конференцій. Динамівців влаштує лише перемога, бажано з різницею більше ніж в один м'яч, а кіпріоти цілком можуть задовольнитися нічиєю.
На грі працюватимуть шотландські судді. Головним арбітром зустрічі УЄФА призначив 40-річного Джона Бітона. Лайнсмени - Деніел Макфарлейн і Дуглас Поттер, четвертий рефері - Стівен Маклін.
В іншому матчі квартету В Ліги Європи турецький «Фенербахче» прийматиме у Стамбулі французький «Ренн».
Становище команд: «Фенербахче» - 10 очок, «Ренн» - 10, АЕК - 3; «Динамо» - 0.
Фото: fcdynamo.com.