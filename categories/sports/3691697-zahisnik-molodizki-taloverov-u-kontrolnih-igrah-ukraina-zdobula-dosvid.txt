У молодіжної збірної України з футболу завершився тренувальний збір на шляху до Євро-2023, під час якого «синьо-жовті» провели два спаринги - з Данією (3:2) та Італією (1:3).

Про підсумки збору розповів однин з ключових виконавців «молодіжки», захисником австрійського клубу ЛАСК Максим Таловєров.
«Збір був цікавим і, що важливо, корисним. Ми були раді зустрітися з партнерами по збірній, оскільки давно не бачилися. Україні протистояли серйозні супротивники. У цих спарингах ми отримали цінний досвід. У матчі з Італією, вважаю, ми виглядали непогано. Грп показала, що нам є куди зростати та показувати ще кращий футбол. Моментами ми виглядали не гірше за італійців, тому, на мою думку, коли збірна України додасть у командній та індивідуальній грі, то зможе вигравати у таких збірних, як Італія, яку я вважаю одним із головних фаворитів на майбутньому чемпіонаті Європи... У подальшому все залежатиме від нас. Я не сумніваюся, що в кожному поєдинку ми діятимемо з максимальною віддачею і робитимемо все можливе, щоб досягати позитивних результатів. Ми хочемо порадувати своїх співвітчизників у такий нелегкий час», - сказав захисник.
У Євро-2023 (U21), що проходитиме в період із 21 червня до 8 липня в Грузії та Румунії, братимуть участь 16 команд. Українці потрапили до групи В, де зустрінуться з Румунією, Іспанією та Хорватією. Три найкращі команди Євро (окрім Франції та Англії) отримають путівки на Олімпійські ігри 2024 року.
Фото: figc.it.