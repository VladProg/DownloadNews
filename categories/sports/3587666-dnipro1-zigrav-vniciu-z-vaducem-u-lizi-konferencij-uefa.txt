Футболісти «Дніпра-1» уникли поразки від «Вадуца» з Ліхтенштейну у третьому турі групового етапу Ліги конференцій УЄФА.

Матч на нейтральному полі у словацькому місті Кошице завершився внічию 2:2, передає Укрінформ.

Артем Довбик вивів номінальних господарів вперед на 5-й хвилині зустрічі. Фабіо Фер відновив паритет на 26-й хвилині. Відразу після перерви гості забили вдруге - ударом головою відзначився Седрік Гассер (47). Врятував дніпрян рикошет після удару Олександра Пихальонка (78).
В іншому поєдинку квартету Е Ліги конференцій нідерландський АЗ «Алкмаар» о 22.00 зійдеться з кіпрським «Аполлоном».
Турнірне становище: АЗ «Алкмаар» - 6 очок (після 2-х матчів), «Дніпро-1» - 4 (3), «Вадуц» - 2 (3), «Аполлон» - 1 (2).
Наступний матч команда Олександра Кучера проведе на виїзді 13 жовтня також проти «Вадуца».

Як повідомляв Укрінформ, «Дніпро-1» на старті поступився АЗ «Алкмаару» (0:1), обігравши потім «Аполлон» (3:1).
Фото: MEGOGO.