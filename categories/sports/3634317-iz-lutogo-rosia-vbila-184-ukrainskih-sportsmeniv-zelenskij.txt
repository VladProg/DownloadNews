Із лютого цього року 184 українські спортсмени загинули від російської збройної агресії.

Про це Президент України Володимир Зеленський сказав під час розмови з президентом Міжнародного олімпійського комітету Томасом Бахом, повідомляє Укрінформ.
"Із лютого 184 українські спортсмени загинули від дій росії, а сама вона використовує спорт із пропагандистською метою", – зазначив глава Української держави.
Зеленський також закликав МОК сприяти відновленню зруйнованої російською федерацією спортивної інфраструктури України.
Водночас він підкреслив, що справедливою відповіддю для країни-терориста може бути лише повна ізоляція на міжнародній арені. Зокрема, за словами Президента України, це стосується і міжнародних спортивних заходів.
Як повідомляв Укрінформ, 24 лютого 2022 року російська федерація розпочала повномасштабне вторгнення в Україну, чим продовжила військову агресію, що триває з 2014 року.