В опитуванні журналістів польська тенісистка випередила шведа Армана Дюплантіса та нідерландця Макса Ферстаппена.

Польська тенісистка Іга Швьонтек визнана найкращою європейською спортсменкою 2022 року, повідомляє Польське агентство друку, передає Укрінформ.

Щорічна премія «Європейська спортивна особа року» присуджується згідно з опитуванням журналістів понад 20 європейських видань, у тому числі з України.
Швьонтек набрала в голосуванні 118 балів і на 12 очок випередила шведського стрибуна з жердиною Армана Дюплантіса. Третє місце посів чемпіон світу у Формулі-1 нідерландець Макс Ферстаппен.
До десятки найкращих атлетів Європи також увійшли: іспанці Карлос Алькарас та Рафаель Надаль (теніс), француз Кілліан Мбаппе (футбол), норвежці Йоганнес Бьо (біатлон) та Тереза Йохауг (лижний спорт), румун Давід Попович (плавання) та данець Йонас Вінгегор (велоспорт).
Як повідомляв Укрінформ, Швьонтек назвали тенісисткою року за підсумками голосування серед тенісних ЗМІ.

Фото: Getty Image