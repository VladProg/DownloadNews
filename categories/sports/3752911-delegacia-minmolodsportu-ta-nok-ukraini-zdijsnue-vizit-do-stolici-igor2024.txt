Делегація Мінмолодьспорту та Національного олімпійського комітету України здійснює візит до Парижа, столиці літніх Олімпійських ігор-2024.

Пвд час візиту делегації на чолі із заступницею міністра Людмилою Панченко до Французької Республіки відбулася зустріч із президентом Національного олімпійського комітету Франції Давідом Лапартьяном, передає Укрінформ.
Обговорювалися питання підготовки до Олімпійських ігор 2024 року, впровадження організаційних заходів щодо забезпечення участі національних збірних команд України з видів спорту у Іграх Олімпіади, а також питання безпеки українських атлетів та їхніх вболівальників під час Ігор.
Від імені міністра молоді та спорту Вадима Гутцайта Людмила Панченко висловила вдячність керівнику НОК Франції за значну підтримку, яка надається українським спортсменам з початку російської військової агресії проти України, та загалом за допомогу Франції українцям під час війни.
Заступниця міністра поінформувала про ситуацію у сфері фізичної культури і спорту в Україні в умовах російської агресії, та про втрати, яких зазнає український спорт через війну. Людмила Панченко наголосила на принциповій позиції української сторони, яка полягає у підтримці участі наших атлетів у міжнародних спортивних змаганнях за умов відсутності представників РФ та РБ під національним прапором та тих, хто підтримує війну проти України або належить до збройних формувань.
Давід Лапартьян запевнив українську делегацію у беззаперечній підтримці олімпійської збірної команди України з боку НОК Франції як під час Олімпійських ігор, так і на етапі підготовки до них.
Сторони домовилися підтримувати тісні контакти та розширювати співпрацю з метою організації участі української делегації в Іграх Олімпіади у Парижі на високому рівні.
Фото: mms.gov.ua.