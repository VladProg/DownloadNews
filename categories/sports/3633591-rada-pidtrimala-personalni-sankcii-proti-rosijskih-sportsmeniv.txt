Верховна Рада прийняла постанову № 8245 щодо застосування персональних санкцій до спортсменів із росії.

Про це в Телеграмі повідомив народний депутат Ярослав Железняк, передає Укрінформ.
"24 лютого 2022 року російська федерація розпочала повномасштабну збройну агресію проти України всупереч загальновизнаним принципам і нормам міжнародного права. російські та білоруські спортсмени неодноразово публічно підтримували збройну агресію російської федерації проти України, геноцид українського народу та депортацію українців", - йдеться у пояснювальній записці до документу.
До списку потрапило 56 спортсменів. Серед них - колишній футболіст української збірної Анатолій Тимощук, який продовжує працювати в росії.
Санкції триватимуть 10 років. Вони передбачають блокування активів, обмеження торговельних операцій, запобігання виведенню капіталів за межі України. Загалом у списку санкції 18 пунктів.
Як повідомлялося, голова Олімпійського й Паралімпійського комітету США Сюзанна Лайонс підтримала ідею президента МОК Томаса Баха про те, щоби дозволити спортсменам з росії і білорусі змагатися на літній Олімпіаді-2024 в Парижі під нейтральним прапором.