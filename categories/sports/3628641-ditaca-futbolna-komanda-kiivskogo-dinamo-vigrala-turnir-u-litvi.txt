У столиці Литви завершився міжнародний дитячий турнір Ateitis Cup серед футболістів 2016-го року народження.

На змаганнях було представлене київське «Динамо» у вікової категорії U7 під керівництвом Сергія Величка та Ігоря Тягла. Юні кияни виграли змагання, передає Укрінформ.
Загалом У категорії U7 взяли участь 18 команд з Литви, Латвії та України. Усі учасники були поділені на 3 групи по 6 колективів у кожній. «Динамо» потрапило до групи «В» разом із литовськими ФК «Маргіріс» (Вільнюс), Балтійською футбольною академією, ФА «Хегельманн» (Каунас), ФК «Банга» (Гаргждай) та ФА «Жальгіріс-балті».
Також у змаганнях взяла участь ще одна українська команда - «Чайка» (Вишгород).
Динамівці впевнено пройшли груповий етап, здобувши п’ять перемог поспіль, причому, усі - з двозначними рахунками. Кияни обіграли ФК «Маргіріс» - 21:2, Балтійську футбольну школу - 13:0, ФК «Банга» - 16:1, ФА «Хегельманн» - 19:0 та «Жальгіріс-балті» - 23:0.
За регламентом далі учасники провели стикові поєдинки. У півфіналі українці ще раз зустрілися із ФК «Маргіріс». Динамівці знову розгромили суперників - 18:0, а у фіналі не залишили шансів латвійському «Даугавпілсу» - 9:3.
Таким чином, здобувши перемоги в усіх 7-ми поєдинках турніру , забивши у ворота суперників 119 м’ячів і пропустивши всього шість, юні київські футболісти стали переможцями.
Фото: fcdynamo.com.