20 вересня в італійському Альгеро стартує Суперфінал Євроліги-2023 з пляжного футболу серед жіночих команд.

Змагання, в яких братиме участь збірна України, триватимуть до 24-го числа. «Синьо-жовті» розпочнуть боротьбу 21 вересня, передає Укрінформ.
Підопічні Юрія Клименка на груповому етапі турніру зіграють у групі С разом із командами Португалії та Нідерландів.
Три переможці груп і найкраща з команд, що посядуть другі місця, вийдуть до півфіналу змагань.
Склад жіночої збірної України з пляжного футболу:
воротар - Анастасія Терех;
польові гравці - Марія Тихонова, Юлія Дехтяр, Юлія Костюк, Мирослава Випасняк, Олена Кирильчук, Анастасія Кліпаченко, Ірина Дубицька, Сніжана Воловенко.
Мета нашої команди, як завжди, амбітна. «Прагнемо здобути медалі Євроліги, і бажано - найвищого ґатунку. Щодо суперників у групі, то жереб для нас був цілком нормальний. Я вважаю, що ми маємо всі шанси вийти до півфіналу і боротися за медалі», - заявив Юрій Клименко.
Чоловіча збірна України з пляжного футболу не виступатиме в Суперфіналі Євроліги-2023 через участь у ньому команди Білорусі з національними символами.
Фото: beachsoccer.com.