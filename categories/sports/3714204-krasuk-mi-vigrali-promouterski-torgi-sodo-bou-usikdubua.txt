Бій ймовірно пройде 12 серпня.

Олександр Красюк, промоутер чемпіона WBA, WBO, IBO та IBF у надважкій вазі Олександра Усика (20-0, 13 КО), повідомив, що промоутерська компанія К2 буде організовувати бій Усика з Дюбуа (19-1, 18 КО), передає Укрінформ.
«Ми виграли промоутерські торги. Зараз ми працюємо над тим, щоб провести бій у польському Вроцлаві 12 серпня», - написав Красюк.
Бій між Усиком та Дюбуа був призначений ще 12 грудня, але WBA дала українцю час для переговорів про об’єднавчий бій з володарем поясу WBC Тайсоном Ф’юрі, але його не вдалося погодити через розбіжності між командами.
Після цього команда українця вирішила боксувати з Дюбуа.
Кінцевий термін для переговорів закінчився 2 травня, тому організація відправила бій на промоутерські торги.
WBA зобов’язала Усика провести захист титулу проти Дюбуа. Якщо британець не зможе взяти участі у поєдинку через травму або з іншої причини, українцю призначать бій із наступним суперником рейтингу WBA. Ним є екс-чемпіон світу за версією WBC Деонтей Вайлдер.
Як повідомляв Укрінформ, востаннє Усик виходив у ринг у серпні 2022 року, коли переміг в реванші Ентоні Джошуа роздільним рішенням суддів.
Фото: Getty Image