6 січня, 84 роки тому, народився легендарний гравець і наставник київського «Динамо» Валерій Лобановський (1939-2002), під керівництвом якого українські футболісти досягли найбільших успіхів.

У якості гравця Валерій Лобановський виступав на позиції нападника за «Динамо», Київ (1959-1964 роки), «Чорноморець», Одеса (1965-1966), «Шахтар», Донецьк (1967-1968). Він - чемпіон СРСР 1961 року, володар Кубка СРСР-1964, передає Укрінформ.
Перейшовши після закінчення кар’єри футболіста на тренерську роботу, очолював ФК «Дніпро», Дніпропетровськ (1968-1973) та «Динамо», Київ (1973-1982, 1984-1990, 1996-2002).
Під керівництвом Лобановського київське «Динамо» вісім разів перемагало у чемпіонаті СРСР та п’ять разів - у чемпіонаті незалежної України. У доробку тренера разом з «біло-синіми» шість перемог у Кубку СРСР, три - у Кубку України, а також тріумфи у Кубку володарів кубків 1975-го і 1986 років та Суперкубку УЄФА-1975.
Очолювана Валерієм Лобановським збірна СРСР була бронзовим призером Олімпіади-1976 та срібним - Євро-1988, а збірна Кувейту, з якою також працював Валерій Васильович, має в активі «бронзу» Азійських ігор-1994. Національну збірну України Метр очолював у 2000-2002 роках.
Валерій Лобановський нагороджений Рубіновим орденом УЄФА «За заслуги» та орденом ФІФА «За заслуги».
Помер легендарний тренер 13 травня 2002 року у Запоріжжі.
Під егідою Української асоціації футболу проводиться Турнір Валерія Лобановського.
Фото: uaf.ua.