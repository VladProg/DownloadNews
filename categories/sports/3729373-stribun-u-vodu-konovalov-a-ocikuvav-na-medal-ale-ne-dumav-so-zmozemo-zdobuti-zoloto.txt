Український стрибун у воду Данило Коновалов, який в дуеті з Олегом Колодієм здобув «золото» Європейських ігор у стрибках з 3-метрового трампліну, переконаний, що вони заслужили на медаль, адже провели якісну підготовку до змагань.

Про це він розповів в коментарі кореспонденту Укрінформу.
«Я очікував на медаль, але не думав, що зможемо здобути «золото» Ми потужно готувалися до змагань, тому сподівалися здобути нагороду. Я задоволений всіма стрибками, адже вони вдалися непогано. Звісно, є над чим працювати, але нам поставили непогані оцінки, тому все добре. Трішки складно було виступати, адже я керую дуетом, даю команду починати стрибок. Інколи це складно, адже перед стрибком часто перехоплює подих», - сказав він.
Коновалов також зауважив, що для України важливо здобувати перемоги на спортивному фронті, тому спортсмени налаштовувалися на медалі.
«Я з Миколаєва, міста, яке знаходиться під постійними обстрілами росіян. Для України важливі перемоги й на спортивному фронті, тому ми намагалися понад усе здобути меаль. Тому нашу перемогу присвячуємо Україні. У нас ще залишився чемпіонат світу, де треба буде боротися за ліцензію як в синхронних, так і в індивідуальних стрибках», - розповів стрибун у воду.
Як повідомлялося, збірна України зі стрибків у воду очолила загальнокомандний рейтинг збірних на Європейських іграх, записавши до свого активу 4 золоті та 1 срібну нагороди.
Змагання триватимуть до 2 липня.
Фото: пресслужба федерації зі стрибків у воду