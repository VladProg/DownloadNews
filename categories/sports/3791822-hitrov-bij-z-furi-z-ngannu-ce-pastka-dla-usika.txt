Колишній чемпіон світу з боксу Євген Хитров переконаний, що Тайсон Ф’юрі не підготувався до бою з Френсісом Нганну.


Про це він розповів в коментарі кореспонденту Укрінформу.
«Якщо ми згадаємо останній бій Тайсона Ф’юрі з UFC бійцем, то можна сказати, це була гра. Я вважаю, що Ф’юрі навіть не готувався до цього бою. Я бачив його бої в США. Бій з Нганну – це пастка для Усика, але Олександр досвідчений боєць. Я думаю, він підготується на 100 відсотків. Для мене цей бій 50 на 50, тому що це два найкращі бійці у надважкій вазі. Це буде дуже видовищний поєдинок. Звичайно, хочеться, щоб Олександр закінчив цей бій яскраво, достроково. Будемо на це сподіватися, будемо за це молитись! Хай йому пощастить, хай Боженька буде на його боці. Вболіваємо за нього», - сказав Хитров.
Євген також розповів за кого вболіває в аматорському боксі.
«Я не так давно почав слідкувати за аматорським боксом, але вже знаю пару імен, які, як на мене, можуть прославити Україну на весь світ. Олександр Хижняк - це один з них. У нього вже є ліцензія на Олімпіаду, тому ми будемо за нього вболівати. Є ще декілька хлопців молодих, талановитих. Тому я вірю, що ще 3-4 ліцензії ми зможемо взяти на Олімпійські ігри», - зауважив Хитров.
Колишній боксер також розповів чим займається зараз.
«У мене було багато планів, коли я повернувся додому з США. Через два місяці почалась війна, все стало на паузу. Я зараз президент Криворізької федерації боксу. Ми намагаємось зробити все можливе, щоб бокс в нашому місті, в нашій області не помер. Намагаємось максимально завантажити спортсменів змаганнями, зборами. Війна вносить свої корективи, , але у нас дуже багато планів. Ми всі чекаємо на нашу перемогу і далі рухатимемось вперед», - підсумував Хитров.
Як повідомляв Укрінформ, Усик проведе бій з Ф’юрі за звання абсолютного чемпіона світу з боксу у надважкій вазі 23 грудня в Саудівській Аравії.
Фото: Getty Images