Українка перемогла італійку Мартіну Тревізан.

Еліна Світоліна успішно стартувала в основній сітці «Ролан Гаррос», передає Укрінформ.
У першому колі змагань українка перемогла 24-у ракетку світу, Мартіну Тревізан – 6:2, 6:2. Матч тривав 1 годину 11 хвилин.
Це була перша зустріч тенісисток. За матч Світоліна жодного разу не віддала своєї подачі. Більше того, Тревізан не змогла дістатися навіть до брейк-поінтів.
Сьогоднішня перемога стала для Еліни першою в матчах із суперницями з топ-30 з вересня 2021 року, коли вона посідала п'яте місце в рейтингу й обіграла Сімону Халеп (№13) у четвертому колі US Open.
У наступному раунді Світоліна зустрінеться зі Сторм Гантер, яка пробилася до основної сітки через кваліфікацію. Австралійка перебуває на 204-й позиції в одиночному рейтингу і на п'ятому місці - у парному.

Як повідомляв Укрінформ, Даяна Ястремська завершила виступи на Відкритому чемпіонаті Франції з тенісу.

Фото: btu.org.ua