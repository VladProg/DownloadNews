«Зоря» не змогла вразити ворота суперника.

«Шахтар» здолав «Зорю» (3:0) у центральному матчі 28-го туру Української Прем'єр-ліги, передає Укрінформ.
Рахунок у матчі вже на п’ятій хвилині відкрив Судаков, це його десятий гол за «Шахтар».
На початку другого тайму «Зоря» залишилась у меншості, Снурніцин вдарив ззаду по ногах Зубкова, за що отримав червону картку. Перевагою у кількості гравців скористались «гірники» та подвоїли рахунок у матчі, гол забив Бондаренко.
Наприкінці зустрічі Келсі зробив рахунок розгромним – 3:0.
«Шахтар» перемагає у День свого народження. Сьогодні донецькому клубу виповнюється 87 років. Ця перемога наближає «гірників» до перемоги в УПЛ, тепер відрив від «Дніпра-1» - п’ять очок. «Зоря» йде третьою, маючи в своєму активі 61 пункт та відставання від «Шахтаря» у 8 очок.

Як повідомляв Укрінформ, у наступному турі Української Прем’єр-ліги «Шахтар» зіграє очний поєдинок із «Дніпром-1», матч відбудеться у неділю, 28 травня.
Фото: upl.ua