У Стамбулі (Туреччина) пройшов Міжнародний форум асоціацій олімпійців, до якого долучилися представники зі 150-ти країн світу.

Від України участь у заході взяли президент Асоціації олімпійців України, срібна призерка Олімпійських ігор з академічного веслування Ніна Уманець та бронзова призерка Ігор, чемпіонка світу з художньої гімнастики Ганна Різатдінова, передає Укрінформ.
До порядку денного форуму було включено актуальні питання, які хвилюють спортивну спільноту у різних країнах на різних континентах. Зокрема, серед таких проблемних питань світового масштабу - адаптація атлетів після завершення спортивної кар’єри.
За словами Ніни Уманець, спортсмени мають приділити увагу здобуттю освіти та завчасно планувати, чим би хотіли займатися після завершення активної діяльності в спорті.
«Треба не боятися і бути готовим до того, що не всі після завершення спортивної кар'єри стануть тренерами чи посадовцями. Хтось кардинально змінить сферу діяльності, а спорт для нього стане просто хобі», - пояснила ситуацію президент Асоціації олімпійців України.
Під час форуму учасники заходу долучилися й до роботи у групах. Цього разу групова робота була спрямована на аналіз проведення Олімпійських ігор у різний період. Представники асоціацій атлетів із різних країн обмінялися власним досвідом участі в Іграх, окреслили коло проблемних питань та підготували свої пропозиції, які можуть бути враховані при проведенні наступних Олімпіад.
Прикро, що представникам України не дали слово для виступу, але кілька днів українці активно спілкувалися із представниками різних країн. Слід зазначити, що частина з них відверто висловлювала солідарність з українським народом і поділяє думку, що спортсменам із країн-агресорів не місце у світовому спорті.
Після завершення форуму Асоціація олімпійців планує наступний захід на території України та сподівається, що запрошення до участі в ньому приймуть і керівники асоціацій дружніх держав. Тож попереду - продовження обміном досвіду та фахове обговорення актуальних питань.
Фото: noc-ukr.org.