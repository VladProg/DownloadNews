У Львові зустріли Збірну України, яка привезла зі спортивних змагань Warrior Games 93 медалі, завдяки чому посіла друге місце в загальному рейтингу, поступившись першістю лише команді зі США.

Як передає Укрінформ, про це повідомляє сайт Львівської обласної військової адміністрації.
«Наша команда складається зі 40 спортсменів, але цьогоріч на змагання поїхали всього 32 спортсмени. На жаль, через повномасштабну війну ми зазнали втрат серед учасників команди. Більша частина команди зараз захищає Україну або ж займаються волонтерською діяльністю. Та попри всі випробовування, які випали на долю країни, наші Герої все ж таки взяли участь у змаганнях. Ми завоювали більше ніж 90 медалей, в умовах, коли наші спортсмени навіть не мали змоги тренуватися», – наголосила міністр у справах ветеранів Юлія Лапутіна.






Збірна України на «Іграх воїнів» виборола 93 медалі – героїв зустріли у Львові / Фото: Маркіян Лисейко, Укрінформ




































































































Згідно з Указом Президента України, двох учасників відзначили орденами «За заслуги» III ступеня.
За значні особисті заслуги у захисті державного суверенітету та територіальної цілісності України, мужність, виявлену під час бойових дій, зразкове виконання військового і службового обов’язку орденами «За заслуги» III ступеня нагородили:

Юлію Москвич – учасницю антитерористичної операції. У 2014 році жінка пішла на службу добровольцем, а через 2 роки отримала травму. Здобула золото на Warrior Games у кульовій стрільбі з гвинтівки стоячи;
Богдана Оксентюка – учасника антитерористичної операції, ветерана Нацгвардії. У 2014 році отримав травму, пов’язану із захистом Батьківщини. В межах виступу збірної здобув три медалі: срібну і бронзову в плаванні, золоту – в легкій атлетиці.

Державні нагороди усім спортсменам вручила Лапутіна, яка привітала учасників змагань та їхніх тренерів з високим результатом на Warrior Games.
«Я пишаюсь тим, що є в складі такої крутої команди. Безперечно, ці медалі – це заслуга наших тренерів, їхня підтримка, надзвичайно потужна допомога британців, канадців і американців, за що їм безмежна подяка!», – поділилась український парамедик Юлія Паєвська (Тайра), яка отримала на змаганні три медалі. Жінка три місяці перебувала у російському полоні, про її звільнення Президент Володимир Зеленський повідомив 17 червня.
Цьогорічні змагання тривали впродовж 16-29 серпня в Орландо, штат Флорида, США.
Warrior Games – це змагання для військовослужбовців та ветеранів, які отримали поранення, були травмовані або захворіли, виконуючи свої службові обов'язки. Міністерство оборони США проводить цей захід вже восьмий рік поспіль.