Україна здобула шість медалей у перший змагальний день Ігор нескорених-2023: одне "золото", три "срібла" та дві "бронзи".

Як передає Укрінформ, про це повідомляє Суспільне Спорт.
У перший змагальний день розіграли медалі в легкій атлетиці й паверліфтингу, а також відбулися стартові матчі з регбі на візках.
Лік українським нагородам відкрив ветеран ЗСУ Вадим Мазніченко. Українець здобув "бронзу" в штовханні ядра в категорії IF6 серед чоловіків. Одразу ж у першій спробі Мазніченко показав свій найкращий результат – 6.19 метра. Його випередили йорданець Хуссам Альхвайян (7.05) та американець Ґарретт Кувада (7.05).
Також у штовханні ядра, але в класі IF7, успішно виступив військовослужбовець Володимир Гера. Захисник завоював "срібло" з результатом 4.84 метра, який йому підкорився в п'ятій спробі. Переможцем у цій категорії став представник країни-дебютантки, Колумбії – Джон Александер Сьєрра Авіла (5.73).
Єдине "золото" для України першого дня завоював капітан команди Олександр Маковей. Військовий став найкращим у штовханні ядра серед чоловіків у класі IF8. Його переможною спробою виявилася остання, третя – на 10.4 метра. Усього на 0.2 пункта він перевершив американця Ґреґорі Кворлеса (10.2). Третє місце посів інший представник США Джеральд Блейклі (9.18).
Ще одну нагороду – вже в метанні диска – додав прапороносець збірної України на церемонії відкриття Микола Заріцький. Ветеран виборов "срібло" в класі IF1 з результатом 29.32 метра, який він показав у другій спробі. Колумбійці Хуан Давид Санчес Хіральдо (30.23) та Віктор Едуардо Леаль (27.57) виграли "золото" й "бронзу" відповідно. Інший українець Ігор Дерман посів у цій категорії дев'яте місце (21.18).
Останнім українським учасником легкоатлетичних змагань був ветеран Нацгвардії Володимир Товкис. У метанні диска в класі IF2 він продемонстрував третій результат: "бронзу" йому приніс кидок на 22.32 метра в другій спробі. На перших двох сходинках розмістилися канадець Рорі Фільйола (30.19) та американець Джеффрі Петерз (26.56).
Україна піднялася на п'єдестал і в паверліфтингу. Срібну медаль виборов ветеран Максим Зубов. У категорії IP6 серед чоловіків колишній військовий підняв найбільшу вагу серед учасників – 75 кг у третій спробі. Проте його суперник, нігерієць Пісмейкер Азуеґбулам, мав краще співвідношення взятої ваги до власної (55.7), тому українець мінімально поступився з результатом 55.54 кг і став другим. Трійку призерів замкнув грузин Ґурам Шимахідзе (39.76).
Ще один українець Семен Лагун зупинився за крок до п'єдесталу в класі IP8 (четверте місце з 94.57 кг), а Олександр "Терен" Будько посів п'яту позицію в IP7 (79.59 кг).
У паверліфтингу змагалася й українська парамедикиня Юлія "Тайра" Паєвська, яка посіла 12-те місце в класі IP3-IP5 серед жінок. Учасниця взяла вагу 30 кг у другій спробі, але не впоралася з 40 кг у третій та завершила змагання з результатом 25.74 кг.
Українці взяли участь у змаганнях з регбі на візках у складі об'єднаної команди Unconquered ("нескорені") разом із представниками збірних Великої Британії, США та Південної Кореї. "Нескорені" розпочали турнір із розгромної перемоги над Італією – 15:3. У матчі зіграли українці Веніамін Бондарчук, який став найрезультативнішим учасником зустрічі (сім спроб), Максим Дмитраш, Павло Лучків та Богдан Яроцький.
У неділю, 10 вересня, змішана команда зіграє ще два поєдинки: проти Франції та Великої Британії.
Як повідомлялося, Invictus Games (Ігри Нескорених) започаткував британський принц Гаррі у 2014 році. Україна вперше виступила на цих змаганнях у 2017-му в Торонто (Канада).
2022 року на Invictus Games у Гаазі (Нідерланди) українська команда виборола 16 медалей, серед яких –п'ять золотих і стільки ж срібних.
Цієї осені на міжнародних змаганнях, що проходять в німецькому Дюссельдорфі, Україну представляє команда із 25 ветеранів і ветеранок та військовослужбовців – учасників російсько-української війни, які дістали поранення під час або внаслідок виконання обов’язків у зоні бойових дій.