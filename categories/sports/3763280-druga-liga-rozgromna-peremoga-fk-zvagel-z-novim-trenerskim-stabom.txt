Футболісти «Звягеля» під керівництвом нового головного тренера Сергія Шищенка розгромили ФК «Реал Фарма» (4:0) у 8-у турі чемпіонату України серед клубів Другої ліги.

Після того, як Юрій Максимов дав згоду очолити елітний «Дніпро-1», вакантною посада головного тренера «Звягеля» довго не залишалася, передає Укрінформ.
До штабу Шищенко також входять Микола Гібалюк - другий тренер, Сергій Сарана - тренер воротарів, Олег Герман - тренер із фізпідготовки та Антон Філінський - тренер-аналітик.
Тим часом у драматичній боротьбі проходило суперництво мирівської «Дружби» з ФК ЮКСА. Здавалося, все йде до підписання мирної угоди, але на 6-й компенсованій хвилині футболіст господарів Ігор Юречко забив для «Дружби» переможний м'яч - 2:1.
А в Кудрівці невдача спіткала ще одну команду із чільної групи - «Чайку». Доля протистояння вирішилася на 75-й хвилині, коли відзначився гравець «Кудрівки» Володимир Коваль. 0:1.
Лідери Другої ліги: «Дружба» - 18 очок, ЮКСА - 17, «Чайка» та «Звягель» - по 16.
Фото: Сергій Шищенко/ФК «Звягель».