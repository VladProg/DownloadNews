Чемпіон України з футболу донецький «Шахтар» заявив про дострокове припинення співпраці з наставником Ігором Йовічевичем.

Як інформує офіційний сайт «гірників», разом із 49-річним хорватським фахівцем донецький клуб залишає і весь тренерський штаб, передає Укрінформ.
Ігор Йовічевич очолив «Шахтар» влітку минулого року, підписавши дворічну трудову угоду. Під його керівництвом «гірники» провели 40 поєдинків, у яких здобули 24 перемоги при 10 нічиїх та 6 поразках.
В сезоні-2022/23 Йовічевич привів «Шахтар» до чемпіонського титулу в Українській Прем'єр-лізі (УПЛ). Також з хорватським тренером команда фінішувала на третьому місці на груповій стадії Ліги чемпіонів УЄФА, пройшла французький «Ренн» у раунді плей-офф Ліги Європи, а потім поступилася голландському «Феєнорду» у 1/8 фіналу цього турніру.
Фото: shakhtar.com.