Комітет Української асоціації футболу (УАФ) призначив офіційних осіб на поєдинки 3 туру чемпіонату України серед команд Прем'єр-ліги (УПЛ).

Центральний матч туру між луганською «Зорею» та київським «Динамо» розсудить Ігор Пасхал із Херсона, передає Укрінформ.
Помічники арбітра - Олександр Корнійко (Миргород), Олександр Жуков (Харків). Четвертий арбітр - Віктор Копієвський (Кропивницький). Спостерігач арбітражу - Сергій Цимбал (Житомир).
Нагадаємо, зустріч відбудеться у суботу, 3 вересня, у Києві на стадіоні «Динамо» імені Валерія Лобановського.
Примітно, що Пасхал працював на попередньому матчі «Зорі» та «Динамо», що відбувся 12 грудня минулого року. Тоді команди зіграли внічию (1:1) на столичному НСК «Олімпійський».
Як повідомляв Укрінформ, у 3-му турі 2-5 вересня зіграють: «Рух» - «Шахтар», «Зоря» - «Динамо», «Дніпро-1» - «Верес», «Металіст 1925» - «Ворскла», «Кривбас» - «Львів», «Чорноморець» - «Інгулець», «Минай» - «Колос», «Олександрія» - «Металіст».
Фото: dynamo.kiev.ua.