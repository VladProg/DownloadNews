Футболісти донецького «Шахтаря» успішно стартували у груповому турнірі Ліги чемпіонів УЄФА, упевнено обігравши на виїзді німецький «Лейпциг».

Зустріч на «РБ Арені» у Лейпцигу завершилася на користь «гірників» з рахунком 4:1, передає Укрінформ.
Автором дубля у складі «Шахтаря» став Мар'ян Швед (16, 58 хвилини). На 76-й хвилині Михайло Мудрик уміло скористався результативною передачею Георгія Судакова, а на 85-й хвилині відзначився форвард донеччан Лассіна Траоре. У господарів м'яч забив Мохамед Сімакан (57).
У паралельному поєдинку квартету F шотландський «Селтік» у Глазго програв іспанському «Реалу» - 0:3.
У другому турі 14 вересня «Шахтар» зіграє у Варшаві (Польща) з «Селтіком», а «Реал» на «Сантьягу Бернабеу» у Мадриді зійдеться з «Лейпцигом».