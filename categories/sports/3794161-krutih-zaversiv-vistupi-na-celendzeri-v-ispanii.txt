Українець програв Кіліану Фельдбаушу зі Швейцарії.

Український тенісист Олексій Крутих зазнав поразки у другому колі турніру ATP Challenger Tour 75 в іспанському Маспаломасі, передає Укрінформ.

У матчі 1/8 фіналу Крутих у трьох сетах поступився кваліфаєру Кіліану Фельдбаушу зі Швейцарії - 6:3, 3:6, 1:6. Поєдинок тривав понад дві години.
Український тенісист боровся за свій третій чвертьфінал поточного сезону. У лютому він зіграв на цій стадії «челенджера» на Тенерифе, а в червні він дійшов до 1/4 фіналу турніру такої ж серії у Тройсдорфі.

У першому колі турніру в Маспаломасі Крутих переміг восьмого сіяного Рудольфа Моллекера з Німеччини.
Фото: btu.org.ua