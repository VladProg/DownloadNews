Фінальну серію підопічні Івана Пєткова виграли з рахунком 3:0.

У Чернівцях завершився чемпіонат України з волейболу серед жінок Суперліги, передає Укрінформ.

У третьому фінальному матчі «Прометей» із Дніпропетровської області переміг клуб «Добродій-Медуніверситет-ШВСМ» із Вінниці - 3:0 (25:22, 25:13, 25:14).

Лише у першій партії на майданчику точилася рівна боротьба, яка завершилася з рахунком 25:22 на користь «Прометея». Далі перевага чемпіонок країни була просто вражаючою – 25:13 та 25:14.
У складі переможців 20 очок набрала Олександра Міленко.
Рахунок у серії став 3:0 на користь підопічних Івана Пєткова, «Прометей» втретє поспіль виграв чемпіонат України.

Вінницький клуб вперше став срібним призером, а третє місце також в перший раз завоювала «Аланта» (Дніпро).


Як повідомляв Укрінформ, у матчі за 3 місце чемпіонату України з волейболу серед жінок Суперліги дніпровська «Аланта» перемогла молодіжну збірну України вікової категорії до 17 років.

Фото: prometeyvc.com/ua