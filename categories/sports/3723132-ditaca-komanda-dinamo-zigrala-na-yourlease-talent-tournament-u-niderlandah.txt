Київська команда 12-річних динамівців (футболісти 2011-го року народження), яку очолюють тренери Сергій Журавльов та Роман Шпиця, повернулися з турніру Yourlease Talent Tournament.

Матчі проходили у Нідерлоандах, передає Укрінформ.
У змаганнях взяли участь провідні нідерландські, бельгійські, польські, грецькі, англійські та ісландські команди, які мають сильні дитячі академії, зокрема «Аякс», «Фейєноорд», «АЗ» (Алкмаар), ПСВ «Ейндховен», «Геренвен», «Утрехт», «Вітес», «Генк», «Брюгге», «Сласк» (Вроцлав), ПАОК, «Лідс», «Брейдаблік» тощо.
16 команд були поділені на чотири групи по чотири учасники у кожній. Динамівці потрапили до квартету «А» разом із господарями SO Soest, «Аяксом», та польською командою «Слакс» (Вроцлав).
Спочатку наші хлопці поступилися полякам з мінімальним рахунком 0:1, потім обіграли SO Soest - 2:0, але у завершальному поєдинку програли «Аяксу» 0:4. Цей поєдинок міг скластися інакше, якби гості краще реалізували виходи сам на сам із воротарем. А до пропущених м’ячів призвели індивідуальні помилки.
У підсумку, кияни посіли третє місце у своїй групі, а у стикових поєдинках за 9-16-те місця спочатку обіграли ісландський Breidablik - 2:1, потім поступилися клубу ПСВ «Ейндховен» - 0:2 і вдруге обіграли господарів SO Soest з рахунком - 3:2. У підсумку, динамівці посіли 11-те місце.
Переможцем же змагань став «Аякс» з Амстердаму, який у фінальному поєдинку переміг ще одну нідерландську команду - «Фейєноорд» з рахунком 3:0.
Загалом, це був чудовий захід, організатори створили для дітей прекрасні умови, проявили дружнє ставлення та після турніру запросили команду «Динамо» взяти участь у турнірі наступного року.
Під час змагань наші хлопці жили у сім’ях, які гостинно, з теплом, добротою та щирістю прийняли їх, огорнувши турботою. Також організатори зробили для юних футболістів та батьків загальний пікнік, від якого залишилися найкращі враження.
Фото: fcdynamo.com.