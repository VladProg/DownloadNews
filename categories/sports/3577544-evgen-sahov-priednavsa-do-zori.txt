Раніше футболіст виступав в Україні за «Арсенал» і «Дніпро».

Півзахисник Євген Шахов перейшов у «Зорю», повідомляє прес-служба команди, передає Укрінформ.
Луганський клуб підписав ексгравця збірної України на правах вільного агента. Останньою командою 31-річного футболіста був «АЕК» Афіни. Також Шахов виступав за «ПАОК» і «Лечче».
На рахунку Євгена 7 матчів та 1 гол у складі національної команди. В УПЛ він відзначився 12 голами та 13 асистами, захищаючи кольори «Арсенала» та «Дніпра» до 2016 року.
Разом із «Дніпром» Шахов ставав фіналістом Ліги Європи сезону 2014/15, а також був чемпіоном Європи серед юнаків у складі збірної.
Як повідомляв Укрінформ, «Зоря» посідає 4 місце в УПЛ після 4 зіграних матчів, маючи в активі 9 очок.
Фото: Getty Images