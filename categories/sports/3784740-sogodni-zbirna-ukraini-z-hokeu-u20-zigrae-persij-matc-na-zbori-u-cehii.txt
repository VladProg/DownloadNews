9 листопада хокеїсти молодіжної збірної України (U20) у чеському місті Хеб проведуть перший матч під керівництвом нового головного тренера Андрія Срюбка.

Суперниками нашої команди будуть хокеїсти молодіжного клубу «"Енергія» з Карлових Вар. Поєдинок розпочнеться о 19.00 за київським часом, передає Укрінформ.
Збір у Чехії є для нашої команди останнім повноцінним етапом підготовки до чемпіонату світу в Дивізіоні 1В, який відбудеться у грудні у словенському місті Блед. Заплановані три товариських матчі з клубами чеської Екстраліги.
«Енергія» останнім часом набрала гарної ходи. Команда йде третьою у Західній конференції Екстраліги. Починаючи з 19 жовтня, колектив з Карлових Вар виграв п'ять матчів із шести.
Команда вкомплектована виключно чеськими хокеїстами. Найкращим бомбардиром «Енергії» у поточному чемпіонаті є нападник Роберт Шлехта - 9 голів + 16 передач у 21-у матчі.
На фото: Андрій Срюбко/fhu.com.ua.