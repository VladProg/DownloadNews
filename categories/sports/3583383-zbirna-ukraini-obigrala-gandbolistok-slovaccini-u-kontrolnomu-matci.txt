Жіноча збірна України з гандболу завдала поразки команді Словаччини у контрольному поєдинку.

Як повідомляє офіційний сайт Федерації гандболу України (ФГУ), матч пройшов у словацькому Михаловці і завершився на користь «синьо-жовтих» з рахунком 30:29 (18:15), передає Укрінформ.
Українки пішли на перерву із перевагою у три м'ячі. На 10-й хвилині другого тайму господарки зрівняли рахунок (22:22, 23:23). Проте команда Віталія Андронова закинула тричі поспіль (26:23) і втримала лідерство до кінця матчу.
Найбільш результативною серед українок стала півсередня Ірина Глібко (5 голів).
Далі команди переїжджають до Вранов-над-Теплою, де 1 жовтня проведуть повторний товариський матч.
Збірна України проводить тренувальний збір у Словаччині, готуючись до матчів кваліфікації чемпіонату світу.
На першому етапі відбіркового турніру ЧС-2023 українки зіграють із збірною Люксембургу. Обидва поєдинки пройдуть у Люксембурзі 1 та 2 листопада.
Фото: handball.net.ua.