Виконувач обов’язків головного тренера футболістів луганської «Зорі» Юрій Коваль розповів, чого він очікує від сьогоднішнього виїзного матчу команди з бельгійським «Гентом» у 5-му турі групового етапу Ліги конференцій.


Коваль упевнений, що український клуб матиме шанси досягти позитивного результату, передає Укрінформ.
«Чекаємо на серйозний матч. Ми встигли подивитися ігри суперника у запису, а також зкстріч «Гента» проти лідера чемпіонату Бельгії. Гра дуже сподобалася. Був повний стадіон, обидві команди билися з першої до останньої хвилини. Розуміємо, що гра буде дуже важливою. За складом, мобільністю та досвідом «Гент» - досвідчена команда, як у єврокубках, так і в чемпіонаті. Сподіваюся, що хлопці це розуміють, і ми зможемо зіграти гідно. «Гент» буде створювати тиск, зокрема і з тієї причини, що вона грає вдома. Втім, упевнений, що у нас будуть шанси здобути позитивний результат», - сказав наставник.
Становище клубів у групі B Ліги конференцій після 4-х турів: «Гент» - 10 очок, «Маккабі» (Тель-Авів, Ізраїль) - 9, «Зоря» - 4, «Брєйдаблік» (Ісландія) - 0.
Поєдинок «Гент» - «Зоря» розпочнеться о 19.45 за київським часом.
Фото: zarya-lugansk.com.