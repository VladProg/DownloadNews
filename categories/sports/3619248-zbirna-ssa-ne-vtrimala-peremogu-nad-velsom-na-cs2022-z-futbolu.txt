У Катарі триває фінальний турнір XXII чемпіонату світу з футболу.

У другому матчі групи В Мундіалю збірна США на стадіоні «Халіфа» у Досі зіграла внічию з командою Вельсу - 1:1, передає Укрінформ.
Американці повели у рахунку на 36-й хвилині - м'яч забив форвард французького «Лілля» Тімоті Тарпе Веа, якому асистував півзахисник англійського «Челсі» Крістіан Пулішич.
Вінгер американського клубу «Лос-Анджелес» Гаррет Бейл відновив паритет на 82-й хвилині, реалізувавши пенальті.
Як повідомляв Укрінформ, збірна Англії в іншому поєдинку квартету В сьогодні розгромила команду Ірану з рахунком 6:2.
Турнірне становище: Англія - 3 очки, США - 1, Вельс - 1, Іран - 0.
У другому колі квартету В 25 листопада зіграють Вельс - Іран, Англія - США.
ЧС-2022 триватиме до 18 грудня.
Нагадаємо, збірна України не змогла відібратися на ЧС-2022. «Синьо-жовті» у вирішальному стиковому матчі плей-офф кваліфікації поступилися Вельсу (0:1).
Фото: AFP.