Це перше з 2016 року «золото» збірної на етапі Кубка світу.

Збірна України у складі Ольги Харлан, Аліни Комащун, Олени Кравацької та Юлії Бакастової виграли етап Кубка світу з фехтування, що відбувся в грузинському Батумі, повідомляє пресслужба федерації фехтування України, передає Укрінформ.

Цей старт був також першим у кваліфікаційному періоді на Олімпіаду-2024.

Українська команда здолала чотирьох суперниць на шляху до фіналу – Алжир, перших сіяних Францію, Азербайджан та Італію. У боротьбі за «золото» українки зустрілись із суперницями із США, яких обіграли із рахунком 45:42.

Ольга Харлан не програла жодного свого раунду за п'ять матчів, вона у кожному набрала не менше 5 очок.
Жіноча збірна України уперше з січня 2016 року виграла етап Кубка світу з фехтування на шаблях у команді. З того часу українки двічі виходили до фіналу – у листопаді 2016 року та травні 2019 року, двічі програвали італійкам.
Україна очолить кваліфікаційний відбір на Олімпіаду-2024 у жіночій команді на шаблях. А в світовому рейтингу підійметься на 11-е місце.

Як повідомляв Укрінформ, Харлан зазнала поразки в 1/4 фіналу в особистій першості, поступившись Анні Мартон з Угорщини – 5:15.

Фото: nffu.org.ua