У Вроцлаві, де пройшов матч відбору Євро-2024 Україна - Англія (1:1), відбулася нарада за участю представників Української асоціації футболу та Собзу європейських футбольних асоціацій.

У діалозі взяли участь перші віцепрезиденти УАФ Олексій Михайличенко і Вадим Костюченко, делегат УЄФА Аміл Геріна, радник у справах національних асоціацій департаменту національних асоціацій УЄФА Йозеф Клімент, а також генеральний секретар Футбольної асоціації Англії Марк Буллінгем та фінансовий директор асоціації Марк Берроуз, передає Укрінформ.
Представники УЄФА запевнили керівників УАФ у подальшій підтримці, яка, зокрема, стосується національних збірних України та різноманітних соціальних проєктів, що проходять у нашій країні.
Своєю чергою представники Футбольної асоціації Англії отримали подяку за плідну співпрацю та допомогу українському футболу й Україні під час військової агресії росіїї. Яскравим прикладом такої допомоги, зокрема, став матч Game4Ukraine - благодійний футбольний поєдинок, що відбувся 5 серпня на стадіоні «Стемфорд Брідж». У цьому матчі зіграли команда Шевченка та команда Зінченка, а всі зібрані кошти були перераховані для платформи United24, що фінансує відновлення України.
Під час наради представники Футбольної асоціації Англії вручили Олексію Михайличенку пам’ятний приз як легенді світового футболу за видатні досягнення під час ігрової кар’єри.
Фото: uaf.ua.