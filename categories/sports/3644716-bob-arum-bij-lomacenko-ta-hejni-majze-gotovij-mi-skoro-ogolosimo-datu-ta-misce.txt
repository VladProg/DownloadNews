Абсолютний чемпіон світу хоче провести поєдинок до, або відразу після Рамадану.

Голова промоутерської компанії Top Rank Боб Арум заявив, що бій між екс-чемпіоном світу у трьох вагових категоріях Василем Ломаченком і абсолютним чемпіоном світу у легкій вазі Девіном Хейні практично готовий, залишилося узгодити точну дату та місце поєдинку, повідомляє Sky sports, передає Укрінформ.
Головна умова американця – не проводити поєдинок під час священного місяця Рамадану (з 22 березня по 20 квітня).

«Цей бій, по суті, готовий. Ми шукаємо місце та дату, і це буде оголошено найближчим часом. Я обідав з Девіном та його батьком Біллом Хейні, і вони обоє готові. Вони милі люди. Цей бій відбудеться або до або відразу після Рамадану. Тому що Девін – релігійний мусульманин, і тому ми не можемо влаштувати його під час Рамадану, але можемо провести до або після. Так що я обговорив все це з Хейні, вони готові до бою», - сказав Арум.
Ломаченко у своєму останньому бою переміг американця Джемейна Ортіса. Для українця це був перший поєдинок за останні 10 місяців.
У жовтні Хейні повторно виграв у Джорджа Камбососа та зберіг чемпіонські титули WBC, WBA Super, IBF та WBO у легкій вазі.
Як повідомляв Укрінформ, Девін неодноразово заявляв про готовність зустрітися з Ломаченком у рингу.
Фото: Getty Image