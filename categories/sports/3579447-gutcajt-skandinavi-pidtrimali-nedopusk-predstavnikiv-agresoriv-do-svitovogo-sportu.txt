Про свою чітку позицію щодо неприпустимості повернення росіян і білорусів до міжнародного спорту заявили Скандинавські спортивні організації під час щорічної зустрічі, що відбулася в Осло (Норвегія).

Як написав Міністр молоді та спорту України Вадим Гутцайт на своїй сторінці у Facebook, допоки агресія проти України триває, питання їхнього повернення не може навіть обговорюватися, передає Укрінформ.
«Північні олімпійські комітети, Паралімпійські комітети і спортивні конфедерації закликали Олімпійський, Паралімпійський рух та всі міжнародні спортивні організації продовжувати демонструвати солідарність з українським народом та вимагати миру, підтримали рекомендації щодо недопуску до участі у міжнародному спорті російських та білоруських спортсменів і офіційних осіб та вважають вторгнення росії в Україну грубим порушенням міжнародного права», - зазначив Гутцайт.
«Дякую за підтримку і незмінну позицію! Це важливо для нас. Представники країн-агресорів мають залишатися ізольованими від міжнародного спорту!», - наголосив Міністр.
Ознайомитись з текстом заяви Скандинавських спортивних організацій можна за посиланням.