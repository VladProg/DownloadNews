Матч на підтримку України US Open проведе вдруге поспіль.

Організатори US Open оголосили про проведення благодійного матчу на підтримку України, передає Укрінформ.
Цьогоріч захід на підтримку України у межах US Open відбудеться 23 серпня. Усі зібрані кошти організатори передадуть до фонду GlobalGiving.
Наразі організатори благодійного заходу на підтримку України анонсували участь семи тенісистів, серед яких перша ракетка світу Карлос Алькарас, півфіналіст US Open-2022 Френсіс Тіафо, Еліна Світоліна – перша ракетка України, Кріс Юбенкс – чвертьфіналіст Вімблдону-2023, третя ракетка світу Джессіка Пегула, фіналіст Вімблдону-2021 Маттео Берреттіні, а також Джон Макінрой - семиразовий переможець турнірів Грендслем.
Перелік учасників івенту може зазнати змін.
Матч на підтримку України US Open проведе вдруге поспіль. У 2022 році організатори зібрали більше мільйона доларів у межах акції Tennis Plays For Peace («Теніс грає за мир»), до якої серед інших долучилися Рафаель Надаль, Іга Швьонтек, Карлос Алькарас, а також українські тенісистки Даяна Ястремська, Катаріна Завацька та Дарія Снігур.
Як повідомляв Укрінформ, основна частина турніру стартує 28 серпня й триватиме два тижні — до 10 вересня.
Фото: btu.org.ua