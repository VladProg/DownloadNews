П'ять золотих, одну срібну та чотири бронзові медалі здобула збірна України з тхеквондо (ВТФ) на чемпіонаті Європи серед олімпійських вагових категорій та серед юніорів, який завершився у Таллінні (Естонія).

Як повідомляє пресслужба Національного олімпійського комітету України, у заключний день змагань двічі сходили на п’єдестал наші юніори: на першу сходинку Матвій Форостюк (до 73 кг), на третю - Марія Куц (понад 68 кг), передає Укрінформ.
Загалом юніорська команда України виборола в естонській столиці три «золота» і дві «бронзи», посівши третє місце у загальному заліку і перше окремо серед хлопців.
Найсильнішими стали й наші чоловіки за підсумками виступів в олімпійських вагових категоріях, а в загальнокомандному заліку українці з двома золотими, однією срібною та двома бронзовими нагородами посіли друге місце.