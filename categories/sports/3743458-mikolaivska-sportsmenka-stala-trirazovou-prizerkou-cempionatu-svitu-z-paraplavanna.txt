Миколаївська спортсменка Анна Гонтар стала триразовою призеркою чемпіонату світу з параплавання.

Про це повідомив голова обласної військової адміністрації Віталій Кім у Телеграмі, передає Укрінформ.
"З 31 липня по 6 серпня у Манчестері проходить чемпіонат світу з плавання серед осіб з ураженнями опорно-рухового апарату, порушеннями зору та розумового і фізичного розвитку. Україну представляє 41 спортсмен, у тому числі троє спортсменів з Миколаївщини: Анна Гонтар, Сергій Паламарчук та Дмитро Василенко", - йдеться у повідомленні.
Зазначається, що у перший день змагань Гонтар завоювала бронзову нагороду на дистанції 100 метрів на спині. На наступний день - «срібло» на дистанції 100 метрів вільним стилем, показавши час 1:13.48 хв.
Окрім цього, «бронзою» завершився змагальний день у змішаній естафеті 4×50 метрів вільним стилем. Українська четвірка, до якої увійшли Анна Гонтар, Дмитро Виноградець, Ірина Пойда та Олександр Комаров, стала третьою з результатом 2:25.93 хвилини.
Цей чемпіонат світу є найважливішим етапом у здобутті ліцензій на Паралімпіаду-2024.
Фото: svidok.info