В Астані триває шаховий двобій за світову корону між Яном Непомнящим (під прапором ФІДЕ) та китайцем Дін Ліженєм.

Позаду перша половина матчу. Рахунок став 4:3 на користь Непо.
Дивує незвичайна статистика матчі. Із семи партій - 5 результативних зустрічей та 2 нічиї. На тлі таких змагань за корону, як Сергій Карякін - Магнус Карлсен, а також Карлсен - Фабіано Каруана, різниця просто вражає. У першому з них з 12-ти партій було лише дві перемоги, а у другому взагалі 12 основних поєдинків закінчилися внічию.
Більше матч в Астані нагадує двобії ХІХ сторіччя за участю Вільгельма Стейніца. Наприклад, з Йоганом Цукертортом, а особливо з Михайлом Чигоріним де з 23-х партій шістнадцять були результативними.
Можливо, ми маємо подякувати Карлсену, який відмовився від найвищого титулу у шахах, і тим самим подарував нам матч більше схожий на дворовий мордобій.
Хоча, зазначимо, що, якщо третя та четверта партії були не вельми високої якості, то зустрічі з п’ятої по сьому, хоча й закінчилися перемогами одного із гравців, але були цілком гідні матчу на першість світу.
У п’ятій партії Ян повернувся до перевіреного ходу 1. е4. Дін традиційно відповів 1…е5. Суперники знову розіграли іспанську партію. Цього разу білі обрали досить повільний варіант, і, здавалося, що чорним вдалося зрівняти гру.
Проте, основні події почалися у мітельшпілі. Тонкою грою Ян переграв суперника, а похибки чорних сприяли цьому. Але спосіб, яким Непо реалізував перевагу, заслуговує на найвищу похвалу. Його гра була настільки ж красивою, настільки й сильною.
Наступного дня китайський гросмейстер застосував у дебюті лондонську систему, доволі скромний варіант. Але Яну треба було серйозніше поставитися до задумів суперника. Він дозволив затиснути себе на ферзевому фланзі. А потім Дін бездоганно провів атаку на королівському. Під загрозою невідпорного мату Непо зупинив годинник.
У сьомій партії Ліжень нарешті змінив дебютну платівку. Він обрав французський захист. Шахіст під прапором ФІДЕ обрав скромний варіант, проте отримав ініціативну позицію. Але гросмейстер з Піднебесної до певного часу захищався просто блискуче. Він повністю зрівняв гру, проте, на свою біду, потрапив до цейтноту. І спочатку невеличка похибка, а потім серйозна помилка в недочасі призвели його до поразки. Отак, Ян у утретє в матчі вийшов у лідери.
Сьогодні, 19 квітня, в Астані - вихідний день.
Петро Марусенко, міжнародний майстер.
Фото: fide.com.