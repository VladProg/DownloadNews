Чоловіча збірна України з баскетболу провела чергове тренування на майданчику Sinan Erdem Arena в Анкарі, де 18 серпня протистоятиме Хорватії у півфіналі олімпійської пре-кваліфікації.

Форвард національної команди В’ячеслав Бобров прокоментував попередній матч проти Туреччини, а також розповів про свої очікування від гри з хорватами за вихід у фінал турніру, передає Укрінформ.
«Ми виходили грати лише на перемогу. Туреччина намагалася затиснути нас своїми розмірами, у них був Альперен Шенгюн, втримати якого не вдалося. Він багато забив і через мене, хоча ми намагалися його стримувати. Але клас він свій показав. Наші баскетболісти отримали багато інформації з цього матчу: головне - те, що ми можемо грати проти будь-якої збірної, не важливо, хто наш суперник. Тренер нам дає віру в себе, говорячи про те, що немає суперника, якого ми не можемо обіграти.
Так, у Хорватії є такі явні лідери такі, як Шарич, Зубац, Хезонья, Сміт - це гравці НБА та Євроліги. Але ми будемо показувати свою гру, не дозволятимемо їм отримувати вільні кидки, робити легкі передачі. Ми будемо боротися, важливо в цьому виграти підбирання, виграти протистояння під кільцем та не дозволяти їм спокійно заходити в нашу трисекундну зону. У нас одна єдина ціль - перемога», - сказав Бобров.
Матч Хорватія - Україна розпочнеться 18 серпня о 17.00.
Фото: fbu.ua.