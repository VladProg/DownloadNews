Британський журналіст, експерт британського і українського футболу Ендрю Тодос поділився очікуваннями від матчу України проти Англії.

Він розповів про це ексклюзивно в коментарі Укрінформу.
«Емоції, адреналін і 4 тисячі українських фанатів можуть зіграти ключовий фактор в матчі. Якщо рано не пропустимо, як в Римі на Євро-2020, то матимемо шанс вистояти. Фізично Україна повинна бути в кращих кондиціях ніж Англія, адже вони грали офіційну гру, а ми - «товарняк», - сказав Тодос.
Він також переконаний, що Україна має всі шанси на вихід з групи.
«Ми мали так само багато сумнівів на рахунок виходу на Євро, коли потрапили в одну групу з Португалією і Сербією. Звісно, нинішні опоненти якісніші, але Італія не настільки сильна, як була на Євро-2020. Зараз головне - це матч з Англією. Думаю, що Зінченко поведе цю команду вперед. Сподіваюся, що Мудрик повторить гол Коноплянки Англії», - пояснив британсько-український журналіст.
Все, що потрібно знати перед матчем з англійцями, читайте тут.
Як повідомляв Укрінформ, матч відбору Євро-2024 між збірними Англії та України відбудеться 26 березня в Лондоні (початок - о 19.00 за київським часом).
Фото Павла Кубанова