Хорватська тенісистка Донна Векич перенесла панічну атаку під час матчу на Вімблдонському турнірі-2023.

Під час паузи у другому сеті Векич, сидячи на своєму місці, почала плакати, було помітно, що у гравчині прискорене дихання, передає Укрінформ.
Хорватка на цей момент програвала з рахунком 4:6, 0:3. Пізніше її суперниця американка Слоан Стівенс, вела 5:2 у другому сеті, але Донні вдалося зробити камбек - 4:6, 7:5, 6:4.
Після матчу в інтерв'ю на корті тенісистка розповіла, що з нею сталося.
«На початку другого сету в мене була панічна атака, бо не кожного дня ти граєш на першому корті. Вімблдон - особливий турнір для мене, тому я сказала собі, що мені треба отримувати задоволення від гри. Боєць усередині мене вийшов назовні, і я боролася за кожне очко. Я програла найкращий розіграш матчу на початку третього сету, але ваша реакція (звертається до глядачів. - Ред.) додала мені енергію у цьому сеті», - розповіла Векич.
На пресконференції у Векич також запитали про те, що сталося.
«Зі мною давно такого не було. Вімблдон - найважливіший турнір для мене. Сподіваюся, після того, що сталося, далі мені буде ментально легше», - заявила 27-річна хорватська тенісистка, яка посідає 21-й рядок світового рейтингу.
Фото: Getty Images.