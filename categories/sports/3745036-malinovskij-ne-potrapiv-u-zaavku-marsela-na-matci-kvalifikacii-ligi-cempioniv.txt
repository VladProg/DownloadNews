Українець не зіграв у жодній контрольній грі команди цього літа.

Відома заявка «Марселя» на третій раунд кваліфікації Ліги чемпіонів проти «Панатінаїкоса», у ній відсутній український півзахисник Руслан Маліновський, передає Укрінформ.

«Марсель» зміг заявити лише 21 гравця замість 25, оскільки не виконав вимог щодо місцевих вихованців.
До списку гравців, які можуть зіграти проти «Панатінаїкоса» потрапили літні новачки «Олімпіка»: лівий захисник Ренан Лоді, форвард П’єр-Емерік Обамеянг, вінгер Ісмаїла Сарр, півзахисник Іліман Ндіайє.
В минулому сезоні Маліновський зіграв 23 матчі за «Олімпік» у всіх турнірах. Українець у них забив два голи та віддав одну результативну передачу.

Раніше повідомлялося, що «Марсель» готовий продати 30-річного Маліновського за 15 мільйонів євро. До українського півзахисника проявляють інтерес «Бешикташ» та «Торіно». Турецький клуб навіть зробив Марселю конкретну пропозицію.

Як повідомляв Укрінформ, 9 серпня у кваліфікації Ліги чемпіонів "провансальці" зіграють в Афінах із «Панатінаїкосом», який на попередній стадії пройшов віцечемпіона України «Дніпро-1».
Фото: Getty Images