Статус першої ракетки України зберігає за собою Віталій Сачко.

Чоловіча тенісна асоціація (ATP) оновила рейтинг перед стартом Підсумкового турніру-2023, передає Укрінформ.
Лідер світового заліку Новак Джокович після перемоги над норвежцем Гольгером Руне у стартовому матчі Підсумкового турніру гарантував собі перше місце у рейтингу за підсумками 2023 року. Серб увосьме закінчить рік лідером світового рейтингу та оновить власний рекорд за цим показником.
У топ-10 рейтингу покращили свої позиції Александер Звєрєв та Гольгер Руне, а Губерт Гуркач піднявся з 11-го місця на 9-те, обігнавши Тейлора Фріца та Каспера Рууда, що втратили очки за минулорічний Підсумковий турнір. Рууд випав з топ-10.
Статус першої ракетки України зберігає за собою Віталій Сачко, який піднявся на одну позицію та займає тепер 165-й рядок рейтингу. Друга ракетка національного заліку Ілля Марченко йде тепер 218-м. Покращили свої позиції Олексій Крутих та Ерік Ваншельбойм, які піднялися на чотири та три рядки. Тепер вони займають 236-е та 379-е місця відповідно.

Як повідомляв Укрінформ, наступного року жіноча збірна України зіграє у раунді Qualifiers за право виступити у фінальному турнірі Кубка Біллі Джин Кінг.
Фото: Getty Images