Спортсмен підтримав лист федерації зі стрибків у воду до Міністерства з проханням розірвати контракт з головним тренером Ілею Квашею.


Стрибун у воду Станіслав Оліферчик розповів про свої відносини з головним тренером збірної України Іллею Квашею ексклюзивно для Укрінформ.
«Сам сезон дуже важкий, бо через вторгнення росії в нашу країну, ми були вимушені покинути Україну і тренуватись за кордоном. Та й в команді не все було і є гладко через непорозуміння між спортсменами, тренерами та головним тренером збірної Іллею Квашею. Через незрозумілі для мене причині, я до останнього не знав чи поїду на чемпіонат світу в Будапешті, але завдячуючи нашій федерації, мене відстояли і дали можливість виступити. Потім почалися погрози з боку головного тренера команди з приводу зняття зарплати. Чесно кажучи, я не знаю, чому так сталося. Аргумент був такий, що у мене немає нормативу, тому я не поїду на чемпіонат світу. Хоча мене навіть не допускали до відбору, а нормативу на трампліні 3 метри ні в кого не було, але чомусь це стосувалося саме мене», - сказав Оліферчик.
За його словами, Кваша урізав заробітню плату низці спортсменів.
«Зарплату все ж таки мені зменшили, а причину не пояснили. Мій особистий тренер Анатолій Головань( я з ним повністю погоджуюся) вважає, що це дискримінація та зведення рахунків з тими, хто має свою точку зору. Так трапилося не лише зі мною . Урізання зарплати було і у Євгена Науменка, а Вікторії Кесарь взагалі її не виплачували», - розповів спортсмен.
Оліферчик також поскаржився на якість умов, в яких перебували спортсмени в Хорватії.
«До самого чемпіонату світу я готувався в різних країнах. Місяць я був у Задарі, в Хорватії, де перебував і Кваша. У нас був зал, але не було нормальних трамплінів: один слизький, інший кривий. На поролоновій ямі також не було трампліну. Щоб готувати складні стрибки на воді, цього було недостатньо. Ми з тренером побули там місяць, потім поїхали до Берліну на змагання. Після цього поїхали в Аахен, Німеччина, до основної команди, де були всі умови, не дивлячись на погрози з боку Кваші щодо депортації нас в Україну», - пояснив стрибун у воду.
Він переконаний, що ситуацію потрібно вирішити, а говорити з головним тренером у нього бажання немає.
«Хочеться вже скоріше поставити крапку в ситуації щодо відсутності будь-якої комунікації з Квашею. У мене немає бажання спілкуватися з цією людиною. Тим паче після тих дій, які він вчинив і зі мною, і з іншими спортсменами й тренерами. Єдине, що нам залишається, це говорити про ситуацію відкрито, писати відповідні листи до міністра молоді та спорту і сподіватися, що наш голос буде почутим і врахованим. Досить вже знущання над стрибками у воду», - підсумував спортсмен.
Як повідомляв Укрінформ, федерація зі стрибків у воду разом зі спортсменами і тренерами направила лист в Міністерство молоді та спорту з проханням розірвати контракт з нинішнім головним тренером команди Іллею Квашею через його некомпетентність.
Фото: прес-служба федерації