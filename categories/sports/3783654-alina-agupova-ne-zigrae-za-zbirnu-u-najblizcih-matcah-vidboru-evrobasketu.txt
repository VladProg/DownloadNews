Жіноча збірна України з баскетболу розпочала підготовку до перших матчів кваліфікації Євробаскету-2025 проти Сербії та Португалії.

На жаль, не зможе допомогти національній команді у найближчих зустрічах багаторічна лідерка та капітан Аліна Ягупова. Баскетболістка отримала травму гомілкостопу в матчі чемпіонату Туреччини, виступаючи у складі «Мерсіна». За прогнозом лікарів, до тренувань Аліна зможе повернутися лише за 10-14 днів, передає Укрінформ.
До майбутніх матчів у складі збірної України готуватимуться 11 баскетболісток: Дар’я Дубнюк («Славія», Чехія), Єлизавета Мітіна («Томіріс», Казахстан), Вікторія Балабан («Нептунас», Литва), Кристина Філевич («Прикарпаття-Франківськ», Україна), Олена Бойко («Торунь», Польща), Міріам Уро-Нілє («Фрібург», Швейцарія), Тетяна Юркевічус («Мілан», Італія), Вероніка Любінець («Клуж», Румунія), Євгенія Путра («Каледонія», Велика Британія), Ольга Мазніченко («Орлі», Франція), Владислава Волошина («Туран», Казахстан).
Головний тренер - Євген Мурзін.
Збірна України перший матч кваліфікації зіграє 9 листопада у Белграді проти збірної Сербії (початок о 19.00), а 12 листопада на майданчику Олімпійського центру в Ризі прийматиме Португалію (18.00).
Фото: fbu.ua.