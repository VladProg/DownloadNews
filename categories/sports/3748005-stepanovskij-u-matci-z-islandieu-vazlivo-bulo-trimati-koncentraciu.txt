Головний тренер національної збірної України з баскетболу Віталій Степановський прокоментував перемогу національної команди над Ісландією в пре-кваліфікації Олімпійських ігор(83:72), матчі якої тривають у Стамбулі.

Наставник, зокрема, зазначив, що у цій грі було важливо добре відіграти у захисті проти швидкого нападу суперників, передає Укрінформ.
«Хочу привітати з двома перемогами та подякувати всім, хто за нас переживає та вболіває від всього серця. І в першу чергу хочу подякувати гравцям, за те, що вони в такий важкий час роблять свою справу на 100 відсотків. На жаль, ми залишились без В’ячеслава Петрова після першої гри, який отримав травму і тепер маємо ще меншу ротацію. З ісландцями важко грати, тому що вони дуже багато часу грають «маленькою» п’ятіркою, проводячи швидкі атаки. Дуже важливо було тримати концентрацію усі 40 хвилин і добре відіграти в захисті проти швидкого нападу. Нам щось вдалося, щось ні, але ми пропустили 69 очок, що непогано. Є ще багато над чим працювати. Тепер відпочиваємо, а у вівторок граємо з турками. Треба відновитися фізично й морально і підійти до матчу у добрій формі та з холодною головою», - сказав Степановський.
Як повідомляв Укрінформ, у групі С пре-кваліфікації Ігор-2024 Україна та Туреччина мають по дві перемоги і вже гарантували собі стадію плей-офф.
Фото: fbu.ua.