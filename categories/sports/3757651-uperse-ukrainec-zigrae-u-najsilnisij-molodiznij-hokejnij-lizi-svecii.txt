19-річний український хокейний захисник Володимир Трошкін перейшов із клубу U20Elit «Женева-Серветт» (Швейцарія) до складу шведської «Альмтуни».

Ця команда виступає в найсильнішій молодіжній лізі Швеції J20 Nationell. Досі в цій лізі не грав жоден український хокеїст, передає Укрінформ.
Володимир народився 2 серпня 2004 року у Донецьку. У Хокей починав грати семирічним у школі «Донбаса» під керівництвом тренерів Олександра Мнікіна, Олександра Селютіна, Володимира Карабаджака. З початком російсько-української війни 2014 року родина Трошкіних змушена була переїхати до Кривого Рогу. Там Володимир продовжив заняття хокеєм у школі «Кривбаса», де упродовж сезону працював під керівництвом Геннадія Запорожченка. В 11-річному віці Трошкін повернувся в «Донбас», оскільки його рідний клуб змінив прописку і базувався у Броварах. З 2015 року на Київщині юний хокеїст працював під керівництвом ексоборонця збірної України Андрія Савченка.
Наступним етапом кар’єри Трошкіна став білоцерківський «Білий Барс». З 2019-го Володимир перейшов до системи білоцерківців і аж до осені 2021-го вдосконалювався у тренерів Костянтина Буценка, Олександра Бобкіна та Віталія Литвиненка. Восени 2021-го оборонець продовжив кар’єру у складі Броварського спортивно-фахового коледжу на чолі з Бобкіним та Русланом Борисенком. Загалом у дорослих чемпіонатах України він зіграв 41 матч і відзначився одним асистом.
2020 року Трошкін став чемпіоном ІІІ юнацьких Олімпійських ігор у швейцарській Лозанні з хокею 3х3 у лавах змішаної команди Green.
У 2022-у тренерський тандем Бобкін - Борисенко зробив ставку на Трошкіна як на одного з провідних оборонців команди у юнацькій збірній України (U18) на чемпіонаті світу у дивізіоні 1B, за підсумками якого українці стали другими і піднялися з другого місця ешелоном вище. У грудні того ж року Володимир виступав на чемпіонаті світу вже в складі збірної U20. Там наша команда теж була близькою до підвищення у класі, але стала другою і залишилася у дивізіоні 1В.
До «Женеви-Серветта» Трошкін перейшов після початку повномасштабної війни, допоміг команді вийти до плей-офф швейцарської U20-Elit. За сезон він відіграв 31 матч, відзначившись трьома шайбами.
Фото: fhu.com.ua.