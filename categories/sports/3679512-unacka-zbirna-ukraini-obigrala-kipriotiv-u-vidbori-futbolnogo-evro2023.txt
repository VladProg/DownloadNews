Збірна України з футболу (гравці до 17-ти років) обіграла команду Кіпру у першому матчі елітного раунду кваліфікації чемпіонату Європи-2023.

Як повідомляє пресслужба Української асоціації футболу (УАФ), свій перший поєдинок у відбірковій групі 6 підопічні Юрія Мороза проводили проти господарів міні-турніру в кіпрському місті Пафос на стадіоні ім. Стеліоса Кіріакідеса, де здобули перемогу з рахунком 4:2, передає Укрінформ.
На початку поєдинку Хан відкрив рахунок ударом у «дев’ятку». Пізніше Білий збільшив перевагу «синьо-жовтих», перегравши голкіпера у штрафному майданчику. Однак перед перервою кіпріоти відіграли один м’яч і мали змогу зрівняти рахунок.
У другому таймі підопічні Юрія Мороза довели поєдинок до перемоги завдяки голам Калина та Пономаренко. Збірна Кіпру насамкінець зуміла забити другий м'яч із пенальті, проте на більше часу їй не вистачило.
Збірна України U17 очолила групу 6 відбору на Євро-2023. У наступному матчі підопічні Мороза зіграють 10 березня із Ірландією., яка зіграла внічию з Італією (2:2).
Фото: uaf.ua.