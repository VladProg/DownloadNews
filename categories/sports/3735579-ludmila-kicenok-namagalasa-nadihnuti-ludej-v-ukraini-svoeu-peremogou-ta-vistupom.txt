Українська тенісистка у парі з хорватом Мате Павичем здобула перемогу у фіналі змішаного розряду трав’яного «мейджору».

Після вручення кубків учасникам фіналу Людмила Кіченок дала флешкоментар організаторам Вімблдону, де поділилася емоціями від перемоги та подякувала своєму партнеру Мате Павичу, передає Укрінформ.
«Відчуття неймовірні. Отримувала задоволення від гри на центральному корті. Хочу подякувати своєму партнеру, що він чудово зіграв неймовірно впродовж цих двох тижнів, моїй команді, яка підтримувала мене у період злетів та невдач, хлопцю, фізіотерапевтці - всім, хто був зі мною у хороші та складні часи.
Хочу привітати [фіналістів] з виступом на турнірі, ви провели чудовий турнір. Сподіваюся, ви виграєте у майбутньому турніри. Намагалася надихнути людей в Україні своєю перемогою та виступом. Сподіваюся, що це їм допоможе, бо вони борються за нашу свободу», - сказала українська тенісистка.
Кіченок - перша в історії українська чемпіонка турнірів серії Грендслем у міксті.
На рівні жіночих парних змагань у Кіченок вісім титулів. У 2022-му вона здобула перемогу на турнірі WTA 1000 у Цинциннаті (з латвійкою Єлєною Остапенко), також виграла змагання WTA у Бірмінгемі (з Остапенко) та Таллінні (з сестрою Надією Кіченок).



Фото: Getty Images