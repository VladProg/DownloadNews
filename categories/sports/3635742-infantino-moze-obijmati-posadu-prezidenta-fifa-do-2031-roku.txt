ФІФА прийняла рішення не враховувати період з 2016 до 2019 року першим терміном Джанні Інфантіно на посаді президента організації.

Рада ФІФА дала Джанні Інфантіно можливість обіймати посаду президента організації до 2031 року, повідомляє Inside the Games, передає Укрінформ.

Президент ФІФА може знаходитись на своїй посаді не більше трьох чотирирічних термінів. Інфантіно зайняв її у 2016 році на позачерговому конгресі після відставки Зеппа Блаттера і був переобраний у 2019 році.

Згідно з рішенням комітету ФІФА з управління, аудиту та відповідності, перші три роки Інфантіно на посаді президента не є першим терміном.

Таким чином, терміни рахуються з 2019 року, що означає, що Інфантіно у випадку переобрання може залишитись на своїй посаді до 2031 року.

У такому випадку Інфантіно має шанс бути президентом ФІФА 15 років, попри обмеження у три чотирирічні терміни.

Як повідомляв Укрінформ, ФІФА не дозволила президенту України Володимиру Зеленському виступити перед фіналом ЧС з футболу, що проходить у Катарі.
Фото: Getty Image