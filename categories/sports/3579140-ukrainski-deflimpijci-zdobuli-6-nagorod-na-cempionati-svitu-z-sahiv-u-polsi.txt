Дефлімпійська збірна України завоювала шість медалей на командному чемпіонаті світу-2022 з шахів серед людей із порушенням слуху, що завершився у Варшаві (Польща).

Як повідомляє пресслужба Національного комітету спорту інвалідів, українці вибороли дві золоті, три срібні та одну бронзову нагороди в особистих і командних першостях, передає Укрінформ.
Від України на турнірі виступали 15 спортсменів, зокрема четверо - в юнацьких категоріях.
Українські шахістки здобули чотири особисті медалі в бліці: по дві в жіночій і відкритій категоріях. Єдине індивідуальне «золото» виграла представниця Донецької області Тетяна Бакланова.
По «сріблу» вибороли Наталя Мироненко з Полтавщини (серед жінок) та киянка Аліна Лянгузова (відкриті змагання), а «бронзу» у відкритому турнірі завоювала Інга Аблогіна з Дніпра.
За підсумком командних змагань жіноча збірна України у складі Тетяни Бакланової, Наталії Мироненко, Альони Осипової й Світлани Гончар посіла перше місце.
Чоловіча команда (Олексій Філіппських, Тарас Овчаров, Володимир Заболотний, Олексій Мусієнко, Денис Колба) завершила змагання на другій позиції.
Загалом на чемпіонаті світу змагалися 24 збірні.
Фото: National Sports Committee for the Disabled of Ukraine.