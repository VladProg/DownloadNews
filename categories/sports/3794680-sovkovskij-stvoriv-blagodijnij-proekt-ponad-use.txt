Проєкт надає медичну та психологічну допомогу військовослужбовцям, біженцям, внутрішньо переміщеним особам та дітям, які отримали травми та поранення під час бойових дій на території України.

Про створення проєкту виконувач обов’язків головного тренера «Динамо» Олександр Шовковський написав у своєму Фейсбуці, передає Укрінформ.
«Моя Україно, мій народ! Війна залишає слід не лише на землі, але й у серцях. Наслідки війни – це не лише фізичні травми, але й глибокі психологічні рани, які лишаються в душах постраждалих. Для реабілітації необхідний особливий підхід, співчуття та професійна допомога. Саме тому ми і створили благодійний проєкт «Понад Усе».
Відновлення душі та тіла для тих, хто пережив випробування військової агресії, – це наш пріоритет. Бо кожна усмішка, кожен крок до зцілення – це наша спільна перемога. Якщо Ви або Ваші близькі потребують нашої допомоги, будь ласка, звертайтеся. Залиште свою заявку на сайті, і ми зробимо все можливе, щоб надати Вам необхідну підтримку.
Ми – сильні, коли разом. І я вірю, що разом ми зможемо подолати найважчі випробування», – написав Шовковський у своєму фейсбуці.

До команди проєкту увійшли відомі медики, зокрема професор Роман Блонський, психологиня Олена Гридасова, гендиректор «Української спортивної клініки» Олег Касатка, пластичний хірург Роман Гуменний, коуч Віталій Захарчук та лікар-невролог Олександр Балицький. Кураторка проєкту – Марина Кутепова.
Фото: facebook.com/Oleksandr-Shovkovskyi