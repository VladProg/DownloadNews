Футболісти київського «Динамо» з рахунком 2:3 поступилися у Бухаресті турецькому «Бешикташу» у першому матчі плей-офф раунду кваліфікації Ліги конференцій.


Головний тренер киян Мірча Луческу зазначив, що у його команди ще залишаються шанси на вихід до групової стадії турніру, передає Укрінформ.
«Хтось скаже, що я чіпляюся за суддівство. Але з такими помилками ми є чемпіонами за скасованими голами. І з «Бенфікою» у позаминулому сезоні так само скасували гол... Провели ту лінію, відмотали хвилину гри для того, щоб розглянути якийсь там офсайд, якого насправді не було. У епізоді з пенальті, коли м’яч після удару з близької відстані змінив напрямок польоту і гравець «Бешикташа» головою поцілив у притиснуту руку Попова, судді також приймали рішення на користь нашого суперника.
Загалом гра була хорошою з нашого боку, якщо виключити ті помилки, які, на жаль, повторюються. Ось це найбільше засмучує мене. Про це я розповідаю, але вони все одно є... Хороша гра була як у нашому виконанні, так і в суперника, але ми домінували, мали хороші моменти для взяття воріт. Однак у таких епізодах, як зі скасованим голом, тобі ніби підрізають крила, і дуже важко повернутися у гру. Хлопці молодці, але результатом я незадоволений, як і нашими помилками. У нас іще зберігаються шанси. Ми маємо зіграти у свою гру, протиставити супернику свої комбінаційні дії, вірити в те, що ми можемо досягнути потрібного результату», - сказав Луческу.
Матч у відповідь відбудеться 31 серпня у Стамбулі.
Фото: fcdynamo.com.