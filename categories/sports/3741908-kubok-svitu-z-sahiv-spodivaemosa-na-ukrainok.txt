З 30 липня до 24 серпня у столиці Азербайджану Баку відбудеться Кубок світу-2023 з шахів.

У попереднєму матеріалі Украінформ розповів про чоловічу сітку змагань, а тепер поговоримо про майбутні жіночі кубкові батілії.
Тут Україна має більше шансів на успіх. Гратимуть 103 учасниці. Причому 25 з них розпочнуть виступати з другого раунду. А потім сітка прийме звичайний вигляд. У ній мають лишитися 64 шахістки.
Українок буде шестеро. Це сестри Марія (рейтинг - 2511) та Анна Музичук (2504), Юлія Осьмак (2444), Анна Ушеніна (2434), а також Наталія Букса (2365) та Анастасія Рахмангулова (2347), які почнуть грати з першого кола.
Звичайно, головною нашою надією є сестри Музичук. Вони є відповідно 8-ю та 9-ю за рейтингом шахістками змагання. Тобто, якщо усе піде нормально - у чвертьфіналі вони мають бути. Щоправда, останнім часом спортивні досягнення сестер трохи знизилися. Але їхній високий клас, наполегливість та характер лишилися при них.
На жаль, мушу процитувати статтю львівської письменниці та шахістки (майстер ФІДЕ) Ярини Сенчишин. Вона звинувачує деяких журналістів у цькуванні сестер Музичук. «Я вжахнулася від тієї кількості злоби, брехні, бруду, хамства, які виливаються на голови шахісток, які ось уже два десятиліття здобувають для України найвищі нагороди на найпрестижніжих змаганнях. Не забуваймо, що обидві вони - чемпіонки світу, переможниці Олімпіади у складі збірної команди України». Дійсно, під час війни не слід сваритися між собою, а краще підтримати сестер на Кубку.
Сподіватимемося й на інших наших шахісток. Ушеніна та Осьмак, Букса та Рахмангулова здатні стрибнути вище голови і здивувати суперниць.
А хто ж є фаворитками турніру? По-перше, чемпіонка світу Ю Веньцзюнь (рейтинг – 2574) з Китаю. Проте, вона щойна перемогла у вкрай напруженому матчі, і я не дуже вірю, що майже без перерви вдруге поспіль виграє велике змагання. Тим більше, що її перевага у класі над іншими суперницями не є дуже великою.
Також безперечними пртендентками на перемогу є Хампі Конеру з Індії, Олександра Костенюк (2532), яка виступає за Швейцарію, китаянка Тан Чжуньї (2523) та грузинка Нана Дзагнідзе (2511), а також дві шахістки без прапора - Олександра Гoрячкіна(2557) та Катерина Лагно (2552).
Словом, змагання обіцяють бути вкрай цікавими, і нам є на кого сподіватися. 30 числа шахісти сядуть за шахівниці.
Петро Марусенко, міжнародний майстер.
На фото: сестри Марія та Анна Музичук/fide.com.