Союз європейських футбольних асоціацій (УЄФА) затвердив процедуру жеребкування чемпіонату Європи-2024.

УЄФА підтвердив, що збірна росії через вторгнення рф в Україну залишається поза світовим футболом і не бере участі у відборі, передає Укрінформ.
А ось збірна білорусі допущена до відбору, проте збірні України та білорусі будуть розведені і не зможуть потрапити до однієї групи. Крім того, УЄФА розводитиме збірні Вірменії та Азербайджану, Гібралтару та Іспанії, Косова та Боснії і Герцеговини, Косова та Сербії.
У жеребкуванні 9 жовтня візьмуть участь 53 збірні. За підсумками жеребкування сформуються 10 відбіркових груп (7 груп по 5 збірних та 3 групи по 6 команд).
Матчі відбору відбудуться з березня по листопад 2023 року.
У фінальний турнір Євро-2024 вийдуть по дві команди кожної групи. Ще три путівки буде розіграно через плей-офф.