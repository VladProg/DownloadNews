Відзнаку отримали Канело та шість його родичів.

Чемпіон світу з боксу Сауль «Канело» Альварес з братами увійшов до Книги рекордів Гіннеса за вечір боксу, що відбувся в Мексиці у 2008 році, повідомляє офіційний сайт Всесвітньої боксерської ради (WBC), передає Укрінформ.
З 2005 року Канело провів на професійному ринзі 62 поєдинки, в яких здобув 58 перемог. 21-й з них Альварес проводив у червні 2008 року в мексиканському Сапопані, коли одностайним рішенням суддів здолав співвітчизника Мігеля Васкеса.
Той вечір боксу майже 15 років тому врешті увійшов в історію. Він став єдиним, коли на одному заході билися одразу сім братів: окрім Сауля, у ринг вийшли його родичі Рігоберто, Даніель, Рікардо, Гонсало, Віктор та Рамон.
Для двох з них — Рамона та Даніеля — бій 2008 року був єдиним професійним. Натомість Рігоберто Альварес за кар'єру провів 31 бій та ставав тимчасовим чемпіоном світу в першій середній вазі за версією WBA.
Троє з братів 28 червня 2008-го зазнали поразок. Рамон та Рігоберто достроково перемогли в другому й третьому раундах відповідно, а Сауль та Рікардо виграли свої поєдинки за очками.

Офійне вручення мексиканцям відзнаки Книги рекордів Гіннеса відбулося на публічному заході перед поєдинком Канело з британцем Джоном Райдером, претендентом на чемпіонські пояси Альвареса.

Як повідомляв Укрінформ, 6 травня у мексиканській Гвадалахарі Альварес боксуватиме з британцем Джоном Райдером, на кону стоятиме звання абсолютного чемпіона світу в другій середній вазі.
Фото: Getty Image, wbcboxing.com