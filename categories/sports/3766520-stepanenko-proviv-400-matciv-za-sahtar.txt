Ювілейним став поєдинок проти «Вереса».


Капітан «Шахтаря» Тарас Степаненко провів 400 матчів за клуб, повідомляє пресслужба «гірників», передає Укрінформ.

Хавбек вийшов на поле у другому таймі матчу 1/8 фіналу Кубка України-2023/24 з «Вересом» (3:0). Степаненко змінив Артема Бондаренка, який відзначився голом декількома хвилинами раніше.
Для 34-річного капітана «Шахтаря» цей матч став ювілейним, 400-м у складі «Гірників». Він виступає за донецький клуб із 2010 року, коли перейшов із запорізького «Металурга».
У 400 матчах за «Шахтар» Степаненко відзначився 29 голами і 24 асистами. З командою він 9 разів ставав чемпіоном України, по 7 разів вигравав Кубок і Суперкубок України.

Як повідомляв Укрінформ, «Шахтар» лідирує в УПЛ, набравши 18 очок, у наступному матчі «гірники» зіграють із «Ворсклою» 30 вересня.
Фото: shakhtar.com