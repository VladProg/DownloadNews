Генеральний директор футбольного клубу «Шахтар» Сергій Палкін прокоментував підсумки жеребкування 1/8 фіналу Ліги Європи, де донеччани зустрінуться з нідерландським «Феєноордом».

Гендиректор зазначив, що «Шахтарю» до снаги успішно грати проти будь-якого опонента, передає Укрінформ.
«Роттердам - знакове місто для нас: новий тренерський штаб Ігоря Йовічевича був представлений там влітку, тому для тренерів та клубу ця подія знаменна Хоча, якщо проаналізувати останні півроку відколи ми почали виступи в чемпіонаті України та групі Ліги чемпіонів, мені здається, для нашого клубу немає жодної різниці з ким грати. Адже вироблена така клубна ДНК, що дозволяє обіграти будь-якого суперника, або принаймні виглядати гідно, бо навіть програти можна гідно. Гостьовий пєдинок з «Ренном» показав, що з найскладніших ситуацій ми виходимо з високо піднятою головою. Найголовніше, що демонструємо характер і жагу до перемоги. Це важливо. А «Феєноорд» - дуже хороший клуб, добре нам знайомий, ми з ним грали. Вони нам дуже допомагають. у благодійній діяльності ми з ними добре співпрацюємо, тому буде дуже приємно знову приїхати до Роттердама і зустрітися з нашими добрими старими друзями», - сказав Сергій Палкін.
Як повідомляв Укрінформ, перша гра «Шахтаря» проти «Феєноорда» відбудеться 9 березня у Варшаві, а поєдинок у відповідь пройде 16 березня в Нідерландах.
Фото: facebook.com/fcshakhtar.