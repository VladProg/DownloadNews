У Китаї пройшов матч на першість світу з шахів серед жінок між двома китайськими шахістками Цзюй Веньцзюнь та Лей Тінцзе.


Поєдинок проходив у двох містах - Шанхаї та Чунцині. У кожному з них суперниці зіграли по шість партій. Призовий фонд складав 500 000 євро. Переможниця отримала 300 тисяч, передає Укрінформ.
Чемпіонці світу Цзюй 32 роки, її суперниці - 26. Поза шахами вони у дружних стосунках. Про це заявила Лей. Також вона додала: «Але шахи - то є спорт, де переможець може бути лише один. Проте, після матчу ми лишимося друзями».
Перед поєдинком шанси оцінювалися як приблизно рівні, про свідчили й їхні рейтинги. Цзюй - 2564, Лей - 2554.
Двобій за світову корону не викликав великого інтересу у шаховому світі. Можливо, тому, що в ньому грали представниці однієї країни.
Початок матчу був досить прісним. Чотири нічиї у перших зустрічах. Причому більшість з них були безбарвними. Але п’ятий двобій став уже досить цікавим і, певною мірою, несподіваним. Лей Тінцзе, яка грала білими, у спокійному варіанті захисту двох коней захопила ініціативу, поступово переграла суперницю і чітко реалізувала перевагу.
Чемпіонка світу відігралася у восьмій партії. Цікаво, що тут, як і подальшому, вона застосувала дебютну стратегію, пов’язану з певною відмовою від дебютної переваги. Можливо, такий вибір був ще й тому, що претендентка була дуже добре готова саме теоретично.
Тому досвідчена Цзюй запропонувала суперниці просто позмагатися, хто ж краще грає в шахи. І Лей не витримала. Кілька разів вона була близька до підтримання рівноваги, але помилка на 33-у ході призвела її до тяжкої позиції. А потім Цзюй грала майже безпомилково. І на 72-у ході претендентка склала зброю.
Три наступні партії закінчилися внічию, і перед останньою зустріччю була рівновага. Виникла цікава психологічна ситуація. Чемпіонка мала білий колір, і їй варто було зіграти на перемогу. А з іншого боку вона помітно переважала суперницю в швидких шахах. А саме в такі довелося б грати на тай-брейку.
Та все ж таки Венцзюй вирішила ризикнути. Вона знову розіграла дебют без претензій. Але створила на шахівниці напрочуд напружену ситуацію. І якби її суперниця наважилася на дуже гостру відповідь, певно, чемпіонка могла б пожалкувати про цей вибір. Але Лей зіграла надто обережно.
Утім, довгий час чорні утримували рівновагу. Після розміну ферзів їхня позиція була навіть трохи кращою. Та Лей витратила забагато часу на дебют і в цейтноті припустилася фатальної помилки. А техніка чемпіонки була бездоганною. Вона виграла партію, а разом з нею і матч, з рахунком 6,5:5,5.
Перемогти їй допомагали співвітчизник Вей І та індійський гросмейстер Пенатала Харікрішна. Цзюй учетверте стала чемпіонкою світу.
Петро Марусенко, міжнародний майстер.
Фото: fide.com.