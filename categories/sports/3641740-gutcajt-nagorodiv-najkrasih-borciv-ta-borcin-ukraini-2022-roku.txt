У Львові за участю президента НОК України, міністра молоді та спорту України Вадима Гутцайта відбулося урочисте нагородження найкращих борців та борчинь України 2022 року.

У році, що минає, надзвичайно складному, попри війну та величезні труднощі, з якими доводилося стикатися в процесі підготовки до змагань, наші спортсмени неодноразово підіймали синьо-жовтий прапор на міжнародній арені.
Як зазначив президент Асоціації спортивної боротьби України Юрій Копитко, було здобуто понад 100 медалей, а фінальним акордом стала історична перемога жіночої збірної на командному Кубку світу, що проходив 10-11 грудня у США.
Президент НОК України Вадим Гутцайт привітав борцівську збірну із переможним завершенням такого складного, але повного звитяг сезону і побажав успіхів на шляху до головного старту чотириріччя - Олімпійських ігор у Парижі-2024.
Під час візиту до Львова Гутцайт також взяв участь у засіданні Олімпійської ради Львівщини, у межах якого відбулося вшанування найкращих спортсменів та тренерів області, долучився до відкриття чемпіонату та Кубку України з кіокушинкай карате, побував на чемпіонаті України з тенісу, а також сучасного п’ятиборства, представники якого боролися не лише за медалі, але й за рейтингові очки для участі у III Європейських іграх, які пройдуть 21 червня - 2 липня 2023 року у польському Кракові та інших містах Малопольського воєводства.
Фото: facebook.com/olympicua.