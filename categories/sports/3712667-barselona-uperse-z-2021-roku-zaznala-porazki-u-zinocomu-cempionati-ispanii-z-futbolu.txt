Команда перервала серію з 64 матчів без поразок.

«Барселона» у чемпіонаті Іспанії з футболу серед жіночих команд перервала безпрограшну серію, яка тривала майже два роки, це сталося у останньому матчі національної першості проти «Мадрид КФФ», передає Укрінформ.
Перед заключним поєдинком чемпіонату Іспанії у Мадриді «Барселона» не програвала 64 матчі. Востаннє каталонські гравчині поступалися у національній першості ще 1 червня 2021 року, коли програли на виїзді з рахунком 3:4 «Атлетіко Мадрид».
Наступна поразка жіночої команди «Барселони» також трапилася в Мадриді. У 30-му турі чемпіонату Іспанії підопічні Джонатана Хіральдеса двічі пропустили у першому таймі, на що відповіли одним голом Алексії Путельяс у другій половині зустрічі.
Поступившись на виїзді «Мадрид КФФ», «Барселона» вперше програла за 65 матчів. Серія команди тривала 719 днів.
Попри поразку в заключному турі «Барселона» у підсумковій таблиці на 10 очок випередила найближчих конкренток із «Реала». За 30 матчів сезону команди набрали 85 та 75 очок відповідно.



Як повідомляв Укрінформ, каталонські гравчині вийшли до фіналу Ліги чемпіонів, де зіграють проти «Вольфсбурга» 3 червня.

Фото: Getty Images