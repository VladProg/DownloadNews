Міністерка спорту Франції Амелі Удеа-Кастера заявила, що участь російських та білоруських спортсменів в Олімпіаді та Паралімпіаді 2024 залежить від того, чи вони зможуть дотриматися сурового режиму нейтралітету, а участь українських спортсменів - пріоритет для Франції.


Як повідомляє Укрінформ, про це вона сказала під час онлайн дискусії з Le Monde.
«Позиція Франції (щодо участі російських та білоруських спортсменів в ОІ-2024 – ред.) є трьохсторонньою: по-перше, це найрішучіше засудження загарбницької війни Росії. По-друге, це безумовна підтримка України. По-третє, ми підписали Статут Організації Об'єднаних Націй, в якому сказано, що люди не повинні піддаватися дискримінації на підставі їхнього паспорта. Ми зобов'язані вивчити це якомога серйозніше для Олімпіади та Паралімпіади, щоб побачити, чи може бути дотриманий режим нейтралітету», - сказала Удеа-Кастера.
Французька міністерка також розтлумачила значення «режим нейтралітету» - участь «від свого імені, без будь-якої прив'язки до гімнів, без прапора та за умови, що спортсмени не підтримують війну в Україні чи (російську або білоруську – ред.) армію».
За її словами, МОК має прийняти рішення щодо участі російських та білоруських спортсменів у найближчі тижні або місяці, а Міжнародний паралімпійський комітет – у вересні.
Удеа-Кастера зауважила, що «ми хочемо, щоб МОК, коли ухвалюватиме своє рішення, міг надати нам гарантії, що цей суворий режим нейтралітету буде застосований».
Вона додала, що в Міністерстві спорту Франції регулярно проводять перемовини з Міністерством спорту України для забезпечення потреб української делегації.
«Ми не хочемо уявляти собі Олімпійські та Паралімпійські ігри без українців. Вони невід’ємна частина цієї події, і ми хочемо, щоб синьо-жовтий прапор замайорів у Парижі 2024 року», - заявила Удеа-Кастера.
Як повідомляв Укрінформ, МОК оприлюднив заяву, в якій допустив можливість участі росіян та білорусів в Олімпіаді в Парижі під нейтральним прапором. На заяву відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна бойкотуватиме паризькі Ігри.
Удеа-Кастера була серед урядовців 35 країн, які домовилися вимагати відсторонення російських і білоруських спортсменів від участі в Олімпіаді 2024 року.
Фото: ledauphine