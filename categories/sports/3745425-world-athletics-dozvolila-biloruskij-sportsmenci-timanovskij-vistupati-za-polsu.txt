Білоруська легкоатлетка Христина Тимановська, яку у 2021 році усунули від Олімпіади після критики керівництва національної збірної, отримала дозвіл Міжнародної федерації легкої атлетики (World Athletics) виступати за збірну Польщі.

Про це повідомляє Reuters із посиланням на лист експертної комісії організації, передає Укрінформ.
У листі зазначається, що Тимановська може представляти Польщу з 6 серпня 2023 року.
«Національна експертна комісія погодилася скасувати 3-річний період очікування, починаючи з дати подання заявки (12.06.23), оскільки спортсменка востаннє представляла Білорусь 30 липня 2021 року на Олімпійських іграх у Токіо (Японія) і що спортсменка не брала участі у національних представницьких змаганнях упродовж двох років», – йдеться у листі.
World Athletics передала запит Польській легкоатлетичній асоціації (PZLA), заявивши, що це конфіденційний процес подання заявок.
«Я дуже щаслива, але відчуваю дивні емоції, тому що все сталося так швидко і раптово. Є шанс, що я поїду на чемпіонат світу в Будапешт», - написала 26-річна Тимановська в Інстаграмі. Турнір пройде з 19 по 27 серпня цього року у Будапешті.
Наразі білорусам і росіянам заборонено брати участь у міжнародних змаганнях з легкої атлетики через вторгнення Росії в Україну.
Як повідомляв Укрінформ, у серпні 2021 року Христину Тимановську, яка повинна була брати участь у кваліфікаційному забігу на 200 метрів на Олімпіаді в Токіо, представники білоруської влади намагалися насильно вивезти з Японії до Білорусі. Напередодні спортсменка різко розкритикувала білоруське спортивне керівництво, яке поставило її для участі в естафеті 4 по 400 метрів без її відома.
Міжнародний олімпійський комітет звернувся до Національного олімпійського комітету Білорусі з вимогою дати вичерпні пояснення щодо ситуації з білоруською легкоатлеткою.
Польща надала спринтерці та її чоловікові гуманітарну візу.
Фото: Sputnik