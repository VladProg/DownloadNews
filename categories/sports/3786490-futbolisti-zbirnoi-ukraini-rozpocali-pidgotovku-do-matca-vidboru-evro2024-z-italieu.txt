Збірна України з футболу зібралася у польському Гданську, де підопічні Сергія Реброва готуватимуться до заключного поєдинку відбору на чемпіонат Європи проти Італії.

Як повідомив прессекретар національної команди Олександр Гливинський, основна група збірників уже зібралася в столиці Поморського воєводства, передає Укрінформ.
У терміналі летовища Гданська на пасажирів ряшівського чартеру зранку чекали наші «англійці» - Олександр Зінченко, Віталій Миколенко, Михайло Мудрик та Ілля Забарний, а також «бельгієць» Сергій Сидорчук. Буквально на 40 хвилин пізніше прибули лідери іспанської Ла Ліги - Артем Довбик та Віктор Циганков, за ними приїхали Анатолій Трубін, Руслан Маліновський та дебютант збірної Максим Таловєров. Поступово в готелі, де «синьо-жовті» облаштуються на цей тиждень, зібралися всі українські легіонери - трішки пізніше прибув Роман Яремчук.
Гравці донецького «Шахтаря» та «Дніпра-1», які ще вчора протистояли один одному на полі «Арени Львів», виїхали до аеропорту Ряшева, де зустрілися з адміністративним та медичним штабом збірної України, аби вилетіти до Гданська. А от київські динамівці, які напередодні зіграли з «Кривбасом» у Кривому Розі, вирушили зі столиці сьогодні ввечері й прибудуть на місце збору вже завтра регулярним рейсом із Варшави.
Нагадаємо, що вирішальний матч у кваліфікації Євро-2024 українці проведуть проти італійців 20 листопада на полі «БайАрени» в німецькому Леверкузені (початок - о 21.45).
Турнірне становище: Англія - 16 очок (після 6-ти ігор), Україна - 13 (7), Італія - 10 (6), Північна Македонія - 7 (6), Мальта - 0 (7).
У фінальний турнір чемпіонату Європи, який пройде влітку 2024 року у Німеччині, вийдуть по дві найкращі команди з кожної групи.
Фото: uaf.ua.