У мальовничому італійському містечку Ліньяно, розташованому на узбережжі Адріатичного моря, відбувся дебютний у новому сезоні Кубок Європи серед юніорів із дзюдо.

У змаганнях взяли участь 328 дзюдоїстів з 19-ти країн, серед яких і 9 представників збірної України, передає Укрінформ.
«Золото» у ваговій категорії понад 90 кг приніс Україні 18-річний Олексій Болдирєв. Він вдало подолав попередні раунди, здобувши упевнені перемоги над представниками Хорватії, Італії та Нідерландів, після чого у фіналі зустрівся ще з одним італійцем Андреа Раффаелі.
Цей поєдинок тривав більше 8 хвилин, проте саме нашому дзюдоїсту на golden score (у додатковий час) вдалося виконати кидок на «ваза-арі» і тим самим здобути перемогу.
Відзначимо, що для Олексія це перша нагорода на юніорському рівні.
Фото: ukrainejudo.com.