Володар Золотого м'яча попрощався з командою у день свого народження.

Французький нападник Карім Бензема оголосив про завершення кар’єри у національній збірній, про це він повідомив на своїй сторінці в Твіттері, передає Укрінформ.

«Я доклав зусиль і зробив помилки, щоб бути тим, ким я є сьогодні, і я пишаюся цим! Я написав свою історію, і наша закінчується», – написав Карім.
Форвард не зіграв на Мундіалі у Катарі через травму, але отримає медаль турніру, залишившись у заявці команди.
Бензема дебютував у збірній Франції у 2007 році. Карім провів 97 матчів за Ле Бльо, забивши в них 37 голів. Форвард разом з збірною став переможцем Ліги націй у 2021 році.
Карім продовжує виступи у мадридському «Реалі». Бланкос у наступному матчі Прімери 31 грудня на виїзді зіграють із «Вальядолідом».

Як повідомляв Укрінформ, Франція поступилась Аргентині у фіналі ЧС-2022.
Фото: Getty Image