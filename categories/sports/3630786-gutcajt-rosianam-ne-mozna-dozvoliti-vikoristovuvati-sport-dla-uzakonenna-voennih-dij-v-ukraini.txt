Міністр молоді та спорту України, президент Національного олімпійського комітету України Вадим Гутцайт заявив, що запрошення представників Олімпійського комітету росії на щорічний саміт Міжнародного олімпійського комітету у Лозанні є неприпустимим.


Таку позицію він висловив на своїй сторінці у Facebook, передає Укрінформ.
«Якщо хтось вважає, що спорт поза політикою і російські спортсмени не мають страждати через рішення керівництва своєї держави, то хочу нагадати, що у вересні нинішнього року поздняков (президент олімпійського комітету росії. - Ред.) заявив, що російські спортсмени матимуть за честь брати участь у війні в Україні, якщо їх призвуть після наказу про часткову мобілізацію військ. Хіба це не є підтримка агресорських дій проти мирного населення нашої держави? Публічні вислови такого змісту - це зневага і виклик не лише Україні, а всьому цивілізованому світу, який засуджує війну в Україні», - наголосив міністр.
Він зазначив, що висловив своє обурення президенту Міжнародного олімпійського комітету Томасу Баху, президенту Європейських олімпійських комітетів Спіросу Капралосу, президентці Олімпійського та Паралімпійського комітету США Сьюзан Лайонс щодо запрошення керівника олімпіського комітету росії на саміт МОК до Швейцарії.
«Вкотре висловлюю свою позицію: в умовах геноциду народу України, який здійснюється російськими військами при підтримці уряду білорусі, російські та білоруські спортсмени на період воєнних дій в нашій державі мають бути відсторонені від участі у міжнародних змагань у будь-якому статусі. Запрошення представника держави, що порушила олімпійське перемир’я і нехтує базовими принципами Олімпійської хартії, вважаю неприпустимим», - наголосив Вадим Гутцайт.
Під час відеоконференції з президентом Європейських олімпійських комітетів Спіросом Капралосом очільник Мінмолодьспорту розповів про втрати фізичної культури та спорту України, подякував за підтримку, яку олімпійські комітети надають українським спортсменам, і твердо висловив свою позицію щодо відсторонення спортсменів країн-агресорок від міжнародного спорту в будь-якому статусі.
Фото: facebook.com/vgytzait.