Федерація баскетболу України (ФБУ) затвердила склад учасників нового сезону Суперліги.

Як повідомляє офіційний сайт ФБУ, у чемпіонаті зіграють 11 клубів: «Будівельник», «Дніпро», «БІПА-збірна Одеської області», «Київ-Баскет», «Політехніка-Галичина», «Прикарпаття-Говерла», «Черкаські Мавпи», «Старий Луцьк», «Запоріжжя», «Рівне» та «Кривбас», передає Укрінформ.
Кожна команда у регулярному чемпіонаті зіграє по 30 матчів, старт сезону заплановано на 3 жовтня. Щодо плей-офф, то його формат буде визначено пізніше залежно від ситуації на фронті.
Окрім того, ФБУ вирішила провести розіграш Кубка України. До участі в кубкових змаганнях буде допущено 16 команд - 11 клубів Суперліги та 5 кращих команд Вищої ліги.
Нагадаємо, чинним володарем Кубка України є столичний «Будівельник», який у сезоні 2020/21 у фінальному матчі в Палаці спорту переміг «Черкаські Мавпи». Наступного сезону змагання Кубка України не дограли через початок повномасштабної війни Росії проти України у лютому 2022 року.
Фото: ФБУ.