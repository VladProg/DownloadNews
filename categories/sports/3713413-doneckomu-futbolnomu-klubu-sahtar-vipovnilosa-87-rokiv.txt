У середу, 24 травня, український футбольний клуб «Шахтар» (Донецьк) святкує 87-річчя.

24 травня 1936 року відбувся перший офіційний матч «гірників», передає Укрінформ.
«Організатором і першим тренером донецької команди був Микола Наумов. Ще до початку Другої світової війни «гірники» дебютували у Вищій лізі, - розповідає пресслужба «Шахтаря. - Після звільнення Донбасу від фашистських військ капітан Георгій Бікезін зібрав нову команду, яка 1951 року взяла бронзові нагороди чемпіонату СРСР. У 1961 та 1962 роках «Шахтар» завоював свої перші трофеї - Кубки СРСР. Яскравим періодом в історії клубу стали 1970–1980-ті роки, коли «оранжево-чорні» тричі ставали призерами першості (1975, 1978, 1979), виграли ще два Кубки (1980, 1983) та Суперкубок СРСР (1984).
Дебютним трофеєм за часів незалежності був Кубок України сезону-1994/95, проте зазіхнути начемпіонський титул тривалий час здавалося неможливим. Усе змінилося у 1996 році, коли президентом ФК «Шахтар» став Рінат Ахметов. Відтоді почався відлік «золотої ери» в історії клубу, що триває донині. За цей час команда 13 разів ставала чемпіоном України, виграла 13 національних Кубків та 9 Суперкубків України, здобула найбільшу перемогу сучасного українського футболу - завоювала Кубок УЄФА (2009).
Сьогодні «Шахтар» є постійним учасником Ліги чемпіонів УЄФА, командою, яку знають і поважають в усьому футбольному світі. Місія клубу - представляти країну на міжнародній арені, а також робити все, щоб допомогти Україні й українському народу здобути нашу головну перемогу».
Фото: https://shakhtar.com.