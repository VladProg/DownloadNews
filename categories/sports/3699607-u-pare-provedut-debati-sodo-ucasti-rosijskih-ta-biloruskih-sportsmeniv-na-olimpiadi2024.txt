У Комітеті з питань культури ПАРЄ проведуть слухання стосовно участі атлетів росії та білорусі на Олімпіаді-2024 у Парижі.

Про це у Фейсбуці повідомила заступник голови Комітету Верховної Ради з питань гуманітарної та інформаційної політики, очільниця Комітету з питань культури, науки, освіти та медіа ПАРЄ Євгенія Кравчук.
“Вже прибула до Страсбурга, де увесь наступний тиждень працюватиму на весняній сесії ПАРЄ у складі потужної української делегації. У Комітеті з питань культури ПАРЄ проведемо слухання стосовно (не) участі атлетів рф та білорусі на Олімпіаді в Парижі”, - зазначила Кравчук.
Вона повідомила, що також серед найважливіших для України пунктів порядку денного будуть дебати за терміновою процедурою та резолюція щодо примусового переміщення та депортації українських дітей до рф і тимчасово окупованих територій. З онлайн-зверненням до делегатів ПАРЄ із 46 країн виступить перша леді України Олена Зеленська.
Також плануються дебати із підготовки до 4-го саміту Ради Європи у Рейк’явіку, що відбудеться у травні цього року, та слухання щодо ролі росії у зростанні напруги в Республіці Молдова.
“Практичне для нас значення матиме прийняття резолюції щодо імплементації рішень ЄСПЛ”, - підкреслила депутат.
Окрім цього, вона повідомила, що цієї сесії матимуть нагоду виступити пан Гвюдні Йоуганнессон та пані Тордіс Гильфадоттір – президент та міністр закордонних справ Ісландії, держави-хоста травневого саміту; а також президент ЄСПЛ пані Сіофра О‘Лірі.
“З нетерпінням чекаємо на презентацію щорічного звіту від комісара Ради Європи з прав людини пані Дуні Міятович, яка, до речі, нещодавно підготувала всеохопний документ щодо порушень прав кримських татар”, - зауважила Кравчук.
Також депутат зазначила, що пленарні засідання РЄ тимчасово відбуватимуться у головному залі Європейського парламенту, що пов‘язано з реконструкцією Палацу Європи.
Вона висловила переконання, що українські делегати засідатимуть у стінах Європарламенту і як представники повноправної держави-члена ЄС.
Як повідомлялося, весняна пленарна сесія Парламентської асамблеї Ради Європи (ПАРЄ) проходитиме у Страсбурзі 24-28 квітня.