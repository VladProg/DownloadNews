Колишній півзахисник «Динамо» Олександр Алієв розповів про те, що його експартнера по команді Артема Мілевського було госпіталізовано.


Він сказав про це у своєму Інстаграмі, передає Укрінформ.
«Хочу прояснити ситуацію щодо Тьоми Мілевського. Слава богу, вдалося його покласти до лікарні. Він уже протягом 5 днів там. Стан, звісно, дуже важкий. Але нічого, лікарі борються. Хочу висловити велику подяку київському «Динамо» і, звісно, Ігореві Михайловичу Суркісу. Усі витрати він узяв на себе. Яка буде ситуація - я вам повідомлятиму. Я до нього їжджу та відвідую його у лікарні постійно», - сказав Алієв.
Як повідомлялося, раніше Олександр Алієв і Євген Селезньов заявляли, що Артем Мілевський має проблеми зі здоров'ям через зловживання алкоголем. Експартнери по збірній Україні намагалися його госпіталізувати, але Артем не виходив на контакт.
Мілевський завершив професійну кар'єру футболіста у 2021 році. Останнім клубом гравця був ужгородський «Минай», за який він відіграв півроку.
Фото: ФК Минай