20-річного півзахисника донецького «Шахтаря» Георгія Судакова визнали найкращим молодим футболістом української Прем’єр-ліги минулого сезону.

Про це повідомляє офіційний сайт УПЛ, передає Укрінформ.
Переможець визначався шляхом анкетування клубів УПЛ. Георгія включили до списку найкращих 8 із 15-ти клубів (представники «Шахтаря» не могли голосувати за свого гравця), у п’яти анкетах хавбека вказали під першим номером. Судаков набрав 20 балів.
Друге місце посів півзахисник луганської «Зорі» Володимир Бражко (14 балів), третє – вінгер Назар Волошин (8 балів), який провів сезон у криворізькому «Кривбасі» та київському «Динамо». На наступник місцях - Владислав Ванат («Динамо») - 6 балів, Валентин Рубчинський («Дніпро-1») та Марко Сапуга («Рух», Львів) - по 5.
Додамо, що у сезоні-2020/2021 найкращим молодим футболістом української Прем’єр-ліги був динамівець Ілля Забарний, у сезоні-2021/22 анкетування не проводили.
Фото: shakhtar.com.