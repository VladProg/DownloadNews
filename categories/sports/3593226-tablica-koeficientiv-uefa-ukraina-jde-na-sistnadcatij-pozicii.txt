Україна опустилася з 15-ї на 16-ту позицію у п'ятирічному циклі-2018/2019-2022/2023 таблиці коефіцієнтів Союзу європейських футбольних асоціацій.


Цього тижня Україна має начебто й непоганий здобуток у єврокубках - три очки (0,6 бала) - завдяки нічиїй «Шахтаря» з «Реалом» (1:1) у Лізі чемпіонів та перемозі «Дніпра-1» над «Вадуцом» (2:1) у Лізі конференцій. Але Туреччина, що була позаду, набрала чотирма клубами 11 очок або 2,2 бала (чотири перемоги і три бонуси) і змогла трохи випередити нас, передає Укрінформ.
Втіхою є те, що Норвегія (+0,5), Чехія (+0,5) та Швейцарія (+0,25) здобули менше за Україну, і це дозволило трохи до них підтягнутися.
Відставання України від 15-ї Швейцарії становить 0,175 бала (1 очко), від 14-ї Туреччини - 0,400 (2), від 13-ї Чехії - 0,550 (3), від 12-ї Норвегії - 1,250 (7).
Стратегічним завданням-мінімум для України є місце в топ-15 таблиці коефіцієнтів, оскільки за нижчої позиції асоціації втрачають одну квоту в Лізі чемпіонів і делегують в єврокубки лише чотири клуби.
Загалом в активі «Шахтаря» 8 очок (враховуючи чотири бонуси за місце у груповому етапі ЛЧ), у «Дніпра-1» - 5, «Динамо» - 3,5, «Зоря» й «Ворскла» взяли по одному. В активі України - 18,5 очка або 3,7 бала.
Ця таблиця формує представництво на єврокубковий сезон-2024/2025, в якому, нагадаємо, запланована зміна системи групових раундів на швейцарську зі збільшенням кількості учасників до 36-ти. Загальне представництво від асоціацій та сітку старту в усіх трьох турнірах ще має затвердити УЄФА.
Фото: uefa.com.