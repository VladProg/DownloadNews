Головний тренер футболістів донецького «Шахтаря» Ігор Йовичевич зпрокоментував поєдинок проти «Реала» в Лізі чемпіонів (1:2).


Він, зокрема, зазначив, що іменитий суперник був кращим на полі, але пишається тим, як боролися гравці «Шахтаря», передає Укрінформ.
«Ми не лишаємося з поганими відчуттями від цього поєдинку. Я задоволений тим, як пройшов матч. Не можемо ігнорувати той факт, що суперник був кращим на полі і заслужено переміг. Однак і ми мали гарні моменти (Швед, Мудрик) і дістали позитивні враження від гри. Наші футболісти можуть вийти з храму футболу з високо піднятою головою. Ми зробили гордими всіх уболівальників України, які бачили, як ми боролися, як намагалися реалізувати свої амбіції. І також вдячні нашим співвітчизникам. Ми беремо з них приклад: як вони борються за свободу, так і ми б'ємось на полі. І ми маємо громадянську відповідальність: продемонструвати таку саму боротьбу і ніколи не здаватися. Ми маємо лише продовжувати наші зусилля. Я сказав гравцям, що вони можуть підняти голову вище, і сказав їм, що тих речей, які вони показали в цьому матчі, може виявитись достатньо проти інших команд. Тепер ми проаналізуємо те, що сталося сьогодні, щоб не припускатися простих помилок, які були необов'язковими. На матч з «Реалом» у Варшаві прийде багато українців - вони нас підтримуватимуть. Мені здається, наступна гра з «Реалом» буде трохи простішою завдяки підтримці трибун», - сказав Йовичевич.
Турнірне становище у групі F Ліги чемпіонів: «Реал» - 9 очок, «Шахтар» - 4, «Лейпциг» - 3, «Селтік» - 1.
Фото: facebook.com/fcshakhtar.