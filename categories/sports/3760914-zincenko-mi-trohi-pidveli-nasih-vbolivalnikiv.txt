Півзахисник збірної України Олександр Зінченко прокоментував поразку від Італії (1:2) у рамках кваліфікації до Євро-2024.


Про це він сказав в ефірі ВЗБІРНА, передає Укрінформ.
«Ми сьогодні дуже багато витратили сил у першому таймі, бігали. Але, на жаль, нам не вдалося знайти свою гру у першому таймі, та і в другому, думаю, теж. Ми знали, що дуже важко буде грати на цьому стадіоні, підтримка італійців була дуже хорошою. Українців теж було дуже багато, але я вважаю, що сьогодні ми їх трошки підвели», - сказав він.
Зінченко також зауважив, що такі матчі стануть досвідом для збірної України з футболу.
«Звичайно можливо, треба грати, виходити, вчитися. Думаю, що ця гра буде для нас дуже хорошим досвідом, проаналізуємо, тренер вкаже на наші помилки і побачимо, що буде у другому матчі. Але до другого матчу у нас ще є дуже важливі ігри, в яких треба брати свої очки», - зауважив півзахисник збірної України.
Як повідомлялося, збірна України з футболу поступилася Італії (1:2) у п'ятому матчі кваліфікації до чемпіонату Європи-2024.
Фото: Getty Images