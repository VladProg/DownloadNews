Команда вітчизняних футболістів із наслідками дитячого церебрального паралічу здобула золоті медалі на континентальній першості.

Як інформує офіційний сайт Української асоціації футболу (УАФ), паралімпійська збірна України стала найсильнішою на чемпіонаті Європи, який завершився в Італії, передає Укрінформ.
Протягом турніру українські футболісти посіли перше місце у групі В, де перемогли команди Німеччини (8:2), Шотландії (8:2) та Ірландії (6:2). У півфіналі «синьо-жовті» обіграли Іспанію (4:2), а у вирішальному поєдинку розгромили Англію (3:0). Голи у фіналі на свій рахунок записали Іван Доненко, Сергій Беденок та Антон Балакай.
Третє місце дісталося іспанцям, які здолали ірландців (4:0).
Чемпіонами Європи у складі збірної України стали: Богдан Дембик, Станіслав Подольський, Віталій Романчук, Артем Шеремет, Іван Доненко, Сергій Беденок, Богдан Кулинич, Дмитро Кравець, Антон Балакай, Олег День, Едгар Каграманян, Ярослав Черниш, Артем Красильников, Іван Шкварло. Тренер - Сергій Овчаренко.
Зазначимо, що чемпіоном Європи паралімпійська збірна України стала вшосте в історії (1999, 2002, 2006, 2010, 2014, 2023). Також наша команда є чинним переможцем чемпіонату світу, який також вигравала шість разів (2001, 2003, 2009, 2013, 2017, 2022).
Фото: ifcpf.com.