Український баскетбольний клуб «Прометей» зазнав п'ятої поразки в Єврокубку сезону-2023/24.

У дев'ятому турі групи А розіграшу слобожанська команда в Іспанії не втримала переможний результат у протистоянні з місцевим клубом «Ховентут Бадалона», програвши - 76:79 (26:15, 15:18, 20:29, 15:17), передає Укрінформ.
Наступний матч «Прометей» зіграє на виїзді 5 грудня проти німецького «Гамбурга».
Турнірне становище: «Париж» (Франція) - 8 перемог (у 9-ти іграх), «Лондон Лайонс (Англія) - 7 (9), «Хапоель» (Тель-Авів, Ізраїль) - 6 (8), «Бешикташ» (Туреччина) - 6 (9), «Вулвз» (Литва) - 4 (8), «Венеція» (Італія) - 4 (9), «Ховентут» (Іспанія) - 4 (9), «Прометей» (Україна) - 4 (9), «Гамбург» (Німеччина) - 1 (9), «Цедевіта Олімпія» (Словенія) - 0 (9).
Дві найкращі команди групи вийдуть до 1/4 фіналу Єврокубка. Клуби, які посядуть 3-6-ті місця, зіграють в 1/8 фіналу.
Протистояння перших стадій плей-офф будуть одноматчевими. Півфінали та фінал Єврокубка пройдуть у форматі серій best-of-3 (до двох перемог).
Нагадаємо, минулого сезону «Прометей» дійшов до півфіналу Єврокубка. Українська команда з різницею у 2 очки поступилася місцем у фіналі турецькому «Тюрку Телекому».
Фото: БК «Прометей».