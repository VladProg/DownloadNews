Головний тренер збірної України з карате Микола Сіраковський високо оцінив переможний виступ Анжеліки Терлюги на Європейських іграх-2023.

Він розповів про це в коментарі кореспонденту Укрінформу.
«Анжеліка зустрічалася із цією суперницею 4 роки тому. На відміну від минулого разу, ми змогли здобути перемогу за рахунок грамотного аналізу бою. Ми фактично не дали суперниці жодних шансів. Анжеліка підтвердила, що зараз вона є першим номером у світі, тому закономірно перемогла. Анжеліка - це той атлет, який працює постійно. Це головна причина, чому вона показує такий результат. Перемога на Європейських іграх - це закономірно, враховуючи форму, в якій вона підійшла до турніру». - сказав головний тренер збірної України з карате.
Сама Терлюга порівняла перемогу над болгаркою Івеною Горатовою з подоланням бар'єру.
«Минулого разу в Мінську я теж була в фіналі проти Горатової, але він не закінчився для мене хеппі-ендом. Суперниця була дуже принциповою. За всю мою кар'єру вона завадила мені здобути низку медалей, зокрема «золото» Олімпіади. На чемпіонаті світу ми зустрічалися двічі і обидва рази я програвала. Нарешті я змогла подолати цей бар'єр, тому почуваюся дуже щасливою», - зауважила каратистка.
Як повідомлялося, вчора, 23 червня, українська каратистка Анжеліка Терлюга завоювала золоту нагороду Європейських ігор в польському Кракові.
Європейські ігри триватимуть до 2 липня.
Фото: НОК України