Перед стартом першого в новому тенісному сезоні турніру серії Grand Slam експерти беттинг-сфери оновили котирування на переможницю жіночого одиночного турніру.

Найвищі шанси віддають першій «ракетці» світу Ізі Швьонтек з Польщі. До першої трійки головних фавориток також входять японка Наомі Осаки та представницю Тунісу Онс Жабер, передає Укрінформ.
З українських тенісисток найвищі шанси досягти успіху на Australian Open має 20-річна киянка Марта Костюк. Ії перемога оцінюється показником близько 2,5%. Він дозволяє українці залишатися в Топ-40 головних фавориток.
Трохи нижчі шанси досягти успіху в Австралії має українка Ангеліна Калініна, яка замикає Топ-60 претенденток на трофей. Далі у рейтингу вірогідності перемоги на Відкритому чемпіонаті Австралії розташувалися наші Даяна Ястремська, Леся Цуренко та Катерина Байндль. Вони перебувають у першій сотні претенденток.
Зазначимо, що поки лише дві представниці України гарантували собі місце у основному раунді Australian Open-2023. Це Марта Костюк та Ангеліна Калініна, чий персональній рейтинг в класифікації WTA дозволяє оминути кваліфікаційні баталії в Мельбурні. А от Катерина Байндль, Даяна Ястремська, Леся Цуренко, Дар’я Снігур та Катаріна Завацька змушені будуть пробиватися до «основи» через відбіркові змагання. Хоча дві перші з цієї п’ятірки мають шанс потрапити до основної сітки у разі відмови когось з тих учасниць, які вже забронювали собі місце там. Байндль та Ястремська відповідно друга та третя у «черзі відмов».
Нагадаємо, що на минулому Australian Open кращими з українських представниць у одиночному турнірі стали дві тенісистки одночасно - Еліна Світоліна та Марта Костюк, яким вдалося дістатися третього кола «основи».
Додамо, що основна сітка Australian Open 2023 пройде 16–29 січня.
Фото: j48tennis.net.