Загалом «синьо-жовті» мають уже вісім медалей.

На Іграх нескорених-2023, що тривають у німецькому Дюссельдорфі, завершилися фінали другого дня, в яких брала участь збірна України, передає Укрінформ.

За підсумком дня українці завоювали чотири нагороди: одне «золото», два «срібла» та одну «бронзу».
Ветеран ЗСУ Микола Заріцький посів перше місце у штовханні ядра серед чоловіків у класі IF1. В останній, третій, спробі Миколі вдалося вперше за фінал перетнути позначу 11 метрів та показати переможний результат – 11.3 м.
Срібну нагороду турніру виборов військовий Володимир Гера. Українець став другим у метанні диска серед чоловіків у категорії IF7. Найкращий кидок Володимиру вдався в другій спробі – 10.5 метра.
Ще одне «срібло» здобув представник Національної поліції України Максим Дмитраш. Учасник виступав у чоловічих стрибках у довжину в класі IJ5, де посів другу позицію. Найкращою його спробою виявилася друга, в якій Максим стрибнув на 5.44 метра.
Бронзовою медаллю цього разу відзначився нацгвардієць Віталій Бородавка: у бігу на 100 метрів у відкритому класі IT7 серед чоловіків.

Загалом «синьо-жовті» мають уже вісім медалей: дві золоті, чотири срібні та дві бронзові.
Фото: Invictus Games: Team Ukraine