Юнацька жіноча збірна України U18 розпочала підготовку до чемпіонату Європи.

На збір під керівництвом тренерського штабу Інни Кочубей викликані 17 баскетболісток, передає Укрінформ.
За словами наставниці, ще очікується приїзд гравчинь, які були задіяні на зборі збірної України з баскетболу 3х3, а останньою приєднається Серафіма Тиха, сезон якої в Італії завершиться 9 червня.
Команда зібралась у польському місті Александрув-Лодзький. Збір розпочався 1 червня і продовжиться до 28 червня.
«Нас тут чудово прийняли, зробили ідеальні умови, багато чого вони взяли на себе, враховуючи проблеми в нашій країні. За що їм дуже дякую. У нас є абсолютно все: чудовий зал, інвентар, тренажерний зал. Чудово, що не потрібно витрачати свою енергію на переїзди, можна зосередитись на тренуваннях», - прокоментувала умови збору Інна Кочубей.
Спарингувати збірна України буде з місцевою командою. Перший контрольний поєдинок на другий день збору завершився перемогою українських баскетболісток.
Континентальна першість для юнацьких жіночих збірних U18 у Дивізіоні В пройде в Софії з 30 червня по 9 липня.
На груповому етапі наша збірна зіграє проти Швеції, Словаччини, Болгарії та Естонії. До плей-оф вийдуть дві найкращі команди з групи.
Фото: fbu.ua.