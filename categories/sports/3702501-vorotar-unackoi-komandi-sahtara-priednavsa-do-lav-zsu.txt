Володимир Сегеда – уродженець Луганська.

Воротар юнацької команди «Шахтаря» Володимир Сегеда призупинив кар'єру та вступив до лав Збройних сил України, повідомляє «Терикон», передає Укрінформ.

Сегеда залучався до матчів команди «Гірників» U19 у чемпіонаті України. Від початку повномасштабного російського вторгнення Володимира з партнерами було евакуйовано до Хорватії.
Голкіпер розповідає, що свідомо вирішив повернутися з-за кордону, аби приєднатися до війська.
«Довго думав і ухвалив для себе рішення повернутися до України. Не можу просто так сидіти, коли у моїй країні йде війна. Ніколи не думав про те, щоб стати військовим. Але зараз цього потребує моя Батьківщина. Грати у футбол — мрія всього мого життя, я від неї не відмовляюся. Після Перемоги хотів би повернутися у футбол», - пояснює Сегеда.
У сезоні 2021/22 Сегеда залучався до чотирьох матчів «Шахтаря» U19 у чемпіонаті України, які провів у запасі.
Як повідомляв Укрінформ, у поєдинку 23-го туру УПЛ «Шахтар» переміг «Колос» - 3:1.

Фото: shakhtar.com