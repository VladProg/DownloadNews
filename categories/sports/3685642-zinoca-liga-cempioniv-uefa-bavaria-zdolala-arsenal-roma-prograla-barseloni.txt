У Лізі чемпіонів УЄФА серед жіночик команд відбулися перші поєдинки 1/4 фіналу.

Німецька «Баварія» на домашній «Альянс Арені» у Мюнхені завдяки голу Леа Шуллер (39-а хвилина) здолала англійський «Арсенал» - 1:0, передає Укрінформ.
В іншому матчі ігрового дня італійська «Рома» на «Стадіо Олімпіко» у Римі з рахунком 0:1 поступилася іспанській «Барселоні», у складі якої відзначилася Сальма Паральюело (34).
Перші чвертьфінальні поєдинки у парах «Ліон» (Франція) - «Челсі» (Англія) та «Парі Сен-Жермен» (Франція) - «Вольфсбург» (Німеччина) відбудуться 22 березня.
Матчі у відповідь пройдуть 29-30 березня.
Фінал жіночої Ліги чемпіонів УЄФА сезону-2022/23 відбудеться 3 червня в Ейндховені (Нідерланди).
Нагадаємо, чинним володарем титулу є футболістки «Ліона», які у торішньому фіналі в італійському Турині взяли гору над «Барселоною» (3:1).
Фото: УЄФА.