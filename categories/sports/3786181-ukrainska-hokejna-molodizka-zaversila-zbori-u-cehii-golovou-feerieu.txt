Молодіжна збірна України з хокею U20 виграла усі три контрольні матчі на зборі у Чехії.

Після звитяг над «Енергією» з Карлових Варів (4:2) та «Динамо» з Пардубіце (6:3) команда Срюбка і Бобкіна переконливо перемогла іще один клуб чеської Екстраліги U20 «Верва» (Литвинов, Чехія) - 8:5, передає Укрінформ.
У порівнянні з першими двома матчами тренерський штаб нашої команди зробив одну зміну. Вимушену. Іллю Криклю в центрі нападу у першій ланці замінив Олексій Євтехов. Замість Олексія роль центрфорварда четвертої ланки виконував номінальний оборонець Володимир Волков.
Як і в першому матчі, найрезультативнішим гравцем нашої команди став Микита Сидоренко - два голи і два асисти. Євтехов з новими партнерами за ланкою відзначився голом і двома результативними передачами.
Тепер хокеїсти української молодіжки роз’їжджаються по клубах. У грудні гравці зберуться знову. 11 грудня розпочинається чемпіонат світу у Дивізіоні 1В.
Фото: fhu.com.ua.