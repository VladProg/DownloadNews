Це перший випадок серед іноземних країн.

Федерація фехтування Норвегії вирішила повністю бойкотувати змагання через участь на них спортсменів з росії та білорусі, повідомляє пресслужба організації, передає Укрінформ.
«Після того, як більшість на конгресі FIE затвердила дозвіл росіянам та білорусам повернутися, керівництво федерації фехтування вирішило не відправляти спортсменів на змагання та чемпіонати з їхньою участю», - повідомляється у заяві організації.

Повний бойкот Норвегією змагань за участі Росії та Білорусі - перший у фехтуванні. Загалом лише у боксі країни оголошували бойкот виступам на чемпіонатах світу, які організовувала IBA, через участь атлетів з цих країн.
Крім цього, в Норвегії відмовилися проводити щорічний Кубок світу - замість цього планують провести змагання, де б брали участь фехтувальники з Швеції та Фінляндії.

Як повідомляв Укрінформ, у березні Міжнародна федерація фехтування (FIE) оголосила про повернення спортсменів з росії та білорусі до змагань.
Фото: Getty Image