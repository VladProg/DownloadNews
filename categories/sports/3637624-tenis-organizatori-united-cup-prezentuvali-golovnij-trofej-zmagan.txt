У Перті (Австралія) відбулася церемонія презентації головної нагороди United Cup - змішаного командного тенісного чемпіонату, який відкриє новий сезон.

Організатори United Cup презентували головний трофей змагань, повідомляє Укрінформ.
Кубок презентували австралійська екстенісистка та чемпіонка «Ролан Гаррос» у змішаному парному розряді Кейсі Деллакуа, міністр спорту Західної Австралії Девід Темплман, директор турніру Стівен Ферроу та генеральний менеджер United Cup Perth Бретт Паттен.
Кубок United Cup висотою 50 см, виготовлений зі срібла з 24-каратним напиленням, складається з 36-ти стрижнів, що символізують 18 країн-учасниць змішаного парного розряду, кожен з яких виготовлений вручну. Шлях стрижнів від цоколя до обода чаші нагадує рух тенісного м'яча і те, як м'яч може змінювати швидкість та напрямок. Для створення трофея знадобилося понад 400 годин роботи.
«Ми хотіли мати трофей, який одразу став би культовим, особливим і унікальним для United Cup. І ми хотіли отримати таке, що насправді символізує об'єднання гравців обох статей», - сказав Стівен Ферроу.
Трофей виготовили ті ж самі ювеліри, які робили нагороди для Laver Cup, футбольного Кубка Англії та Кубка світу з регбі.
Матчі United Cup відбудуться у трьох містах (Перті, Брісбені, Сіднеї) з 29 грудня по 8 січня.
Фото: btu.org.