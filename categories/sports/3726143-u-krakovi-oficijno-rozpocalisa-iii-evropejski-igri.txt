Церемонія відкриття ІІІ Європейських ігор відбулася у Кракові на Міському стадіоні імені Генрика Реймана.

Представники 48 країн пройшли стадіоном під час параду учасників Євроігор, передає Укріфнформ.
Національну збірну України зустрічали гучними оваціями. Команду очолили прапороносці - лучниця Анастасія Павлова та каноїст Андрій Рибачок. Разом з нашими спортсменами був міністр молоді та спорту України, президент НОК України Вадим Гутцайт.
У мультиспортивних змаганнях, що проводяться раз у чотири роки, беруть участь близько семи тисяч атлетів з усього континенту, в тому числі 263 українців.
Буде розіграно понад 250 комплектів нагород. У рамках Ігор пройде 16 чемпіонатів Європи, а представники 18-ти олімпійських видів спорту матимуть шанс поборотися за ліцензії на Олімпіаду в Парижі.
Для учасників Ігор виступив український гурт Kalush Orchestra з піснею «Стефанія», яка підкорила серця шанувальників Євробачення-2022.
Організатори Європейських ігор-2023, попри рекомендації МОК, не допустили до змагань представників росії та білорусі. Під час церемонії відкриття неодноразово згадувалось, що в той час, як у Польщі відбувається мультиспортивний турнір, в Україні триває війна.
Фото: suspilne.media.