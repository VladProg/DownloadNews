П’ятничним протистоянням між запорізьким «Металургом-2» та «Хустом» відновлюється суперництво в третьому дивізіоні вітчизняного футболу - Другій лізі.


Центральний матч туру відбудеться 8 квітня в Одесі, де «Реал Фарма», що посідає друге місце, прийматиме бузівську «Ниву», яка випереджає найближчого переслідувача на сім очок. Також у суботу з’ясовуватимуть стосунки вінницька «Нива» із «Чайкою» з Петропавлівської Борщагівки та «Звягель» з миколаєвським «Вастом», передає Укрінформ.
Поєдинок столичного «Рубікону» з кременчуцьким «Кременем-2» не відбудеться, оскільки київська команда повідомила ПФЛ, що вирішила достроково припинити виступи у першості.
Багато експертів схиляється до того, що у випадку перемоги над головним конкурентом футболісти з Бузової практично гарантують собі підвищення в класі. Щоправда, одесити не приховують свого бажання боротися за найвищу сходинку п’єдесталу до кінця і для початку збираються взяти реванш у «Ниви» за поразку у першому колі.
Додамо, що перша команда Другої ліги підвищується в класі напряму, друга зіграє стиковий матч із передостаннім місцем Першої ліги.
Фото: uaf.ua.