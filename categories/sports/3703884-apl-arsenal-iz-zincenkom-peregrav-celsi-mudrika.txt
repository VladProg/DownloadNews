В Англійській прем'єр-лізі (АПЛ) тривають матчі 34-го туру футбольного чемпіонату.

«Арсенал» на домашній арені «Емірейтс Стедіум» у Лондоні змусив капітулювати «Челсі» - 3:1, перервавши свою 4-матчеву серію без перемог, передає Укрінформ.
Результативними ударами у господарів відзначилися Мартін Едегор, який оформив дубль на 18-й та 31-й хвилинах, та Габріел Жезус (34). У складі гостей автором голу став Чуквунонсо Мадуеке (65)
Український захисник Олександр Зінченко вийшов у старті «Арсенала», поступившись місцем на полі шотландцю Кірану Тірні на 73-й хвилині.

Форвард «Челсі» Михайло Мудрик у свою чергу замінив на 71-й хвилині нападника збірної Англії Рахіма Стерлінга.
В активі «Арсенала» - 78 очок, який відновив лідерство у турнірній таблиці АПЛ. Другим йде «Манчестер Сіті» (76), маючи на дві гри менше. 3 травня «містяни» прийматимуть лондонський «Вест Гем».
Фото: AFP.