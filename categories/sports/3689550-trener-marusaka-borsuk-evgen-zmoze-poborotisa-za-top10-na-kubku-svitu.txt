Тренер Євгена Марусяка Володимир Борщук поділився враженнями від встановлення своїм підопічним нового національного рекорду України у стрибках на лижах з трампліна.

Він сказав про це ексклюзивно в коментарі Укрінформу.
«Марусяк зараз перебуває в дуже гарній формі Шкода, що зимовий сезон вже закінчується. Ми маємо проблеми зі швидкістю на розгоні, з нового сезону будемо над цим працювати все більше. Якщо нам вдасться підняти швидкість, результати будуть тільки покращуватися. Євген своїми хорошими стрибками зможе навіть поборотись за топ-10 на кубку світу», - сказав тренер Марусяка.
Борщук також зауважив, що завтра у Марусяка буде заключний старт сезону.
«Завтра в нас заключний старт цього сезону. Завдання - поборотися за топ-30 найсильніших літаючих лижників світу. Бажаю Євгенові встановити новий рекорд України і новий рекорд в його житті. Ми з гарним настроєм підходимо до завершення сезону», - додав Борщук.
Тренер Євгена також розповів про взаємодію їхнього тандему.
«Секретів немає: коли спортсмен віддається своїй справі на 100 відсотків, рано чи пізно результат мусить прийти, на мою думку. Моє завдання полягає в тому, щоб допомагати і вірити в спортсмена. А також спортсмен повинен вірити в себе і в свої сили. Тоді прийде впевненість, що ми можемо стрибати гарно і далеко», - висловився Борщук.
Пан Володимир також поділився планами та амбіціями команди.
«Наприкінці червня дуже важливі змагання - Європейські ігри, тож до них будемо готуватися. Пізніше вже буде міжнародний календар змагань - тоді будемо планувати, що і як. Надіємось, що збережемо форму Євгена на такому ж високому рівні на літній сезон. І ще вірю, що Калініченко зможе себе проявити і в літній сезон знайде себе та зможе боротися за 30-ку найсильніших спортсменів. Будемо боротися і радувати шанувальників стрибків з трампліна в Україні хорошими результатами», - підсумував тренер.
Як повідомляв Укрінформ, 23-річний Євген Марусяк на 1 метр покращив своє ж досягнення у стрибках на лижах з трампліна, яке було встановлено 29 січня в австрійському Бад-Міттерндорф. На змаганнях у словенській Планиці Євген пролетів на 211 метрів.
Фото: Getty Image