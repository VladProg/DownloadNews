Українські ралі-гонщики працюють над проєктом, метою якого буде постачання багі для потреб Збройних сил України.

Про це повідомив один з членів команди SKARLAT-XTRM майстер спорту України міжнародного класу з автомобільного спорту Вадим Притуляк під час пресконференції в Укрінформі.
«Ми передали два багі до ЗСУ, де вони проходять випробування. Як наслідок, ми отримуємо інформацію на рахунок його якості й вдосконалюємо їх під потреби хлопців і дівчат у зоні бойових дій. Ми зрозуміли, що багі дуже потрібні на фронті, адже за їх рахунок можна евакуйовувати поранених бійців і підвозити боєприпаси. На наших багі можна евакуювати до трьох-чотирьох поранених важкопоранених, до десяти - легко поранених» - зауважив він.


Притуляк також наголосив на тому, що вони агітують спонсорів і благодійні фонди, аби ті купляли машини такого типу для ЗСУ.


«Ми зараз активно працюємо над тим, щоб знайти спонсорів для налагодження виробництва таких машин. На рахунок адаптації їх до зони бойових дій можу зауважити, що нам допомагають у цьому іноземні партнери. Без тестування машин на полі бою ніхто не скаже, як вона себе там проявить. Окрім того, у питанні виготовлення машин нам допомагають друзі», - пояснив він.
За словами Притуляка, окрім зони бойових дій, машини також випробовують на ралі-перегонах.


Королівська федерація автоспорту Іспанії запросила українського ветерана десантно-штурмових військ Сергія Романовського стати штурманом на змаганнях.


«Я дуже радий можливості взяти участь у змаганнях. Мене захопив стиль життя гонщика на ралі. Ми говоримо про подолання 450 кілометрів за дві доби по пересічній місцевості. Проблеми, які необхідно виконувати під час гонок, труднощі й виклики. Це діяльність, яка значно урізноманітнює твоє життя», - поділився враженнями Романовський.

Наостанок він наголосив, що головне завдання їхньої команди - це масштабування проєкту з багі, адже він дозволить евакуйовувати більше поранених з фронту.



Як повідомляв Укрінформ, на базі Львівського вищого професійного училища комп’ютерних технологій та будівництва розробили повнопривідне багі «ГУРКІТ», аналогів якому немає.