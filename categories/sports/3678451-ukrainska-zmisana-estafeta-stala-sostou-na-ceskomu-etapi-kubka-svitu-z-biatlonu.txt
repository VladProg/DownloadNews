В Нове-Место (Чехія) пройшла передостання гонка сьомого етапу Кубка світу з біатлону.

Переможцями змішаної естафети стали представники Франції (0 штрафних кіл + 7 додаткових патронів), передає Укрінформ.
«Срібло» та «бронза» дісталися відповідно біатлоністам Швеції (0+18) та Норвегії (0+16).
Збірна України у складі Юлії Джими, Олени Білосюк, Артема Прими та Антона Дудченка фінішувала шостою (1+8).
Українці перед заключним вогневим рубежем йшли третіми, проте 3 додаткові патрони та коло штрафу Дудченка не дозволили «синьо-жовтим» дістатися п'єдесталу.
Загалом на старт вийшли 22 команди.
Програму чеського етапу Кубка світу завершить о 16.15 одиночна змішана естафета за участю українців Анастасії Меркушиної та Богдана Цимбала.
На фото: Антон Дудченко (ukrbiathlon.com.ua).