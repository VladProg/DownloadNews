Український центровий Кирило Натяжко потрапив у заявку баскетбольного клубу «Дніпро» на новий сезон Суперліги.


32-річний Натяжко востаннє грав у сезоні-2020/2021, а минулого року на професіональному рівні не виступав. Кирило з початку повномасштабної війни перебуває в Україні, займається волонтерською діяльністю, передає Укрінформ.
Улітку баскетболіст готувався до сезону з «Дніпром» і взяв участь у турнірі в Івано-Франківську, де зіграв у всіх трьох матчах команди.
Розпочав професіональну кар’єру Натяжко у 2012 році в маріупольсьсому «Азовмаші», за який грав два роки, після чого спробував свої сили закордоном. 2018 року повернувся до України, підписавши контракт з «Дніпром», з яким виграв національний кубок. У 2019 році завершив кар’єру, але за два роки відновив її, провівши ще сезон у «Дніпрі». Загалом у Суперлізі за «Дніпро» зіграв 45 матчів.
На рахунку Натяжка також 24 матчі у складі національної збірної України, в тому числі він грав на Євробаскеті-2013 та чемпіонаті світу-2014.
Додамо, що «Дніпро» стартує в чемпіонаті Україні у Києві, де зустрінеться зі столичним «Будівельником», «Запоріжжям» та одеською БІПою.
Фото: fbu.ua.