Лідер збірної України з волейболу Олег Плотницький переконаний, що збірна України може обіграти Словенію на чемпіонаті Європи.

Він сказав про це в коментарі кореспонденту Укрінформу.
«Я думаю, що кожна команда, яка тут грає, хоче перемогти на цьому турнірі. Всі розуміють, що це дуже важко, завтра буде дуже складна гра. При позитивному результаті для нас далі будуть ще важчі ігри. Нам треба додавати на 200 і навіть 300 відсотків, грати свої найкращі ігри і перемагати. Таких шансів не буває багато в житті, тому ми маємо знайти в собі всі сили й витратити їх задля перемоги. Аби запам’ятати це літо з позитивним моментом, ми маємо зібратись і битись до останнього. Ніхто не знає, як буде наступного року, як буде на наступному чемпіонаті Європи, ніхто не знає, що буде завтра, тому, звісно, ми повинні налаштовуватись тільки на перемогу, налаштовуватись на перші місця, на медалі. Тільки з цією думкою в голові ти можеш перемагати і рости як гравець і як команда», - сказав він.
На його думку, основним у поєдинку проти Словенії буде те, хто збереже концентрацію під час гри.
«Супер крута команда, одна з найкращих у Європі. Буде стовідсотково дуже важко. Нам потрібно показати найкращу гру збірної в цьому сезоні. Я думаю, в нас є гарні шанси на те, щоб перемогти. Їм теж важко, вони зіграли з турками (3:2) – витратили багато сил та емоцій. Думаю, все буде залежати від того як добре ми витримаємо концентрацію, хто зробить менше індивідуальних помилок. Саме у того буде більше можливостей та шансів на перемогу», - пояснив Плотницький.
Як повідомлялося, збірна України з волейболу обіграла Туреччину (3:0) в 1/8 фіналу чемпіонату Європи.
У наступному матчі українці зіграють зі збірною Словенії у чвертьфіналі. Поєдинок відбудеться 11 вересня.
Фото: cev.eu