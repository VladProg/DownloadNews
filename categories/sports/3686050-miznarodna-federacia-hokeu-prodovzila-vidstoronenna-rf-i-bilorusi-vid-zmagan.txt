Міжнародна федерація хокею продовжила термін відсторонення збірних росії та білорусі на сезон-2023/24.

Про це повідомляється на сайті організації, передає Укрінформ.
Зазначається, що після детальної оцінки ризиків було вирішено, що повернення збірних росії та білорусі до змагань під егідою МФХ наразі становить небезпеку.
"Таким чином, МФХ проведе чемпіонат світу 2023/2024 без збірних росії та білорусі", - йдеться у повідомленні.
Як повідомлялося, Національний олімпійський комітет України надіслав листи керівникам НОК інших країн, а також міжнародним федераціям щодо недопуску спортсменів з росії та білорусі до змагань.
Наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Спортивні федерації України з олімпійських видів спорту підписали спільний лист до МОК із закликом не допустити росіян і білорусів до змагань. Україна заявила, що бойкотуватиме Олімпіаду в Парижі, якщо на ній виступлять спортсмени з росії та білорусі.