У Таллінні (Естонія) за участю збірної України триває чемпіонат світу з хокею у Дивізіоні ІВ.

Четвертий тур першості приніс третю перемогу «синьо-жовтим», які розгромили національну команду Нідерландів - 14:2 (4:1, 6:1, 4:0), передає Укрінформ.
Чотири шайби у ворота суперників закинув Данило Трахт (12, 21, 51, 59-а хвилини), автором хет-трику став Ілля Коренчук (2, 7, 50), дубль оформив Андрій Денискін (32, 45), а також відзначилися Дмитро Німенко (19), Ігор Мережко (23), Назар Ружников (23), Ярослав Панченко (37) та Олексій Ворона (39).
У заключному матчі ігрового дня о 19.30 Естонія зійдеться з Японією.
Турнірне становище: Україна - 10 очок (після 4-х ігор), Японія - 9 (3), Естонія - 5 (3), Китай - 5 (4), Нідерланди - 3 (4), Сербія - 1 (4).
29 квітня підопічні Вадима Шахрайчука завершать виступ протистоянням з Японією.
Переможець турніру підвищиться у класі і наступного сезону гратиме у другому за класифікацією Дивізіоні ІА.
Фото: Федерація хокею України.