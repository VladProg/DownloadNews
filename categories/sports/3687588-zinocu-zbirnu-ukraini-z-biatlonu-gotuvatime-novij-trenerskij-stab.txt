Жіноча збірна України з біатлону матиме новий тренерський штаб на сезон 2023/24.

Про це Суспільне Спорт повідомив президент федерації України з біатлону (ФБУ) Іван Крулько, передає Укрінформ.
«Стосовно жіночої команди, то в нас буде новий тренерський штаб. Але по прізвищах ми оголосимо після засідання тренерської ради та президії Федерації біатлону України, яка повинна ці рішення затвердити. Буде некоректно оголошувати до цього, але в жіночій команді планується по складу омолодження і по тренерам будуть зміни. Це будуть вітчизняні спеціалісти. Президія ФБУ має відбутися в першій половині квітня», - сказав Крулько.
Відзначимо, що Україна у березні 2022 року змінила старшого тренера жіночої команди. Словенець Урош Велепець, який працював з жіночою збірною в олімпійський сезон 2021/22, залишив цю посаду та увійшов до тренерського штабу чоловічої команди Німеччини.
Замість Велепця жіночу збірну України очолив Олександр Кравченко, який перед цим був помічником словенського фахівця, а також персональним тренером біатлоністки Олени Білосюк.
Нагадаємо, старшим тренером чоловічої збірної України з біатлону залишається словацький фахівець Юрай Санітра.
На фото: Іван Крулько (Aspen Institute Kyiv).