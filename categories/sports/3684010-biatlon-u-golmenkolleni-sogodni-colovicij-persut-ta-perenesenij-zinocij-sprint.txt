У Голменколлені (Норвегія) у суботу, 18 березня, відбудуться дві гонки заключного, дев'ятого етапу Кубка світу з біатлону сезону-2022/23.

У передостанній день змагань пройде чоловіча гонка переслідування на 12,5 км та жіночий спринт на 7,5 км, який напередодні не відбувся через густий туман на стадіоні, який не дозволив біатлоністкам працювати на вогневому рубежі, передає Укрінформ.
О 13.45 у чоловічому пресьюті Україну представлятимуть Богдан Цимбал (44-й стартовий номер; відставання від лідера 2 хвилини 19 секунд), Артем Прима (51; +2.29) та Антон Дудченко (58; +2.40).
О 16.00 на дистанцію жіночої спринтерської гонки вийдуть українки Олена Білосюк (12-й стартовий номер), Юлія Джима (38), Анастасія Меркушина (48), Дар'я Блашко (75) та Любов Кип'яченкова (103).
Як повідомляв Укрінформ, персьют у жінок відмінили. Таким чином, володаркою Малого кришталевого глобусу в гонках переслідування стала француженка Жюлья Сімон.
Норвезький етап Кубка світу завершить біатлонний сезон 19 березня масстартами.
Фото: Getty Images.