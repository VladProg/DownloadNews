Міністр молоді та спорту України, президент НОК України Вадим Гутцайт не виключає, що у тому випадку, якщо росіян чи білорусів допустять на Олімпіаду і Україна бойкотуватиме змагання, до цього бойкоту доєднаються й інші країни, які на різних етапах своєї історії постраждали від російського імперіалізму.

Про це очільник українського спорту сказав в інтерв'ю агентству AFP, передає Укрінформ.
Міністр зазначив, що Міжнародний олімпійський комітет не відправив запрошення Росії та Білорусі на Олімпійські ігри ані як державам, ані як Національним олімпійським комітетам.
«Як каже президент МОК Томас Бах, фінальне рішення можуть ухвалити на сесії МОК, яка пройде у жовтні в Індії. Нині мова йде винятково про запрошення індивідуальних нейтральних спортсменів, які не використовують національну символіку та публічно не підтримують дії влади. Цю нейтральність необхідно ретельно контролювати та перевіряти», - розповів Гутцайт.
Міністр вважає, що не можна називати «нейтральними» й тих атлетів з країн-агресорок, які отримують державне фінансування чи спонсоруються державними компаніями.
«Якщо російські атлети будуть на Олімпіаді, тоді російські пропагандисти спробують перетворити це свято спорту на свято пропаганди, як це свого часу зробив Гітлер. Я вірю, що МОК не дозволить агресорам цього зробити. Також я не виключаю, що росіяни зроблять «жест доброї волі» і скажуть, що не поїдуть на Олімпіаду, на яку їх і так ніхто не запрошує», - наголосив очільник міністерства.
Фото: mms.gov.ua.