Турнір Жіночої тенісної асоціації (WTA) - Miami Open - у Маямі (штат Флорида, США) із призовим фондом $8,8 млн. пройде без торішньої його переможниці Іги Швьонтек з Польщі.

Перша «ракетка» світу скасувала свій виступ через травму, передає Укрінформ.
Як повідомила спортсменка у Twitter, на турнірі в Досі і після нього у неї була сильна інфекція, випадок із сильним кашлем призвів до травми ребра.
Протягом останніх днів вона проходила обстеження, і на жаль, й досі відчуває великий дискомфорт та сильний біль, тож не може змагатися.
«Мені потрібно зробити перерву, щоб відновитися, тому я змушена знятися з турніру в Майамі та матчу у Кубку Біллі Джин Кінг. Це важке рішення для мене, але здоров'я важливіше. Я вдячна, що це моя перша проблема зі здоров'ям за довгий час. Я була в ідеальній формі дуже довго, але це спорт, іноді трапляється таке, на що ти не можеш вплинути. Настав час прийняти це і скоріше одужувати», - наголосила Швьонтек.
Польську тенісистку в основній сітці Miami Open замінить «лакі-лузер» Юлія Грабгер із Австрії. У другому колі вона зіграє проти американки Клер Лю.
Турнір у Флориді триватиме до 2 квітня.

Фото: Getty Images.