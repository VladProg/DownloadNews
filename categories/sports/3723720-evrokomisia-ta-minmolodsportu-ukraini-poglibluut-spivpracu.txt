Міністр молоді та спорту України Вадим Гутцайт зустрівся з віце-президентом Європейської комісії з питань просування європейського способу життя Маргарітісом Схінасом.

Зустріч відбулася на частково зруйнованому російськими ракетами спорткомплексі «Авангард» у Києві, передає Укрінформ.
Під час зустрічі сторони відзначили важливість продовження тісної співпраці з питань молоді та спорту. Ця співпраця набуває все більшого значення у світлі неспровокованої та невиправданої агресивної війни Росії проти України та її руйнівних наслідків для життя мільйонів молодих українців та для спортивного сектору країни.
«Ми цінуємо досягнуту сьогодні домовленість з Єврокомісією щодо надання можливості українським молодіжним та спортивним організаціям бути ініціаторами інституційних грантів та грантів на підвищення кваліфікації через програму Еразмус плюс», - наголосив Гутцайт.
Він зазначив, що для тих, кому вдасться отримати ці гранти до 200 тисяч євро, це буде чудова можливість поділитися хорошими практиками та досвідом з європейськими партнерами та зміцнити спроможність і стійкість у складних умовах агресії Росії проти України.
«Ми з нетерпінням чекаємо на вироблення спільних підходів у сфері молоді та спорту для оптимізації нашої політики відповідно до європейських цінностей та статусу кандидата до вступу в ЄС», – підкреслив міністр.
Фото: facebook.com/minmolodsport.