Українка разом із Магдаленою Френх на супер тай-брейку здолала нідерландок Схофс та Гімбрере.

Українська тенісистка Катерина Володько пробилася до фіналу парного розряду турніру ITF W100 у Дубаї (ОАЕ), передає Укрінформ.

Українка разом з Магдаленою Френх із Польщі у напруженому матчі зламала опір нідерландського дуету Ясмейн Гімбрере та Бібіани Схофс - 4:6, 7:6(4), 15:13.

У першому сеті з самого початку перевагу захопили нідерландки, які впевнено довели партію до перемоги. У другому сеті гра дійшла до тай-брейку, де кращими стали Володько та Френх.

Доля зустрічі вирішувалася на супер тай-брейку. Катерина з Магдаленою врятували три матч-боли, у свою чергу втративши шість можливостей завершити гру. Із сьомої спроби їм це вдалося.
У фіналі українсько-польський дует зіграє з першими сіяними турніру парою Тімеа Бабош/Крістіна Младенович (Угорщина/Франція).
Як повідомляв Укрінформ, Ангеліна Калініна не змогла пройти до фіналу турніру WTA 125 у Франції.

Фото: btu.org.ua