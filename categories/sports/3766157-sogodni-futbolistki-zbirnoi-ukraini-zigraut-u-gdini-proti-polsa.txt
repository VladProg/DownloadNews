26 вересня поєдинком із Польщею національна жіноча збірна України з футболу продовжить боротьбу в груповому раунді першого в історії розіграшу Ліги націй.

Поєдинок 2-го туру пройде на Міськиму стадіоні у Гдині. Початок - о 19.00 за київським часом, передає Укрінформ.
У першому турі наша команда, ведучи в рахунку, поступилася команді Сербії - 1:2. Поєдинок пройшов у польському містечку Старогард-Гданський на стадіоні імені Казімежа Дейни і став дебютним для виконувача обов'язків головного тренера «синьо-жовтих» Володимира Пятенка.
Протистояння між збірними України та Польщі стане вже 15-м в історії цих команд: вісім перемог на боці українок, тричі кращими були суперниці, двічі команди завершували матч без визначення переможця, а остання зустріч закінчилася серією післяматчевих пенальті. Загальна різниця забитих і пропущених м'ячів також на користь збірної України - 33:21.
Склад національної жіночої збірної України:
воротарі - Катерина Самсон («Ворскла», Полтава), Дар'я Келюшик («Кривбас», Кривий Ріг), Катерина Боклач («Марсель», Франція);
захисниці - Катерина Корсун, Яна Котик, Ірина Подольська, Ірина Котяш (усі - «Ворскла», Полтава), Анастасія Вороніна («Колос», Ковалівка), Любов Шматко («Галатасарай», Туреччина);
півзахисниці - Ірина Майбородіна («Колос», Ковалівка), Вікторія Головач («Шахтар», Донецьк), Анна Петрик, Ніколь Козлова, Вероніка Андрухів (усі - «Ворскла», Полтава), Вікторія Гірин («Ладомир», Володимир), Даяна Семків («Кривбас», Кривий Ріг), Натія Панцулая, Дар’я Апанащенко (обидві - «Житлобуд-1», Харків), Христина Перевізник («Карагюмрюк», Туреччина);
нападниці - Яна Калініна, Роксолана Кравчук (обидві - «Ворскла», Полтава), Ольга Овдійчук («Фомгет», Туреччина), Інна Глущенко («Ніцца», Франція).
Фото: uaf.ua.