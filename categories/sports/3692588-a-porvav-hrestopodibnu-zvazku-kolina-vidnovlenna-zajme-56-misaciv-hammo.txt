Український дзюдоїст Яків Хаммо розповів про свою травму і подальші плани у кар'єрі.

Він сказав про це ексклюзивно в коментарі кореспонденту Укрінформу.
«У мене серйозна травма: я порвав хрестоподібну зв'язку. Ми зробили операцію, відновлення займе 5-6 місяців. Плануємо на татамі вийти в кінці осені. Головне розпочати, набрати форму, тоді все буде добре. Далі - Олімпіада. Я вже відбираюся до паризьких Ігор, у мене є певна кількість очок. Я збираюся набрати більше очок, щоб поїхати туди. Потрібно ж завершити те, що почав. Просто так я вже на Олімпіаді виступав. Тепер потрібна медаль. На кожній Олімпіаді я оновлююся, тому, думаю, на паризьких Іграх буде цікаво». - зауважив Хаммо.
Дзюдоїст також наголосив на тому, що не розуміє, як змагатися з росіянами і білорусами на Іграх, якщо їх туди допустять.
«Ми переживаємо з цього приводу. Наші тренери і старші товариші роблять дуже багато, щоб росіян і білорусів не допустили до змагань. Зараз поки це все вирішується. Чесно кажучи, дуже складно. У спорті спортсмени рухаються до Олімпіади, але й виходити з ними на один килим - це неправильно. Думаю, що оптимальний варіант - це їхати на Ігри, але не боротися з ними на цих змаганнях», - пояснив дзюдоїст.
Як повідомлялося, новий змагальний рік Хаммо розпочав у січні 2023 року зі змагань рівня Гран-прі у португальській Алмаді. Там Яків посів сьоме місце.
Як повідомляв Укрінформ, після змагань у Португалії Яків Хаммо не виходив на татамі та пропустив чотири турніри рівня Гренд Слем.
Фото: Judoinside