Голова Олімпійського та Паралімпійського комітету США Сюзанна Лайонс підтримала ідею президента МОК Томаса Баха дозволити спортсменам з росії і білорусі змагатися на літній Олімпіаді-2024 в Парижі під нейтральним прапором.

Про це повідомляє американське видання WSJ із посиланням на заяву Лайонс, передає Укрінформ.
«США підтримують пошук способів для атлетів, які тренувалися все своє життя для цього, щоб вони змогли повернутися та взяти участь у змаганнях», — зазначила Лайонс.
Водночас вона підкреслила, що США виступають категорично проти того, щоб російські та білоруські спортсмени змагалися під національними прапорами своїх країн, які перебувають під санкційним тиском.
Як повідомлялося, минулого тижня голова Міжнародного олімпійського комітету (МОК) Томас Бах також висловився за допуск спортсменів із росії та білорусі до Ігор у Парижі. За це виступив і президент Франції Еммануель Макрон. У відповідь міністр закордонних справ України Дмитро Кулеба назвав таку ідею огидною.
У понеділок міністри спорту 36 країн звернулися до МОК, підтримавши позицію України щодо блокування російських і білоруських спортсменів від олімпійського руху на міжнародному рівні.