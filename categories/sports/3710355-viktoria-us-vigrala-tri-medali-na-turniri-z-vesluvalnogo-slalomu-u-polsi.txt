Українка Вікторія Ус здобула три нагороди на міжнародному турнірі з веслувального слалому Krakowskie Slalomy у Польщі.

Як повідомила спортсменка у Facebook, вона перемогла в каное, здобула «срібло» у байдарці та екстремальному слаломі, передає Укрінформ.
Свої нагороди Вікторія присвятила чемпіону України з веслувального слалому Олегу Сірому, який загинув, захищаючи незалежність України під Бахмутом.
«Він був неймовірно талановитим на воді та щирим, добрим, завжди усміхненим у житті. Вічна пам'ять герою! І дякую всім нашим захисникам за їхню тяжку працю!» - написала Вікторія Ус.
Фото: facebook.com/vikcoola.