Олімпійський чемпіон з греко-римської боротьби Жан Беленюк прагне здобути ще одну медаль Олімпійських ігор.

Про це він розповів у коментарі «Колу Спорту», передає Укрінформ.
«Точно є ціль і амбіції щодо участі і гідного представлення своєї держави саме на Олімпійських Іграх, тому що інакше немає сенсу проходити всі попередні етапи», - сказав Беленюк.

Жан також заявив, що візьме участь у чемпіонаті світу у Белграді.

«Планую їхати, тому що чемпіонат світу дійсно дуже відповідальний для всієї збірної, ліцензійний чемпіонат світу, де будуть розігруватися путівки на майбутні олімпійські ігри у Парижі, тому для кожного спортсмена зараз велика відповідальність. І налаштовані по бойовому. Звісно, що це спорт і тут загадувати дуже важко, але ми відпрацьовуємо, робимо все в контексті підготовки, для того щоб гідно представити нашу державу на цьому світовому форумі», - додав Беленюк.

Як повідомлялося, 16-24 вересня столиця Сербії, Белград, прийме головну борцівську подію року - Чемпіонат світу.

Фото: Getty Images