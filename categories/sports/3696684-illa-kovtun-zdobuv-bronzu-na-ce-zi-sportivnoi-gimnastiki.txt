Українець виграв медаль у вправах на перекладині.

Останнім фіналом чемпіонату Європи зі спортивної гімнастики стали вправи на перекладині, передає Укрінформ.
Вісім найкращих спортсменів за результатами кваліфікації отримали можливість поборотися за нагороду, серед яких і Ілля Ковтун.
19-річний гімнаст відібрався до фіналу з другим результатом серед усіх учасників, отримавши оцінку 14.000 бала. Випередив його лише італієць Карло Маччіні, тоді як для самого Ковтуна фінал на перекладині став першим у кар'єрі саме на рівні чемпіонатів Європи.
Ковтун розпочинав виступи останнім серед всіх учасників. На той момент за 14.000 програму виконали хорват Тін Србіч та італієць Маччіні. А ось ще два гімнасти - норвежець Софус Хеггемснес та угорець Крістіан Балаш, які виступали перед українцем - припустилися хиб під час своїх виступів.
Зрештою, Ковтун майже повторив результат у кваліфікації. Попри неідеальне приземлення, український гімнаст зміг потрапити до топ-3 з результатом 13.966 бала.
«Срібну» медаль здобув Карло Маччіні з Італії, «золото» - у хорвата Тіна Србіча.

Як повідомляв Укрінформ, український гімнаст вдруге виступав у фіналі у заключний день чемпіонату Європи, перед цим Ковтун став переможцем змагань на паралельних брусах.

Фото: Getty Image