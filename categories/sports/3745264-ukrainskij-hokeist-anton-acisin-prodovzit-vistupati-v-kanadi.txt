Кандидат до молодіжної збірної України з хокею нападник Антон Яцишин продовжить кар'єру у канадській команді «Дрейтон Веллі Тандер» з юніорської ліги Альберта (AJHL).

Це та сама ліга, в якій минулої весни тріумфу досягли гравці «Брук Бандитс» з українцями Михайлом Сімчуком та Данилом Коржилецьким у складі, передає Укрінформ.
Варто зазначити, що для 18-річного киянина Яцишина майбутній сезон стане сьомим поспіль у канадських хокейних лігах. Щоправда, минулий чемпіонат для Антона не вийшов вражаючим: хокеїст зіграв лише п'ять матчів у західній лізі (WHL) за «Принц Альберт Райдерс» (1 гол), після чого перейшов до ліги Британської Колумбії (BCHL). Там він у команді «Ковічан Веллі Кепіталз» мав 6 очок (4 шайби + 2 передачі) у 40-а матчах.
Додамо, що 2022 року на чемпіонаті світу Антон Яцишин виступав за юніорську збірну України U18 під керівництвом Олександра Бобкіна і у п'яти зустрічах відзначився закинутою шайбою.
Фото: facebook.com/fhu.com.ua.