Польща подасть свою кандидатуру на проведення літніх Олімпійських ігор 2036 року.

Про це заявив президент РП Анджей Дуда у місті Закопане, передає кореспондент Укрінформу.
“Я хотів би оголосити тут після консультацій, які ми провели з керівництвом Польського олімпійського комітету, з міністром спорту і його працівниками, а також урядом, що ми маємо амбіції й намір розпочати кроки у напрямку проведення літніх Олімпійських ігор у нашій країні в 2036 році”, - сказав Дуда.
Президент РП зазначив, що найближчими днями підготує відповідний лист до президента МОК Томаса Баха, який голова Польського олімпійського комітету передасть йому під час зустрічі на початку жовтня.
Дуда підкреслив, що Польща має досвід успішної організації великих спортивних заходів, зокрема футбольного чемпіонату Євро-2012 спільно з Україною, і це було одним з аргументів щодо готовності поборотися за право провести літню Олімпіаду-2036.
Як повідомлялося, голова Польської асоціації футболу (PZPN) Цезарій Кулеша заявив, що національні збірні Польщі з футболу не гратимуть з російськими командами, якщо УЄФА допустить їх до міжнародних змагань.
Фото: KPRP