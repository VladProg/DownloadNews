Після 14-го туру чемпіонату стали відомі футбольні команди Першої української ліги, які наступної весни продовжать суперництво за підвищення в класі, і ті, що боротимуться за збереження прописки в Першій лізі.

Запорізький «Mеталург» грав з київською «Оболонню». Оскільки опоненти вже забезпечили собі у своїй групі «Б» путівки до чемпіонського раунду, то боротьба йшла за «золоті» очки, передає Укрінформ.
Дебют залишився за запорізькими футболістами, які на 14-й хвилині вийшли вперед: Валерій Сад із лінії штрафного майданчика завдав підступного удару — 1:0. Вирівняли становище «пивовари» доволі несподівано, коли наприкінці першого тайму Олександр Чернов вправно зіграв на добиванні.
І після перерви м’яч частіше контролювали підопічні Володимира Микитина, проте спалах активності киян на 57-й хвилині дозволив забити вирішальний м'яч саме їм. Після масованої атаки Чернов асистував Віталію Груші, який влучно пробив головою - 2:1. «Оболонь» перервала шестиматчеву безпрограшну серію команди із Запоріжжя.
У групі «А» у Львові за «золоті» очки вели боротьбу «Карпати» та житоирське «Полісся». Гості були єдиною командою Першої ліги, яка ще не програвала. І підопічні Юрія Калитвинцева зуміли зберегти нуль у графі поразок у турнірній таблиці. На 14-й хвилині Денис Янаков змусив господарів капітулювати. Невдовзі Пилип Будківський змарнував два гольові моменти. А на 30-й хвилині львів'яни залишилися в меншості після вилучення Олега Леня. Ігрова перевага поліщуків сумнівів не викликала, але господарі відстояли свої володіння.
Після перерви на полі точилася вперта боротьба. На 48-й хвилині львів'янин Ростислав Тарануха зрівняв рахунок, але останнє слово залишилося за універсалом «Полісся» Євгеном Морозком.
А за підсумками матчів у Чернівцях та Дунаївцях мав визначитися останній представник топ-квартету. Ним стала тернопільська «Нива», яка взяла гору над «Буковиною» (3:0), тоді як ще один претендент, «Прикарпаття», поступився «Епіцентру» (0:2).
У схожій ситуації в групі «Б» кременчуцький «Кремінь» досягнув потрібного результату в протистоянні із «Черніговом» (3:0) і теж пробився до чемпіонського раунду, де найвище оцінюються шанси «Полісся» та «Оболоні».
Фото: mfcmetalurg.com.