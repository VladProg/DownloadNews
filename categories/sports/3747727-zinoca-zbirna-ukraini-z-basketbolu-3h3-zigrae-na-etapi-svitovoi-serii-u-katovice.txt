Жіноча збірна України з баскетболу 3х3 після майже місячної перерви проведе наступний для себе етап Світової ліги.

Як повідомляє офіційний сайт Федерації баскетболу України (ФБУ), команда під керівництвом Юрія Процюка виступить у польському Катовіце 14-15 серпня, передає Укрінформ.
У складі «синьо-жовті» виступлять Анжеліка Ляшко, Оксана Моллова, Юлія Мусієнко та Тетяна Юркевічус. Для останніх двох це буде перший виступ у Світовій серії цього сезону.
В черговий раз на етапі жіночої Світової ліги наша команда стартує з кваліфікації. У Катовіце наша збірна для виходу в основний раунд повинна виграти кваліфікаційну групу з Єгиптом та Малайзією.
У разі виходу до основного раунду збірна України зіграє в групі D разом зі збірними США та Іспанії. Всі матчі відбудуться 14 серпня. До чвертьфіналу пройдуть дві кращі команди з групи.
Нагадаємо, на першому для себе етапі жіночої Світової серії в Астарі (Азербайджан) збірна України 3х3 посіла третє місце, а ось після цього у Фрібургу (Швейцарія) та у Пріштіні (Косово) наша команда не зуміла пройти кваліфікацію. Очки, набрані на етапах Світової серії, впливають на олімпійський рейтинг країн.