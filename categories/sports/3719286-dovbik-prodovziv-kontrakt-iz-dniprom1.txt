Термін угоди – до 30 червня 2025 року.

«Дніпро-1» оголосив про продовження контракту із нападником Артемом Довбиком до літа 2025 року, попередня угода завершувалася 31 грудня 2023 року, передає Укрінформ.

Довбик – найкращий бомбардир в історії «Дніпра-1». На рахунку форварда 53 голи та 13 результативних передач у 84 матчах.
Довбик став найкращим бомбардиром УПЛ сезону-2022/2023.

Футболіст відіграв 30 матчів, у яких забив 24 м’ячі. Артему не вистачило одного голу, щоб повторити рекорд результативності за один сезон у чемпіонаті України, який належить колишньому півзахиснику «Шахтаря» Генріху Мхітаряну (25 м’ячів, сезон 2012/13).

«Дніпро-1» посів друге місце у чемпіонаті України та зіграє у кваліфікації Ліги чемпіонів.


Як повідомляв Укрінформ раніше, у послугах Довбика зацікавлені «Салернітана», «Торіно», «Марсель», «Галатасарай», «Трабзонспор», «Жирона» та низка інших клубів. Дніпряни хочуть отримати за гравця збірної України щонайменше 15 мільйонів євро.

Фото: scdnipro1.com.ua