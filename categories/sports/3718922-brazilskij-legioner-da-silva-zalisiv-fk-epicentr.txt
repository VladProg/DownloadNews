29-річний футбольний півзахисник українського клубу Першої ліги «Епіцентр» (Кам'янець-Подільський) Барбоса да Сілва повертається на батьківщину.

Про це повідомляє пресслужба ФК «Епіцентр», передає Укрінформ.
Бразилець дебютував у складі української команди у липні 2020 року в матчі чемпіонату України серед аматорів проти "ОДЕКа". Саме 2020 року Барбоса допоміг команді не тільки виграти Кубок області, а й стати срібним призером чемпіонату України серед аматорів.
Свій перший поєдинок у ПФЛ в «Епіцентрі» хавбек зіграв 30 серпня 2020 року проти львівських «Карпат» у Кубку України. У сезоні-2020/2021 в активі да Сілви 6 голів у 24-х матчах Другої ліги.
У сезоні-2021/2022 Барбоса да Сілва провів 22 гри і забив 5 м'ячів (4 - у Другій лізі, 1 - у Кубку України). А минулого року він разом з «Епіцентром» дебютував у Першій лізі. В його активі 14 матчів, в одному з яких бразилець забив м'яч. Цей гол став переможним для команди у грі проти ФСК «Маріуполь» (1:0).
Фото: fcepicentr.com.ua.