Відбулося чергове засідання Наглядової ради Національного антидопінгового центру (НАДЦ).

Перед початком засідання міністр молоді та спорту України Вадим Гутцайт наголосив на важливості імплементації ефективної антидопінгової політики у державі, передає Укрінформ.
«У нас нульова толерантність до використання допінгу в спорті», - підкреслив міністр.
Учасники засідання заслухали звіт виконувача обов’язків директора НАДЦ Сергія Попика про основні напрями діяльності установи та результати роботи Центру упродовж першого півріччя цього року.
Було затверджено персональний склад Номінаційного комітету, створеного з метою призначення членів Дисциплінарної антидопінгової комісії та Апеляційної антидопінгової комісії. Наглядова рада також ухвалила рішення оголосити конкурс на посаду директора Національного антидопінгового центру.
«Ми зацікавлені у проведенні відкритого й конкурентного змагання за посаду керівника НАДЦ, оскільки здійснення антидопінгової діяльності в нашій країні потребує ефективних, компетентних і неупереджених фахівців», - підкреслив голова Наглядової ради, заступник міністра молоді та спорту України з питань європейської інтеграції Андрій Чесноков.
Фото: mms.gov.ua.