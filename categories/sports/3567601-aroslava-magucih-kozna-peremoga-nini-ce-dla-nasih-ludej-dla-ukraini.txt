Українка Ярослава Магучіх прокоментувала свою перемогу у секторі для стрибків у висоту «Діамантової ліги».


Спортсменка підкреслила, що ця перемога для українців і всієї країни, передає Укрінформ.
«Коли йшли на фінал «Діамантової ліги», ми з тренеркою, Тетяною Степановою, говорили про те, що це заключний старт сезону, потрібно його гарно завершити й потім готуватися до наступного, - сказала Ярослава після перемоги. - Кожна перемога нині – це для наших людей, для України. Я знаю, що багато хто з них дивився ці змагання, підтримував мене, писав, що вірить у мене. Я завершила сезон стрибком вище двох метрів і маю діамант. І знаєте, коли взяла його до рук, відчула, наскільки він важкий, ніби увесь мій сезон. Тому я дуже щаслива, що перемогла тут і повезу цей трофей додому в Україну.
Нинішнього сезону я й перемагала, показувала високі результати, але й припускалася помилок. Але мені лише виповниться лише 21 рік. М ми з тренеркою все усвідомлюємо, знаємо, куди нам рухатися далі. Та й без помилок немає життя, на них ми вчимося. Тож ідемо далі, аби стрибати ще вище».
Як повідомляв Укрінформ, «золото» Магучіх приніс стрибок на 2,03 метра. Срібною призеркою «Діамантової ліги» стала українська «висотниця» Ірина Геращенко (1,94), «бронзу» здобула австралійка Нікола Олислагерс (1,94).
Фото: Weltklasse Zuerich.