Національна чоловіча збірна України з баскетболу наступні свої офіційні матчі проведе у серпні 2023 року.

У цей період пройде пре-кваліфікаційний раунд олімпійського відбору на Ігри-2024 у Парижі, передає Укрінформ.
Загалом у пре-кваліфікаційному турнірі зіграють 40 команд, які розіграють п'ять путівок до кваліфікаційного олімпійського турніру, що відбудеться вже наступного року - 2-7 липня. Там до цих 5-ти команд доєднаються 19, які зіграють на чемпіонаті світу 2023, але не здобудуть там путівку на Олімпіаду.
Європі виділено дві путівки до кваліфікаційного олімпійського турніру, на які претендуватимуть 16 збірних:
12 - збірні, які вийшли до другого кваліфікаційного раунду відбору на ЧС-2023, але не потрапили на чемпіонат світу. Це Україна, Ісландія, Нідерланди, Угорщина, Боснія і Герцеговина, Чехія, Швеція, Ізраїль, Естонія, Туреччина, Бельгія та Великобританія;
3 - збірні, які перемогли в своїх групах 2-го раунду попередньої кваліфікації Євробаскету-2025. Це Польща, Португалія та Північна Македонія;
1 - найкраща європейська збірна, яка ще не кваліфікувалась, згідно рейтингу ФІБА. Наразі найбільші шанси отримати цю путівку має Хорватія.
16 європейських збірних будуть розділені на дві вісімки, які у свою чергу поділяться на дві групи в кожній.
У кожному такому квартеті пройде круговий турнір (кожна команда з кожною). Перші дві команди групи вийдуть до півфіналу, де продовжать боротьбу за путівку. Її отримає переможець фіналу «вісімки». При цьому півфінали та фінал пройдуть у форматі одного матчу.
Матчі «вісімки» можуть пройти в одній або двох різних країнах.
Фото: fbu.ua.