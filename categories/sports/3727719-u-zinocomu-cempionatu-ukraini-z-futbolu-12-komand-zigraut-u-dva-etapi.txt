Старт 33-го за ліком чемпіонату України серед жіночих команд Вищої ліги сезону-2023/2024 має відбутися 5 серпня.

Про це повідомляє Всеукраїнська асоціація жіночого футболу, передає Укрінформ.
За підсумками сезону-2022/2023 жодна з трьох команд-призерів Першої ліги не виявила бажання підвищитися в класі. Натомість до вищого дивізіону повертається багаторічний чемпіон країни - «Житлобуд-1» (Харків), в якого було збережене місце для участі у новому чемпіонаті.
Проєкт сезону передбачає участь 12-х команд, які зіграють у два етапи. На першому всі команди гратимуть в одне коло згідно із жеребкуванням календаря. Спортивні показники, здобуті на першому етапі, буде збережено.
За підсумками першого етапу залежно від місць у турнірній таблиці сформуються дві групи по шість команд, які проведуть ще два кола (удома/на виїзді) згідно із затвердженим календарем.
Група 1: місця з 1-го по 6-те - визначатимуть чемпіона та призерів Вищої ліги та дві команди, які братимуть участь у жіночій Лізі чемпіонів УЄФА-2024/2025.
Група 2: місця із 7-го по 12-те - визначатимуть команди, які залишать Вищу лігу.
Згідно з проєктом, за підсумками чемпіонату України Вищої ліги сезону-2023/2024 команда, яка посяде 12-те місце, перейде до Першої ліги. Команди, що посядуть 10-те та 11-те місця, зіграють два перехідні матчі (удома/на виїзді) із колективами, які будуть третіми та другими у Першій лізі відповідно.
Чемпіонат України серед жіночих команд-2023/2024. Вища ліга. Склад учасників:
«Верес» (Рівне)
«Ворскла» (Полтава)
«Динамо» (Київ)
«Дніпро-1»
«ЕМС-Поділля» (Вінниця)
«Житлобуд-1» (Харків)
«Колос» (Ковалівка)
«Кривбас» (Кривий Ріг)
«Ладомир» (Володимир)
«Маріуполь»
«Пантери» (Умань)
«Шахтар» (Донецьк).
Фото: facebook.com/uafwomen.