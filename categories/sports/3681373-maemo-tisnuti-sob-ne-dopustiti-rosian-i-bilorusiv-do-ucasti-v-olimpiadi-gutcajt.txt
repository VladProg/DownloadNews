Ми повинні тиснути на Міжнародний олімпійський комітет (МОК), щоб не допустити росіян і білорусів до участі в міжнародних змаганнях.

Про це в ефірі загальнонаціонального телемарафону "Єдині новини" сказав міністр молоді та спорту, президент НОК України Вадим Гутцайт, передає Укрінформ.
"Ми всі повинні тиснути на Міжнародний олімпійський комітет щодо недопуску росіян та білорусів під нейтральним прапором або будь-яким прапором, під яким вони намагаються повернутися в міжнародний спорт", - сказав Гутцайт.
Він нагадав, що рік тому МОК засудив повномасштабну агресію росії проти України та надав рекомендацію щодо недопуску до участі в міжнародних змаганнях спортсменів з росії та білорусі.
Натомість вже 25 січня цього року МОК зробив заяву про розгляд повернення до змагань російських і білоруських спортсменів. Зокрема, як нагадав Гутцайт, на минулому тижні на позачерговій конференції Федерації фехтування проголосували за повернення російських і білоруських фехтувальників на змагання, оскільки в 2023 році починаються змагання з виборювання ліцензії на Олімпійські ігри. За його словами, підтримку висловили африканські та арабські країни, країни Європи проголосували проти.
"Ми бачимо, що в міжнародних федераціях, там, де є російські гроші, російська підтримка, там, де є президенти з росії, люди, які працюють багато років у федераціях, вони намагаються проводити це голосування за повернення російських і білоруських спортсменів", - сказав Гутцайт.
Він додав, що перенесення проведення виконкому МОК з лютого на березень 2023 року відбулося через те, що багато країн висловили протест намаганням повернути на міжнародні змагання спортсменів з росії та білорусі під час повномасштабного вторгнення росії в Україну.
Стосовно бойкоту Україною Олімпійських ігор у разі, якщо спортсмени з росії та білорусі повернуться на міжнародні змагання, Гутцайт зазначив, що це крайній захід.
"Ухвалення цього рішення буде тільки колегіальним, тільки з федераціями, відомими спортсменами.... Це складне питання, але з часом нам треба буде ухвалювати рішення брати участь чи не брати", - сказав міністр.
Як повідомлялося, російських і білоруських спортсменів відсторонили від участі у міжнародних змагань у відповідь на повномасштабне вторгнення росії в Україну. У січні 2023 року МОК запропонував дозволити їм змагатися, якщо вони не висловлювалися за війну в Україні та не вживають допінгу.
У лютому 2023 року 35 країн заявили, що росія та білорусь не повинні повертатися, доки путін не припинить війну.
Спортивні федерації України з олімпійських видів спорту підписали спільний лист до МОК із закликом не допустити росіян і білорусів до змагань.
Олімпійські ігри пройдуть у 2024 році в Парижі.