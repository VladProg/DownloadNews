Вже близько 150 заявок надійшло на відбір до національної збірної команди, яка братиме участь у Invictus Games 2023 (Ігри Нескорених) у Дюссельдорфі.

Про це на брифінгу повідомив начальник відділу ветеранського спорту та реабілітації Міністерства у справах ветеранів України Ігор Костріков, передає кореспондент Укрінформу.
"Вже подано близько півтори сотні заявок. Міністерство у справах ветеранів також висловлює сподівання, що цього року до участі в Іграх Нескорених долучиться наша відома захисниця Юлія Паєвська. Минулого року вона вже виборола своє місце в збірній команді Ігор Нескорених, але, на жаль, через те, що вона була в полоні, вона не змогла взяти безпосередню участь. Тому запрошуємо її до участі цього року", - сказав Костріков.
За його словами, подати заявку можуть військовослужбовці, ветерани війни, учасники бойових дій, рятувальники, правоохоронці, які зазначили травм під час виконання службових обов'язків у зоні бойових дій.
Костріков зазначив, що для відбору до збірної Ігор Нескорених людині не обов'язково треба мати спортивний досвід.
Як повідомляв Укрінформ, прийом заявок на участь у всеукраїнських змаганнях “Іграх Нескорених” продовжено на один тиждень – зареєструватись для участі у відборі до національної збірної можна до 21 березня на порталі Е-ветеран.
Відбір до української національної збірної команди, яка братиме участь у Invictus Games 2023 у Дюссельдорфі, відбудеться у Львові вже у квітні.