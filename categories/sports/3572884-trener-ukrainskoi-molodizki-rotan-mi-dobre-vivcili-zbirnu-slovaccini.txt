Сьогодні в польському містечку Бельсько-Бяла розпочинається підготовка молодіжної збірної України з футболу до стикових матчів кваліфікації Євро-2023 (U21) з командою Словаччини.

Перед початком збору пресслужба УАФ поразмовляла з головним тренером нашої команди Русланом Ротанем, який зазначив, що збірна готова до вирішальних поєдинків, передає Укрінформ.
«На жаль, маємо дві суттєві втрати. Це стосується голкіпера Руслана Нещерета та нападника Владислава Супряги. Це наші основні виконавці, які є дуже корисними як на полі, так і за його межами. Головне інше - ми збираємося, читаючи позитивні новини з фронту. Не втомлююся дякувати ЗСУ та пишатися нашими захисниками. Такими думками переймається вся наша «молодіжка», я це точно знаю... Ми добре вивчили збірну Словаччини, переглянувши більше 10-ти ігор за її участю. Інформації дуже багато, тому важливо виокремити найголовніше. Наразі цим і займаємося. Хлопці близько підійшли до своєї мети, тому особливо мотивувати їх не потрібно. Але я їм нагадаю, що вони мріють не просто поїхати на Євро, а показати там змістовний футбол. Не забуваймо і про шанс потрапити на Олімпійські ігри. Сподіваюся, що з 19-го числа наш склад буде повним. Знаєте, коли ми починали свій шлях, то мали лише двох гравців, які виступали за кордоном. Тепер таких семеро. Поки що", - сказав Ротань.
Поєдинки зі Словаччиною пройдуть 23-го та 27 вересня. Перший матч наша молодіжна збірна зіграє на виїзді — за 95 кілометрів від точки базування, у Жиліні, на стадіоні «Під Дубньом» (початок — о 19.00 за київським часом). А номінально домашній поєдинок «синьо-жовті» проведуть за чотири дні в Бельсько-Бялі на Муніципальному стадіоні (18.30).
Ігри фінального турніру Євро-2023 за участю 16-ти збірних у червні/липні 2023 року прийматимуть чотири стадіони у Румунії (два - у Клуж-Напоці і два - у Бухаресті) та чотири у Грузії (у Батумі, Поті і два - у Тбілісі). Матч-відкриття відбудеться в Румунії, а фінал - у Грузії.
Фото: uaf.ua.