Головний тренер «синьо-жовтих» для підготовки до матчів Ліги націй УЄФА довикликав Трубіна, Волинця та Ігнатенка.

Як повідомляє офіційний сайт Української асоціації футболу (УАФ), у зв’язку із ушкодженнями у гравців київського «Динамо» Георгія Бущана та Миколи Шапаренка у матчі Ліги Європи УЄФА, які не дозволять цим футболістам узяти участь у вересневих матчах національної команди в Лізі націй, головний тренер збірної України Олександр Петраков довикликав до головної команди країни голкіпера донецького «Шахтаря» Анатолія Трубіна, воротаря ковалівського «Колоса» Євгена Волинця, а також перевів із резервного до основного списку півзахисника французького «Бордо» Данила Ігнатенка, передає Укрінформ.
Трубін та Ігнатенко брали участь у попередньому зборі національної команди. А от для Волинця цей виклик до збірної країни - дебютний.
Нагадаємо, національна команда розпочне свій збір 16 вересня у Варшаві (Польща). За п'ять днів, 21 вересня, «синьо-жовті» проведуть перший із трьох запланованих на вересень матчів Ліги націй УЄФА у Глазго проти Шотландії.
Фото: uaf.ua.