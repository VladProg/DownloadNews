Головний тренер національної збірної України з футболу Сергій Ребров поспілкувався із журналістами після поєдинку кваліфікації чемпіонату Європи-2024 із командою Мальти (1:0).

Про це повідомляє офіційний сайт Української асоціації футболу (УАФ), передає Укрінформ.
- Важко проводити три гри за 10 днів. Ми знали, що ця зустріч буде дуже важкою. Як і в минулому матчі, більш упевнено провели другий тайм. Головним сьогодні було здобути три очки й рухатися далі.
- Усі очікували більш упевненої перемоги. Це Україна зіграла гірше, ніж могла, чи Мальта заслужила на похвалу?
- З такими командами нам дуже складно грати, бо в них дуже компактна оборона. Я розумів, що так буде, що в другому таймі ми будемо грати краще, ніж у першому. Вони витрачали дуже багато сил, багато пресингували, тож у другій половині зустрічі з нашого боку була набагато краща гра. Я очікував на це. Ми завжди тяжко граємо проти такої насиченої оборони. Багато моментів ми створювали у другому таймі. Так, повинні були забивати більше. Знаю, що в Україні всі чекають на 5:0, 6:0, але зараз усі команди можуть оборонятися.
- Чому ви вирішили не включати до заявки на матч Кочергіна і Русина?
- Тому що в нас має бути 23 гравця, хтось повинен лишитися поза заявкою.
- Чи не вважаєте ви помилкою вихід Матвієнка у стартовому складі?
- Я не знаю, що таке помилки. Я дивлюся на те, наскільки гравці готові до матчу, як вони грають за свої клуби, аналізую. Як ви бачите, Миколенко не грав тривалий час. Це його перші два матчі після травми. Я планував його випустити у другому таймі. Я вважаю, що він підвищив рівень нашої гри в атаці.
- Можливо, варто було спробувати Соболя на позиції лівого захисника замість Матвієнка?
- Я люблю усіх гравців, але відштовхуюся від статистики, дивлюся, хто ліпший на кожній позиції. У нас є конкуренція на кожній позиції, тому я вибираю, хто буде грати. Це нормально.
- Звісно, зарано чогось вимагати від збірної України. Як ви вважаєте, чому нам так важко даються перемоги над суперниками на кшталт Мальти?
- Оборонятися вміють усі. Так, Англія перемогла 4:0, але вона забила швидкий м'яч. Без нього дуже складно. Зараз усі команди Європи вміють оборонятися. Мальта це продемонструвала в першому таймі. Я не здивований, що вийшла така важка гра. Я не розумію, чому в Україні зараз усі вважають, що ми повинні вигравати з різницею у три-чотири голи. Зараз остання гра, червень, коли для футболістів нормально знаходитися у відпустках. Вони дуже втомилися після сезону, і я вдячний їм за те, що ми додали у другому таймі, як це було і в попередньому матчі. Так, поки не дуже виразно, але ми працюємо лише 10 днів. Не так просто не тільки пояснювати футболістам, а й утілити ідеї на полі. Коли вони втомлені - це дуже важко зробити.
- Чи плануєте ви відвідувати матчі молодіжного Євро-2023?
- Так, я планую заїхати в Бухарест. Завтра туди вирушають мої помічники Вісенте Гомес та Гліб Платов. Я приїду на другу чи третю гру. Це дуже важливий турнір. Я бажаю успіхів нашій команді, щоб ми потрапили на Олімпіаду. З приводу гравців, то я з ними розмовляв, вони дуже бажають грати за молодіжну збірну. Ніхто не казав, що хоче відпочити напередодні Євро. Вони зробили все можливе. Я впевнений, що ці футболісти допоможуть нашій «молодіжці».
- Чого нам очікувати від вересневих матчів збірної України?
- Ми зараз зустрічалися з Німеччиною, показали гідну гру. Наступні ігри будуть уже офіційними, треба готуватися серйозно до будь-яких поєдинків. Україна вже доводила, що здатна гідно грати із грандами. Ми завжди ставили перед собою ціль — вихід із групи.
- Як оціните гру Циганкова, якого вже встигли призначити лідером команди? Як ви визначали, хто битиме другий пенальті?
- Сам Віктор поставив себе лідером команди. Ніхто його не призначав. Те, що він робить в останніх трьох матчах, - його заслуга. Перед грою ми визначали, що Ярмоленко битиме пенальті. Але після невдалого виконання першого я бачив, що він сам запропонував Циганкову пробити. Я розумів, що Андрій не був психологічно готовий до другого пенальті. Тому я вдячний Циганкову за те, що він показав, що готовий до цього.
Фото: Getty Images.