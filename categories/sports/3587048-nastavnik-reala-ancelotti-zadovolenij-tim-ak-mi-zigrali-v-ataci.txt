Головний тренер мадридського «Реала» прокоментував домашній переможний матч проти донецького «Шахтаря» (2:1) у груповому турнірі Ліги чемпіонів.

Наставник задоволений тим, що його команда створила багато гольових моментів, передає Укрінформ.
«Я задоволений. Гадаю, ми чудово зіграли в атаці. Мали багато моментів, але все забити не вдалося. Головне - ці моменти створювати. Так, протягом матчу ми знизили інтенсивність, після 20-ї хвилини почувалися досить комфортно. М'яч, який ми пропустили перед перервою, дав зрозуміти, що поєдинок ще не закінчено. Таке трапляється. Може здатися, що матч був легким, але це не так. Якщо ти не забиваєш свої м'ячі, суперник може скористатися своєю нагодою. Мені здається, у першому таймі «Шахтар» мав один момент, а в другому наша оборона все контролювала. Важливо набрати якнайбільше очок у групі Ліги чемпіонів і вийти до плей-офф турніру якомога раніше, адже матчі забирають багато енергії», - сказав італійський тренер мадридців.
Турнірне становище у групі F Ліги чемпіонів: «Реал» - 9 очок, «Шахтар» - 4, «Лейпциг» - 3, «Селтік» - 1.
Фото: goal.com.