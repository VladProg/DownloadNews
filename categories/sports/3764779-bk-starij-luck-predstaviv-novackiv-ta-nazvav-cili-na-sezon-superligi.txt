Баскетбольний клуб української Суперліги «Старий Луцьк-Університет» представив трьох нових гравців і розповів про амбітні плани на новий сезон, передає Укрінформ.


Президент клубу Олексій Мельник зазначив, що команда другий сезон виступатиме у Суперлізі, тому є бажання зіграти краще, ніж минулого року (8-е місце), передає Укрінформ.
Головний тренер «Старого Луцька» Володимир Журжій представив троїх новачків - Олександра Дюпіна, Антона Мусієнка та американця Стейсі Томаса. Наставник не відкинув варіанту того, що для клубу це не остаточні новачки: «Я не впевнений, що команда завершила комплектування. Напевно, на початок сезону це всі підписання. В такому складі ми розпочнемо чемпіонат. Але чи будуть точкові підписання по ходу чемпіонату? Я не виключаю такої можливості».
Журжій погодився, що минулий сезон Суперліги був важким для «Старого Луцька».
«Для команди, яка вперше виступає у Суперлізі, нам було важкувато. Хлопці пристосовувалися до нових для себе вимог та рівня. Але наша команда розвивається, до нас приходять нові гравці. Звичайно, ми ставимо більш амбітні цілі у порівнянні з минулим сезоном. Найменша ціль - потрапляння до плей-офф, найбільша - завоювання медалей Суперліги. Ми ставимо ці завдання, не боїмося їх ставити і будемо робити усе, щоб їх виконати», - наголосив тренер.
Уже у першому баблі в Івано-Франківську, який пройде 6-8 жовтня, «Старий Луцьк» зіграє з принциповими суперниками БК «Рівне», БК «Політехніка-Галичина», а також з БК «Прикарпаття-Говерла».
Фото: fbu.ua.