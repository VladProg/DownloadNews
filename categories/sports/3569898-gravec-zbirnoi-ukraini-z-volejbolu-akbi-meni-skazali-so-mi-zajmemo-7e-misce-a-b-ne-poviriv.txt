Збірна України дійшла до 1/4 фіналу чемпіонату світу з волейболу.

Гравець волейбольної збірної України Юрій Семенюк підбив підсумки історичного виступу національної команди на чемпіонаті світу в ексклюзивному коментарі Укрінформу.
«Це був дуже непростий рік, дуже довго підготовка. Звісно, дякуємо всім федераціям: нашій, латвійській, естонській федерації. Ми провели важкий збір, виконали багато роботи. Якби перед стартом чемпіонату світу, мені сказали, що ми займемо сьоме місце, не знаю, я б не повірив. Але коли вже все минуло, всі ці матчі, коли згадуєш як ми грали, що виходило, що ні. Тепер я думаю, що ми могли ще краще. Зараз я трішки розчарований, що ми програли, ми мали всі шанси, але з іншого боку – задоволений, ми ввійшли в історію», - сказав Семенюк.
За словами баскетболіста, українцям було по силам перемогти Словенію.
«Я б не сказав, що ми програли їм в багатьох моментах. Підтримка їхніх фанів – це зовсім інша розмова. Це сьомий гравець на майданчику, який гнав їх вперед, на жаль, це не шість наших гравців. Я думаю, їхні фани стали їхнім джокером. Навіть, коли ми виграли першу партію, я навіть не зрозумів, що ми її виграли. Я подивився на табло: «О, вже 25, о, то ми виграли, клас», - а так була дуже інтенсивна боротьба, боротьба за кожний м’яч.
В другій партії ми багато атакували, мали багато хороших атак, комбінацій, але якимось дивом, вони «вмудрядися» їх діставати. Їхні гравці я б не сказав, що більш досвідчені за наших, вони стабільніше грають в серйозних турнірах, тому вони спокійніше десь відносились до таких моментів. Вони знали, коли можуть ризикувати, коли треба відіграти більш спокійно, а ми маємо мало досвіду на матчах такого рівня. Якби не зал, якби не підтримка вболівальників, думаю, ми б могли розібратись зі словенцями», - пояснив Семенюк.
Він також зауважив, що збірна розуміла своє головне завдання на цьому турнірі і намагалася мотивувати, підтримати українців в боротьбі з російськими загарбниками.
«Ми дізнались, що їдемо замість росії, під час повномасштабної війни. Ми були засмучені і раді водночас, бо ми знали для чого ми туди поїдемо. Ми розуміли, що наші перемоги мотивуватимуть не тільки нас, а й наших захисників, наші сім'ї, наших друзів, нашу країну. В такий важкий час для всієї країни ми показали, що можемо гідно виступати на такому рівні, можемо допомагати морально і психологічно всій Україні. Думаю, можна поставити собі хорошу оцінку всій команді за добре виконану роботу», - підсумував Семенюк.
Як повідомляв Укрінформ, збірна України з волейболу поступилася Словенії в 1/4 чемпіонату світу з волейболу(1:3) і посіла історичне 7-е місце на турнірі. Протягом змагань «синьо-жовті» перемогли Туніс, Пуерто-Рико та Нідерланди.
Фото: Артем Лавренчук