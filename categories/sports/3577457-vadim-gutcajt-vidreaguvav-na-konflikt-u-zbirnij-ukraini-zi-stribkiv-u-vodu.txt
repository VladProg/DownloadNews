Збірні України зі стрибків у воду і з синхронного плавання повернулися зі світових і європейських першостей у Київ.

Міністр молоді та спорту Вадим Гутцайт розповів про своє ставлення до конфлікту між призначеним міністерством головним тренером збірної України зі стрибків у воду Іллею Квашею і спортсменами, повідомляє Укрінформ.
«На жаль, на останніх трьох Олімпійських іграх збірна України зі стрибків у воду не давала результат. На чемпіонатах Європи і світу були, а на Олімпіаді - не було. Я, як головний тренер у минулому, знав, що, якщо у мене не буде результату, то я піду. На жаль, у стрибках у воду була зміна тренера через те, що не було результату на Іграх. На посаду був призначений бронзовий призер Олімпіади і я думав, що так буде краще. Зараз же я бачу дискомунікацію між командою і головним тренером. Спочатку я думав, що Кваша знайде підхід до молодих тренерів і спортсменів. Але, на жаль, не вдалося. Я побачив це на власні очі. Мені приємно, що тренери теж розігнали свою кров і почалася конкуренція, розмови, до мене якісь питання. Я все роблю заради результату. Якщо є неправильні кроки, то я робитиму висновки, в чому проблема і що потрібно змінити», - пояснив Вадим Гутцайт.

На думку президента федерацій зі стрибків у воду і з синхронного плавання Ігоря Лисова питання з головним тренером збірної стрибунів варто вирішити якнайшвидше, адже найближчим часом розпочнеться боротьба за олімпійські ліцензії.
«Головне, що через цей конфлікт страждають і спортсмени з тренерами, і результат. Призначення Кваші з самого початку відбулося з порушенням. Я така людина, яка готова йти на компроміс, але протягом всього часу була повністю відсутня комунікація головного тренера і з федерацією, і зі спортсменами та тренерами. Лише, коли команда єдина, вона здатна демонструвати результат. Зараз тут в залі присутня команда, саме вони повернулася додому з медалями чемпіонатів світу та Європи. Новий сезон вкрай важливий для нас, адже розпочинається боротьба за олімпійські ліцензії і перед тренерським штабом та спортсменами я ставлю завжди максимальні результати. Міністерство молоді та спорту і зокрема Вадим Маркович в курсі нашої ситуації, думаю, що вона вирішиться на користь нашому виду спорту вже найближчим часом», - сказав Лисов.
Під час зустрічі представники збірної України з синхронного плавання і зі стрибків у воду отримали нагороди від своїх федерацій, міністерства молоді та спорту і КМДА.

Після офіційної частини триразовий чемпіон Європи Олексій Середа поділився враженнями від перемоги на європейській першості в індивідуальних стрибках з 10-метрової вишки.
«Я самоствердився після перемоги. Так, я став наймолодшим чемпіоном Європи три роки тому, але після цього цей результат не підкорявся мені. Остання перемога допомогла знову повірити в себе. Зараз працюємо над тим, щоб отримати ліцензії на Олімпіаду. Зараз відчуваю, що дуже щасливий. Я дуже люблю Київ, цей район: тут, якщо слідувати трендам, по-домашньому. Я радий тут тренуватися і готовий вдосконалювати свої навички», - розповів Середа.
Головна тренерка збірної України з синхронного плавання Світлана Саідова розповіла, чи планує відкрити школу в Києві, адже базу в Харкові зруйнували російські загарбники.
«Все залежить від того, чи помістимося ми в Ліко. Головне, аби київська база «не лопнула». Дві національні збірні не можуть існувати в одному басейні. Я повинна стати на коліна перед тренерами, щоб подякувати їм за те, що приютили нас. Якби зараз до мене в басейн хтось прийшов займатися, звісно, я б нікуди не ділася, але це трагедія. Для тренера втрачається комфорт підготовки. Це все залежить від зовнішніх факторів. Сподіваюся, центр олімпійської підготовки побудує нам окремий басейн», - сказала Саідова.

Як повідомляв Укрінформ, протягом півроку збірні України зі стрибків у воду і з синхронного плавання вибороли разом 23 медалі чемпіонатів Європи і світу. Для збірної України з синхронного плавання нинішній сезон є найуспішнішим за всю історію виступів на цих змаганнях.
Фото: прес-служба федерації