Угорщина відмовилася проводити наступний чемпіонат Європи з фігурного катання, пов'язуючи це з наслідками війни в Україні.

Про це повідомляється у пресрелізі Угорської національної асоціації ковзанярського спорту, передає Укрінформ.
Чемпіонат Європи-2024 з фігурного катання мав відбутися у Будапешті з 22 до 28 січня.
В Угорській національній асоціації ковзанярського спорту повідомили, що не мають необхідних коштів для прийому турніру, інформує Суспільне Спорт.
Причину в угорській організації пояснили наслідками від війни в Україні. Зазначається, що через повномасштабне вторгнення відбулося зростання цін на енергоносії, що й стало головною причиною фінансових труднощів.
«Через тривалу війну в нашій країні-сусідці, що вплинула на економіку та ціни на енергоносії, які мають суттєве значення для фігурного катання, Угорська національна асоціація відмовляється від Євро-2024 після тривалих роздумів. Ми відмовляємося від права організувати подію через дефіцит необхідних фінансових ресурсів для проведення змагань такого високого рівня», - зазначається у зверненні організації.
Через рішення відмовитися від проведення турніру Міжнародний ковзанярський союз відновив період подачі заявок на його організацію. Він триватиме до 26 травня.
Це не вперше змагання вимушено переносяться в інше місце через наслідки повномасштабного вторгнення. У листопаді 2022 року італійський Мілан відмовився приймати етап Кубка світу з лижних гонок: організатори також зіслалися на підвищені ціни на енергоносії.
Фото: Укрінформ.