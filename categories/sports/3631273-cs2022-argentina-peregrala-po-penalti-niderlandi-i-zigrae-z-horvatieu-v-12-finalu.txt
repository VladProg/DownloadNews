У Катарі відбувся черговий поєдинок 1/4 фіналу XXII чемпіонату світу з футболу.

Другу путівку до півфіналу ЧС-2022 здобула збірна Аргентини, яка у серії післяматчевих пенальті завдала поразки команді Нідерландів - 4:3 (2:2), передає Укрінформ.
Авторами голів в ігровий час на «Національному стадіоні» у Лусаїлі стали Науель Моліна (35-а хвилина) та Ліонель Мессі (73, з пенальті) - у аргентинців; Ваут Вегхорст (83, 90+11) - у складі нідерландців.
За путівку у фінал Аргентина 13 грудня зустрінеться з футболістами Хорватії, які у свою чергу обіграли у серії пенальті збірну Бразилії.
Як повідомляв Укрінформ, учасники іншого півфіналу світової першості визначаться в суботу, 10 грудня, у поєдинках Марокко - Португалія (17.00, «Ель-Тумама», Доха) та Англія - Франція (21.00, «Ель-Байт», Ель-Хаур).
ЧС-2022 завершиться 18 грудня.
Фото: AFP.