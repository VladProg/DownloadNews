Чемпіонат України з вітрильного спорту цьогоріч відбувся на озері Сірка у Яворівському районі Львівської області.

Як передає кореспондент Укрінформу, через окупацію Криму, небезпеку обстрілів у Миколаївській, Одеській, Запорізькій областях вперше Львівщина прийняла змагання майстрів вітрильного спорту.
«Географія вітрильного спорту така, що це Південь та Центр України, оскільки чемпіонати раніше відбувалися саме там. Але нам пощастило, що є сильна локальна команда, яку підтримує бізнес, і мрія провести тут чемпіонат України здійснилася. Сподіваюся, що найближчим часом ми тут відкриємо школу вітрильного спорту», - зазначив керівник управління молоді та спорту Львівської ОВА Роман Хім'як.
Чемпіонат України на озері Сірка проходив 1 - 10 червня у два етапи. Участь у змаганнях взяли близько 80 спортсменів з різних регіонів України в 11 вікових категоріях. Презентували свої вміння у 4 видах програм «ILCA» та «ULTRA», а самі змагання складалися з 12 перегонів флоту. В останній день змагань свої вміння показали наймолодші учасники змагань, у вікових категоріях від 7 до 12 років, класу «Terra».
Очільник Галицької вітрильної асоціації Мирон Гуменецький розповів, що для дітей, які прагнуть займатися яхтингом, можливості зараз дуже обмежені. Кількість учасників чемпіонату України зменшилася майже в 10 разів порівняно з останніми змаганнями.
«Наразі є багато проблем, бо ж дітям треба не втрачати навичок, переходити на більші човни. Є учасники, які виїхали за кордон і там тренуються, є переселенці, наприклад маріупольці, які живуть у Києві, але виступають за Маріуполь. Ця регата - це не лише подія для України, а й можливість для нас розвивати вітрильний спорт у регіоні, і Яворівське море для цього цілком підходить», - зазначив Гуменецький.






Чемпіонат України з вітрильного спорту цьогоріч відбувся на озері Сірка / Фото: Анастасія Смольєнко, Укрінформ











































Партнерка Галицької вітрильної асоціації Оксана Новікова зауважила, що цю водойму обрали тому, що вона є найбільшою у Львівській області – приблизно три на п’ять кілометрів, досить глибока - до 70 метрів.
«Це був сірчаний кар’єр і вода тут дуже чиста. Плесо не оточене лісом чи забудовою, а для вітрильного спорту головне - щоб на водоймі був вітер. І судді, і учасники задоволені», - сказала вона.
Після нагородження учасників відбувся концерт за участю Соломії Чубай, оркестру «Інсо-Львів» і етногурту «Миклухо Маклай», а також частування кулешем від українських козаків.
Як повідомляв Укрінформ, Міжнародна федерація вітрильного спорту (World Sailing) залишила чинним відсторонення російських та білоруських спортсменів до квітня 2024 року.