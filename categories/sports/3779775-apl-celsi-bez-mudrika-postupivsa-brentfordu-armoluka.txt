Мудрик пропустив матч через невелике м’язове ушкодження.

«Челсі» на своєму полі програв «Брентфорду» в матчі 10-го туру Англійської Прем’єр-ліги – 0:2, передає Укрінформ.

В першому таймі «Сині» завдали 10 ударів по воротах, проте забити гол господарям поля не вдалося. Після перерви Ітан Піннок вивів гостей вперед. «Челсі» відігратися не зміг, а у компенсований час пропустив ще один м’яч після удару Бріана Мбемо.
Український вінгер «Челсі» Михайло Мудрик пропустив сьогоднішній поєдинок. У гравця діагностували невелике м’язове ушкодження. Півзахисник «Брентфорда» Єгор Ярмолюк вийшов на заміну на 76-й хвилині і наприкінці зустрічі втратив чудову нагоду забити гол. Це другий поєдинок українця в АПЛ.

«Челсі» з 12 очками посідає 11-те місце у чемпіонаті Англії. «Брентфорд» набрав 13 очок і піднявся на 10-ту позицію.

Як повідомляв Укрінформ, у наступному турі «Челсі» 6 листопада зіграє з «Тоттенгемом». «Брентфорд» прийме «Вест Гем» 4 листопада.
Фото: Getty Images