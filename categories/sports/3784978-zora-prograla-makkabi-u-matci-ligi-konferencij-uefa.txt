Футболісти луганської «Зорі» провели третій поєдинок в основній сітці Ліги конференцій УЄФА.

Зустріч у Любліні (Польща) між «Зорею» та ізраїльським «Маккабі» (Тель-Авів) завершилася поразкою підопічних Валерія Кривенцова - 1:3 (0:3), передає Укрінформ.
Авторами голів у першому таймі стали Деррік Лукассен (7-ма хвилина) та Дор Перец (27, 43). Після перерви рахунок скоротив 19-річний форвард номінальних господарів Ігор Горбач (74).
В іншому протистоянні групи В ісландський «Брейдаблік» поступився бельгійському «Генту» - 2:3.
Турнірне становище: «Гент» - 10 очок (після 4-х ігор), «Маккабі» - 6 (3), «Зоря» - 4 (3), «Брейдаблік» - 0 (4).
Поєдинки 5-го туру Ліги конференцій УЄФА відбудуться 30 листопада, зокрема, - «Гент» - «Зоря», «Брейдаблік» - «Маккабі».
Нагадаємо, виїзну зустріч луганської «Зорі» з ізраїльським клубом «Маккабі» (Тель-Авів) перенесено на 25 листопада.
Фото: Facebook / fczoryaluhansk.