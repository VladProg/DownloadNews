Плеймейкер національної баскетбольної збірної України Віталій Зотов виступатиме за київський «Будівельник».

Баскетболіст гратиме за столичний клуб на правах оренди, передає Укрінформ.
Нинішній сезон Зотов (25 років, 188 см, 82 кг) розпочинав у складі ризького клубу ВЕФ, грав у Естонсько-латвійській лізі та Лізі чемпіонів. За 17.8 хвилин у середньому на «внутрішній» арені Віталій набирав 5,2 очка, робив 2 передачі, 2 підбирання та 1 перехоплення. В ЛЧ Зотов за 15 хвилин за гру приносив команді 2,2 очка, 2,0 передачі та 1,2 перехоплення.
Зотов у вересні уперше у своїй кар’єрі зіграв на Євробаскеті у складі національної збірної і допоміг команді вийти до вийти у плей-офф.
Віталій виступав за «Будівельник» у 2014-2017 роках. 2015-го він виграв Кубок України, а 2017-го став чемпіоном України.
«Будівельник» - лідер нинішнього регулярного чемпіонату української Суперліги. Команда виграла усі 13 своїх матчів. Наступний поєдинок кияни проведуть 13 січня з «Дніпром».
Фото: facebook.com/BCBudivelnyk.