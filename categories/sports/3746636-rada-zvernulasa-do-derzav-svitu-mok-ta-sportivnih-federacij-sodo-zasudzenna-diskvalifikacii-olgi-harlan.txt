Верховна Рада України звернулася до парламентів та урядів демократичних держав світу, МОК та міжнародних спортивних федерацій щодо засудження незаконної дискваліфікації нашої фехтувальниці, олімпійської чемпіонки Ольги Харлан.

Про це повідомив народний депутат від фракції «Голос» Ярослав Железняк у Телеграмі, передає Укрінформ.
Він уточнив, що законодавча ініціатива №9554 була підтримана 320-ма голосами народних депутатів.
За його словами, ухваленим документом український парламент рішуче засуджує ганебне рішення Міжнародної федерації фехтування про дискваліфікацію української спортсменки та закликає Міжнародну федерацію фехтування повністю скасувати дискваліфікацію Ольги Харлан та офіційно принести їй вибачення.
Документом також пропонується притягнути до відповідальності всіх осіб, причетних до ухвалення рішення про дискваліфікацію Ольги Харлан, а також пожиттєво дискваліфікувати російську спортсменку Анну Смірнову за провокативний вчинок, що суперечить олімпійському духу.
Як повідомляв Укрінформ, Ольгу Харлан дискваліфікували за відмову тиснути руку «нейтральній» суперниці з Росії після поєдинку на чемпіонаті світу у Мілані, але згодом Міжнародна федерація фехтування призупинила це правило - Харлан відмінили дискваліфікацію.
Фото: nffu.org.ua.