Участь у кубковому турнірі підтвердили п'ять команд

Новий хокейний сезон в Україні стартує 13 вересня у Кременчуку матчами за Кубок України, базова дата старту національної першості – 27 вересня, повідомляє пресслужба ФХУ, передає Укрінформ.

Участь у Кубку України підтвердили п’ять команд: «Сокіл», «Кременчук», «Дніпро», «Харківські Берсерки», «Київ Кепіталз». Ще один потенційний учасник може приєднатися до турніру найближчими днями.
На першому етапі Кубка України команди будуть розділені на дві групи, переможці яких зіграють у фіналі.
У рамках чемпіонату України кожен клуб проведе по 30 матчів, команди змагатимуться у шість кіл. Сьомий матч фінальної серії плей-оф запланований на 6 квітня 2024 року.

Старт чемпіонату України у Першій лізі запланований на листопад. Жіночу першість також планують розпочати у листопаді, але проведення турніру ускладнюється у зв’язку з тим, що багато потенційних учасниць залишили Україну після початку повномасштабного вторгнення російських військ.

Змагання серед дитячих та юнацьких команд мають стартувати у жовтні.


Як повідомляв Укрінформ, «Сокіл» став чемпіоном України у сезоні 2022/23.

Фото: hcsokil.com.ua