Місцева влада Парижа посилює моніторинг каналізації, вводить штрафи за неправильні стоки та організовує роботу спеціальних бригад, які будуть перевіряти, що саме та як потрапляє в річку Сена, яка в серпні через несправність клапана в каналізаційній мережі виявилась непридатною для тестових змагання з тріатлону.


Про це повідомляють французькі ЗМІ з посиланням на заяву мерії Парижа та префектури департаменту Іль-де-Франс, передає Укрінформ.
«Хід випробувань підкреслив необхідність посилити моніторинг каналізаційних мереж у Парижі та вище за течією, а також ввести контроль та оповіщення, щоб обмежити будь-який ризик несподіваного викиду в Сену в суху погоду», — йдеться у заяві.
Як повідомлялося, цього літа через якість води не змогли провести тестові змагання перед Олімпіадою. Парижани, яким пообіцяли купання у відкритій воді, змогли лише кілька разів зануритись у каналі Сен-Мартен.
Попри ці невдачі, уряд і місцева влада залишаються впевненими у своїх силах, попри те, що знизити рівень двох мікробів, кишкової палички та кишкових ентерококів, досі не вдається. Саме їх концентрація у воді і визначає, чи дозволено купання, чи ні. У Парижі до цього додається також наявність великої кількості щурів, які, як відомо, можуть бути переносниками лептоспірозу.
Загалом в очищення Сени вже проінвестували 1,4 мільярда євро, а плавати в ній заборонено з 1923 року.
Фото: Unsplash