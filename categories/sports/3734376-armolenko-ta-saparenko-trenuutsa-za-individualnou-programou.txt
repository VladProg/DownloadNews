У загальну групу повернувся Сергій Булеца.

Вінгер Андрій Ярмоленко та півзахисник Микола Шапаренко тренувалися за індивідуальною програмою під час вечірнього тренування «Динамо» у понеділок, повідомляє пресслужба клубу, передає Укрінформ.
Медичний штаб надав гравцям день відпочинку. Шапаренко та Ярмоленко займалися виключно біговою роботою.

Також окремо від команди займався у тренажерному залі Ігор Горбач, який отримав травму у першому спарингу киян. Очікується, що форвард зможе повернутися до роботи через кілька днів. Водночас у загальній групі без жодних обмежень займався Сергій Булеца.

«Динамо» проводить тренувальний збір у Австрії.
Як повідомляв Укрінформ, команда Мірчі Луческу розгромила словенський «Триглав» (9:0). Також на зборі в Австрії підопічні Луческу перемогли бухарестське «Динамо» (4:1) та розгромили австрійський «Вольфсбергер» (8:0). Наступний спаринг кияни проведуть зі швейцарським «Янг Бойз» 12 липня.
Фото: fcdynamo.com