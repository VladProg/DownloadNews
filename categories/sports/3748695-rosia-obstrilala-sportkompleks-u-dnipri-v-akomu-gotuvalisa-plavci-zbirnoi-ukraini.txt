У готелі біля спорткомплексу в момент вибуху перебував майбутній учасник Олімпіади-2024 Олександр Желтяков.

Серед об'єктів, що постраждали через обстріл України в ніч проти вівторка, — спортивний комплекс «Метеор» у Дніпрі, про понівечення арени в Телеграм-каналі повідомив очільник Дніпропетровської ОВА Сергій Лисак, передає Укрінформ.
«Важливий спортивний об'єкт для Дніпра. Тут приймали всеукраїнські змагання. Займалися діти. Вилетіли вікна, побитий фасад та внутрішня стіна» — написав Лисак.

Дворазовий чемпіон Європи з плавання на спині серед юніорів, власник олімпійської ліцензії Парижа-2024 Олександр Желтяков під час атаки перебував у Дніпрі.
«Ракета вибухнула у 20 метрах від мого [готельного] номеру», — написав Желтяков в Інстаграмі.


Серед інших об'єктів спортивної інфраструктури, за час війни в Україні росіяни зруйнували льодові арени в Маріуполі та Харкові, Палац спорту в Сєвєродонецьку, понівечили стадіони на Київщині та Чернігівщині.
Фото: Сергій Лисак / Дніпропетровська ОДА (ОВА)