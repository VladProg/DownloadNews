Поєдинок відбудеться у Лас-Вегасі 29 липня.

Чемпіон за версіями WBA, WBC та IBF у напівсередній вазі Еррол Спенс (28-0, 22 КО) та володар титулу WBO Теренс Кроуфорд (39-0, 30 КО) домовилися про поєдинок, повідомив Кроуфорд на своїй сторінці у Твіттері, передає Укрінформ.
Бій за звання абсолютного чемпіона у напівсередній вазі відбудеться 29 липня. Зараз це один із найочікуваніших поєдинків за кілька останніх років у боксі незалежно від вагової категорії. Вечір боксу відбудеться на T-Mobile Arena у Лас-Вегасі.
Раніше бій Спенс – Кроуфорд планували провести в листопаді 2022 року. Пізніше боксери домовлялися вже на 17 червня.
Спенс останній бій провів у квітні 2022 року, перемігши Йорденіса Угаса в об’єднавчому поєдинку за титули WBC, WBA та IBF у напівсередній вазі.
Кроуфорд – володар титулу WBO у напівсередній вазі. Торік у грудні Теренс здобув дострокову перемогу в бою з Давідом Аванесяном і захистив чемпіонський пояс.
Як повідомляв Укрінформ, Кроуфорд та Спенс входять до рейтингу найкращих боксерів світу незалежно від вагової категорії за версією The Ring, Теренс займає третю позицію, Еррол – четверту, очолює рейтинг Олександр Усик.

Фото: Getty Image