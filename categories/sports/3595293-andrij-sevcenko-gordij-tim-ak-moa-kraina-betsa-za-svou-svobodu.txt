Володар «Золотого м’яча»-2004 відомий український футболіст Андрій Шевченко взяв участь у 66-й церемонії вручення «Золотого м’яча»-2022 за версією авторитетного видання France Football.

Саме Шевченко у паризькому театрі «Шатле» вручив «Золотий м’яч» найкращій футболістці року іспанці Алексії Путельяс, передає Укрінформ.
Шевченко на сцені «Шатле» виступив зі зверненням щодо війни в Україні, яку розв'язала росія.
«Це дуже важкий момент для всіх українців відколи війна почалася. Я дуже гордий тим, як моя країна захищається і б'ється за свою свободу. Я багато займаюся гуманітарними та медичними проектами разом із платформою United24, яку заснував Президент України Володимир Зеленський. Дуже важливо пам'ятати, що війна надалі триває. Але ще важливіше - стояти поряд з Україною та допомагати», - наголосив Андрій Шевченко.
Як повідомляв Укрінформ, володарем «Золотого м’яча» 2022 року став француз Карім Бензема.
Фото: Getty Images/Global Images Ukraine.