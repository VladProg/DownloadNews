Українець вдруге у «Перуджі» отримав індивідуальну нагороду за підсумками сезону.

Капітан збірної України з волейболу, гравець італійської Перуджі Олег Плотницький отримав нагороду найкращого приймаючого чемпіонату Італії 2022/23, повідомляє пресслужба клубу, передає Укрінформ.
З «Перуджею» Плотницький тріумфував у регулярному чемпіонаті Італії. Проте у плей-офф колектив українця вибув на стадії чвертьфіналу, поступившись «Мілану».
За «Перуджу» український волейболіст виступає четвертий сезон. У минулому розіграші чемпіонату Італії на рахунку Плотницького 63 сети у 22 матчах (190 очок, 31 ейс). При цьому у чотирьох іграх Олег ставав MVP матчу.
Зазначимо, що минулого року Плотницького було визнано MVP Суперкубку Італії з волейболу серед чоловіків. У складі «Перуджі» українець двічі ставав срібним призером чемпіонату Італії, вигравав Кубок Італії, тричі – Суперкубок Італії, а також Клубний чемпіонат світу.
Фото: instagram.com/sirsafetyperugia