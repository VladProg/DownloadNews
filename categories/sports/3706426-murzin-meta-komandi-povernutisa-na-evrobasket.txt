Новий головний тренер жіночої національної команди поділився планами команди на найближче майбутнє.

Про це він розповів в інтерв’ю пресслужбі федерації баскетболу України, передає Укрінформ.
«Я хотів би провести влітку тренувальний збір. Має бути спілкування, має бути робота, можливо навіть не з основними гравцями, а з кандидатами до збірної. Федерація прийматиме рішення, але, на мою думку, участь у турнірах необхідна, адже в офіційних матчах немає часу на експерименти та перевірки, там уже потрібно грати на результат. У травні у нас заплановано одну контрольну гру в Іспанії. На жаль, нам не вдасться зібратися найсильнішим складом, не зможуть приєднатися Ягупова, Філевич і Уро-Ніле. Філевич і Уро-Ніле зараз зі збірною 3х3, а Аліні потрібно відпочити від чергового вдалого сезону. В Іспанії у нас буде три тренування і одна гра і таких турнірів хотілося б більше», - сказав Мурзін.
Головний тренер прагне повернути жіночі збірну України до виступів на чемпіонаті Європи.
«Двічі поспіль національна команда не виходила у фінальну частину чемпіонату Європи. Тож мета може бути лише одна – повернутися на Євробаскет. Відбірковий цикл триває два роки і, можливо, для цього ростера це один із останніх шансів вийти на європейську першість, після чого команда буде точно омолоджуватися. Безумовно, ми вводитимемо молодих гравців. Кістяк команди залишиться, досвідчені гравці професійно ставляться до роботи, але кілька молодих баскетболісток ми підключатимемо до роботи і дивитимемося, як вони виглядатимуть на тлі досвідченіших гравців», - додає Мурзін.
Мурзін очолив збірну України у квітні. Спеціаліст раніше був асистентом Срджана Радуловича у жіночій національній команді.
Як повідомляв Укрінформ, жіноча збірна України під керівництвом Радуловича не вийшла на чемпіонат Європи-2023 з баскетболу.
Фото: fbu.ua