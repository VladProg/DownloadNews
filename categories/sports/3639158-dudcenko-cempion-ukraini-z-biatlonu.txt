Антон Дудченко виграв спринтерську гонку.

У четвер у с.Яворів Львівської обл. розпочалась перша частина зимового чемпіонату України з біатлону, повідомляє прес-служба Федерації біатлону України, передає Укрінформ.
Першим переможцем чемпіонату став Антон Дудченко, який з двома промахами на 12 секунд випередив іншого представника основи збірної – Богдана Цимбала. Бронзову нагороду завоював сьогоднішній іменинник Артем Тищенко.
Певною несподіванкою можна назвати четверте місце Сергія Теленя, який в грудні не брав участі у міжнародних змаганнях, але зміг випередити сьогодні учасників Кубка світу Віталія Мандзина та Тараса Лесюка. Сюрпризом зі знаком мінус став результат Дениса Насико, який настріляв одразу п’ять кіл штрафу і фінішував 11-м.

Як повідомляв Укрінформ, чемпіонат України триватиме до 26 грудня.
Фото: biathlon.com.ua