Матч-відповідь відбудеться 11 квітня.

Жіноча збірна України у Скоп'є провела перший матч другого раунду кваліфікації ЧС-2023 проти команди Північної Македонії, передає Укрінформ.

Українки виграли на виїзді з рахунком 24:22.
За п'ять хвилин до перерви різниця у рахунку склала 8 м'ячів, а на перерву команди пішли з «+6» на користь збірної України.
У другій половині зустрічі македонки заграли агресивніше, їм вдалося зрівняти рахунок, але після цього українки відповіли трьома результативними атаками.
За 5 хвилин до сирени збірна Македонії залишилася без головного бомбардира. Рістовська, яка закинула вісім м'ячів у наші ворота, з семиметрового влучила в обличчя Салтанюк, і арбітри вилучили македонку до кінця матчу. У час, що залишився, українки зуміли довести зустріч до переможного закінчення.
Це перший з двох матчів вирішального другого раунду європейської кваліфікації. Матч-відповідь відбудеться 11 квітня.
Як повідомляв Укрінформ, українки востаннє брали участь у чемпіонаті світу у 2009 році в Китаї, де посіли 17-ту позицію.
Фото: handball.net.ua