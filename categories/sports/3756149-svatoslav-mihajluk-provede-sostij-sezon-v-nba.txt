Захисник збірної України Святослав Михайлюк став гравцем клубу Національної баскетбольної асоціації «Бостон Селтікс».

Майбутній сезон стане шостим для українця в НБА, передає Укрінформ.
Історія виступів Михайлюка в НБА розпочалась влітку 2018 року, коли він був обраний у другому раунді драфту НБА під загальним 47-м номером командою «Лос-Анджелес Лейкерс». Перший матч Михайлюк зіграв 22 жовтня 2018 року проти «Сан-Антоніо Сперс».
Провести повноцінні три сезони за контрактом з «Лейкерс» Святославу не вдалося. У лютому 2019 року він був обміняний до «Детройт Пістонс». Спершу ігрову практику баскетболіст отримував у фарм-клубі «Детройта» у G-Лізі «Гранд-Рапідз Драйв». Потім почав з'являтись в основній команді «Детройта», а у сезоні-2019/2020 українець став виходити у стартовій п'ятірці.
Загалом в команді українець виступав у трьох сезонах, поки у березні 2021 року не був обміняний в «Оклахому», де отримував достатньо ігрової практики, зігравши до кінця сезону 30 матчів.
Улітку у Михайлюка закінчився трирічний контракт. 31 серпня 2021 року українець підписав дворічний контракт з «Торонто Репторз». За перший сезон Михайлюк зіграв 56 матчів, а перед другим сезоном, коли гравець у розташуванні національної збірної готувався до Євробаскету, стало відомо, що його відрахували з команди.
Повернувшись до США, 19 вересня 2022 року Святослав підписав однорічний контракт з «Нью-Йорк Нікс», але фактично не отримав шансу в команді.
Завершував минулий сезон українець в «Шарлотт» і встиг провести за команду 19 матчів.
Зазначимо, що за кількістю проведених сезонів в НБА Михайлюк перебуває на четвертому місці серед українців. У Віталія Потапенко 11 сезонів в НБА, Олексій Лень провів поки 10 сезонів. Третій показник у Станіслава Медведенка - 7 сезонів.
За кількістю зіграних матчів Михайлюк також четвертий, але вже нинішнього сезону може потрапити в ТОП-3, тоді як Олексій Лень може вийти в лідери.
Додамо, що окрім Святослава Михайлюка та Олексія Леня сезон в НБА може провести ще один українець - Дмитро Скапінцев, який пройде підготовку з «Нью-Йорк Нікс».
Фото: fbu.ua.