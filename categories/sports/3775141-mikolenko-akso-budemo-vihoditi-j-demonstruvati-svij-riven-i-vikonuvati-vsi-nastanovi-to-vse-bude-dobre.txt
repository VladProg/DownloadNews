Захисник збірної України Віталій Миколенко поділився очікуваннями від матчу проти збірної Мальти у кваліфікації Євро-2024.

Про це він висловився в інтерв’ю пресслужбі УАФ , передає Укрінформ.

«За схемою гри збірна Мальти зовсім трохи відрізняється від Північної Македонії. Найголовніше — мальтійці теж грають у три центральні захисники, тож нам буде трохи легше перебудовуватися під нового суперника. У македонців хороший атакувальний склад, і у мальтійців також. У них якісні швидкісні гравці.

Господарі — відверті аутсайдери? Наш головний тренер правильно сказав, що коли ми будемо звертати увагу на інші команди, то забудемо про свою. Якщо ж будемо виходити й демонструвати свій рівень і виконувати всі настанови, то все буде добре. Якщо будемо забагато дивитися на інших — нам буде важко.

На всіх гравцях буде велика відповідальність — і не тільки на футболістах лінії атаки. Коли ти багато атакуєш, в обороні звільняються великі зони. Тож відповідальність на всіх, навіть на тих, хто залишиться на заміні. Поєдинок із Мальтою — це не матч плей-оф, це чергова гра у групі, але ми знаємо, що коли не здобуватимемо три очки в кожній грі, то шансів на вихід на чемпіонат Європи в нас мало», — сказав Миколенко.

Матч Мальта – Україна розпочнеться о 21.45.

Фото: uaf.ua