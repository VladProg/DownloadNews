Чоловіча збірна України з баскетболу дійшла до півфіналу пре-кваліфікації Олімпійських ігор, здолавши Болгарію та Ісландію і поступившись Туреччині та Хорватії.

Підсумки виступу національної команди на турнірі у Стамбулі підбив її головний тренер Віталій Степановський, передає Укрінформ.
«Ми не змогли виконати все, що підготували на півфінальний матч проти Хорватії, враховуючи певні фактори та причини. На жаль, можна казати про те, що нам десь не вистачило ротації, хлопці по-справжньому втомилися за попередні матчі. Гравці, які отримували більше хвилин, у другій половині виглядали дуже втомленими. Це призводило до прийняття неправильних рішень, інколи ми не встигали в захисті, побільшало технічного браку, який дозволяв супернику набирати легкі очки. В цьому плані я не задоволений грою...
А взагалі, вважаю, що хлопці, які потрапили до збірної, використали свій шанс. Ще до збору в інтерв’ю я казав, що вірю в Олександра Ковляра, дуже добре його знаю, те, що він зможе нести на собі навантаження основного першого номера збірної України. Він показав, що може добре грати на високому рівні. Дуже важливо, щоб ми були, як родина. Нам вдалося цього досягти за місяць тренувань - ми були справжньою командою, в якій склалися чудові стосунки. Гравці хвилюються за кожного, хто травмувався - і за Павлова, і за Петрова, а потім вже і за Кравцова. Я вважаю їм вдалого відновлення та повернення. Щодо Кравцова, команда, звичайно, важко сприйняла його травму - досвідченого гравця, рекордсмена збірної та чудової людини», - сказав тренер.
Як повідомляв Укрінформ, пре-кваліфікаційний турнір у Стамбулі виграла збірна Хорватії, яка перемогла у фіналі Туреччину - 84:71.
Фото: fbu.ua.