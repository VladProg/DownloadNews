Нападники збірної України з хокею 23-річний Олександр Пересунько та 25-річний Олексій Ворона та визначилися з новим клубом.

Гравці розпочнуть виступи у Першій словацькій лізі у складі новоствореної команди «Аквасіті Пайкс», передає Укрінформ.
Зазначимо,що клуб «Аквасіті Пайкс» підписав угоду про співпрацю з головною командою міста - «Попрадом», яка передбачає обмін гравцями під час сезону. Тож під час чемпіонату Словаччини українці напевно матимуть можливість піднятися вище та зіграти у статусній Екстралізі - за «Попрад».
Цікаво, що харків’янин Олександр Пересунько якраз і закінчував минулий чемпіонат у «Попраді» (9 ігор, 1 гол, 3 передачі), а розпочинав сезон-2022/23 в угорському «Уйпешті» (33 ігри, 14 шайб, 28 асистів).
А ось найкращий бомбардир чемпіонату світу-2023 в Естонії киянин Олексій Ворона (5 ігор, 5 шайб, 8 передач) входив у минулий сезон у складі польського «Подхале» (36 ігор, 9 голів, 15 асистів), а після Нового року закінчував виступи саме у словацькому ХК «Левіце» (10 ігор, 8 шайб, 5 передач), який трансформувався в «Аквасіті Пайкс».
Фото: fhu.com.ua.