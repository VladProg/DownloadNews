Він випередив свого найближчого суперника на 3 бали.

Дворазовий чемпіон Європи Олексій Середа переміг в чемпіонаті України зі стрибків у воду, передає Укрінформ.
Середі не було рівних на 10-метровій вишці. Він набрав 453.95 очок за свої стрибки.
На чемпіонаті України Середа виконав новий стрибок. Своїми враженнями від виступу Олексій ексклюзивно поділився для Укрінформу.
«Своїми стрибками я задоволений сьогодні на 60 відсотків, ще є над чим працювати. Зараз я не в оптимальній своїй формі. 2023-й, дуже важливий рік, моя головна мета і мета команди - здобути олімпійські ліцензії на Ігри в Парижі. Так, сьогодні я вперше на змаганнях виконав новий для себе стрибок. Це дозволило мені збільшити змагальний коефіцієнт складності програми на чотири десяті. Тепер залишилося відточувати свої стрибки на Кубках світу, щоб до Європейських ігор та чемпіонату світу підійти в оптимальній формі», - розповів Середа.
«Срібло» чемпіонату України на рахунку Євгена Науменка, який представляє Запорізьку область (450.95). «Бронзу» здобув Марк Барсуков (354.80).
Як повідомлялося, чемпіонат України зі стрибків у воду проходитиме з 12-го по 17-е грудня у столичному басейні «Ліко».
Фото: прес-служба федерації зі стрибків у воду