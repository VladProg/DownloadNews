Миколаївська плавчиня Анна Гонтар встановила світовий рекорд з параплавання на Чемпіонаті світу з плавання серед осіб з ураженнями опорно-рухового апарату, порушеннями зору та розумового і фізичного розвитку, який проходить у Манчестері.

Про це у Телеграмі повідомив начальник Миколаївської ОВА Віталій Кім, передає Укрінформ.
«Миколаївська спортсменка Анна Гонтар продовжує підкорювати чемпіонат світу з параплавання, який проходить в Манчестері. У п'ятий день чемпіонату світу Анна Гонтар побила власний світовий рекорд на 0,20!» - написав Кім.

За його словами, у жіночому фіналі на дистанції 50 метрів вільним стилем миколаївська плавчиня завоювала титул чемпіонки світу та оновила власний світовий рекорд – 32,55 сек.
Окрім того, до свого активу Анна додала бронзову медаль у жіночій фіналі на дистанції 100 метрів брасом.
Загалом у скарбниці спортсменки вже шість нагород світової першості за п'ять днів змагань.
Як повідомлялось, ЧС з плавання серед осіб з ураженнями опорно-рухового апарату, порушеннями зору та розумового і фізичного розвитку в Манчестері проходить з 31 липня по 6 серпня.
Цей чемпіонат світу є найважливішим етапом у здобутті ліцензій на Паралімпіаду-2024.
Фото: Віталій Кім/Телеграм