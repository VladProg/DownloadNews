Український екстенісист став учасником почесної церемонії, що відбулася у Турині (Італія), де проходить Підсумковий чемпіонат сезону.

Як повідомляє BTU, Сергій Стаховський вийшов на корт у формі Національної гвардії України, а на момент його виходу вся тенісна арена була підсвічена у кольори українського прапора, передає Укрінформ.
Окрім українця в урочистій церемонії взяли участь французи Жо-Вілфрід Цонга та Жіль Сімон, іспанець Томмі Робредо, німець Філіп Кольшрайбер, бразилець Бруно Соареш та інші тенісисти.
«Не так я собі уявляв завершення кар'єри. Але нові обставини змусили всіх нас, українців, об'єднатися та зробити максимум від нас залежного для нашої перемоги. Турін сьогодні був українцем під час ATP Finals. Дякую всім українцям за вашу мужність. Слава Україні. Слава Нації», - підписав Стаховський свою публікацію у Instagram.
Сергій Стаховський виграв чотири титули АТР у одиночному розряді та стільки ж у парному. Українець входив до топ-35 світового рейтингу в одиночному та парному розрядах.
Фото: Getty Images.