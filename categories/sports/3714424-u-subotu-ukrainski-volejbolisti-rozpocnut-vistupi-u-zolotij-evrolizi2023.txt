27 травня чоловіча збірна України з волейболу стартує у Золотій Євролізі - змаганнях, які проходять під егідою Європейської конфедерації волейболу (CEV).

Підопічні Угіса Крастіньша нинішнього року гратимуть у групі В, де їхніми суперниками будуть Північна Македонія, Бельгія та Хорватія, передає Укрінформ.
Домашнім майданчиком для українців стане арена у місті Лодзь (Польща). Для виходу до «Фіналу чотирьох» українцям потрібно посісти перше місце у своїй групі.
Перші два матчі Золотої Євроліги «синьо-жовті» проведуть у якості господарів 27 травня проти Північної Македонії і 31 травня - проти Хорватії. Початок обох ігор - о 20.00 за київським часом.
Додамо, що українська збірна була переможницею Фіналу чотирьох Золотої Євроліги-2017.
Фото: fvu.in.ua.