Центральний матч 8-го туру української футбольної Першої ліги у групі «Б» відбувся в Петровому, де фаворит, «Інгулець», приймав основного переслідувача, «Вікторію».

Господарі дуже хотіли взяти реванш у гостей за недавню поразку у розіграші Кубка України, передає Укрінформ.
Але на 37-й хвилині їхнє становище ускладнилося, бо з поля за повторне попередження було вилучено універсала Сидоренка. Утім, це тільки додало підопічним Владислава Лупашка спортивної злості. У другому таймі вони, граючи у меншості, тричі змушували воротаря «Вікторії» капітулювати.
Спочатку після триходівки П’ятов в один дотик підкоригував політ м’яча до сітки. Потім Богунов зі штрафного обвідним ударом збільшив перевагу господарів. А довів справу до розгрому Кольцов, який вправно реалізував пенальті - 3:0. Тепер команда з Петрового відірвалася від «Вікторії», яка зазнала першої поразки, уже на сім очок.
Упевнено також почувається на турнірній дистанції лідер групи «А» - «Карпати». Чергову звитягу підопічні Мирона Маркевича здобули над «Поділлям», яке цей досвідчений фахівець свого часу очолював.
Львів’яни вийшли вперед після зразково проведеної контратаки, яку потужним ударом завершив Костенко. Подоляни вирівняли становище доволі неочікувано - після дальнього пострілу Цибульника. Досягти зламу «Карпатам» допоміг вихід на заміну Демченка. Саме у боротьбі з ним капітан гостей Пріхна порушив правила, і Полегенько, реалізувавши пенальті, встановив підсумковий рахунок - 2:1.
Оскільки головний переслідувач, бузівська «Нива», знову не переміг (0:0), то «Карпати» збільшили відрив до шести очок.
Насамкінець варто відзначити дебютанта Першої ліги, «Хуст», який здобув уже другу перемогу поспіль удома, цього разу - над тернопільською «Нивою» (2:0), і помітно поліпшив турнірне становище.
Фото. ФК «Інгулець».