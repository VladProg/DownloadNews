У чорногорському містечку Будва триває командні чемпіонати Європи серед чоловіків та жінок.

Як ми вже повідомляли, наші чоловіки не виступають у цьому змаганні, а жінки представлені не найсильнішим складом. Орім сестер Музичук не грає за українську команду постійна її учасниця останніх років Юлія Осьмак. У Юлії народилася дитина, і ми сподіваємося, що її повернення до команди нагадуватиме повернення Еліни Світоліної на тенісні корти…
А поки доводиться із сумом спостерігати за виступом наших шахісток. У третьому турі вони поступилися команді Угорщини - 1,5:2,5. Причому на першій шахівниці програла чорними Анна Ушеніна, яка взагалі поступається нечасто. Також невдало виступила і Анастасія Рахмангулова, але чорними. Тим же кольором зіграла унічию Наталія Жукова, і лише Наталія Букса білими взяла гору.
Щоправда, наступного дня українська команда розгромила збірну Північної Македонії - 4:0. Перемогли Ушеніна та Жукова (білими), а також Інна Гапоненко та Рахмангулова (чорними). Здавалося, тепер усе піде добре…
Та все сталося, не так, як гадалося. Команді Греції ми поступилися доволі несподівано. Підвели «пробоїни» на чорних шахівницях, які дістали дві Наталії - Букса та Жукова. А от перемога Рахмангулової та нічия Гапоненко дозволили лише «підсолодити пігулку» - поразка 1,5:2,5.
Тепер наші збірниці з 5-ма очками з 10-ти перебуваюь на 15-у місці. Чи зможуть українські дівчата потужно фінішувати - покаже час…
Лідирують збірні Франції та Азербайджану - по 9 очок з 10-ти.
У чоловіків попереду збірна Німеччини - 9 очок. Вона випереджає чотири колективи.
Петро Марусенко, міжнародний майстер.
Фото: fide.com.