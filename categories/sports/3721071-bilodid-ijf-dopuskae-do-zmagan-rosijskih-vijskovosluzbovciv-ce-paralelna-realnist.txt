Бронзова призерка Олімпійських ігор у Токіо Дар'я Білодід засудила рішення Міжнародної федерації дзюдо (IJF) на рахунок допуску росіян і білорусів до змагань.

Вона розповіла про це ексклюзивно в коментарі кореспонденту Укрінформу.
«Я засуджую рішення Міжнародної федерації дзюдо. Я щиро не розумію його. У нас триває повномасштабна війна, протягом якої росіяни вбивають українців, зокрема наших спортсменів. Міжнародна федерація натомість допускає російських військовослужбовців виступати на змаганнях високого рівня. На мій погляд, це якась паралельна реальність. Сподіваюся, вони зрозуміють, що допускають грубу помилку» - сказала Білодід.
Дзюдоїстка також наголосила, що невизначеність із можливим виступом на Олімпіаді в Парижі негативно впливає на її мотивацію.
«Думки про можливий пропуск Олімпіади, якщо там будуть росіяни і білоруси, засмучують і негативно впливають на мотивацію, тому що важко шукати в собі сили в таких умовах. Найближчим часом ми зрозуміємо, чи візьмуть вони участь в Олімпіаді. Україна разом зі спортсменами робить все для того, щоб представників Росії й Білорусі не було на Іграх. Сподіваюся, все вдасться», - зауважила Дар'я.
Наостанок вона висловила сподівання, що зможе виступити на Іграх в Парижі й підійде до них в найкращих кондиціях.
«Я вже відчуваю себе краще. Щоб отямитися і набрати необхідні кондиції, мені знадобився рік. Я відчуваю, що це не мій максимум. Сподіваємося, що до Олімпіади я підійду на піку своєї форми», - підсумувала спортсменка.
Як повідомлялося, Міжнародна федерація дзюдо допустила до чемпіонату світу атлетів з Білорусі й Росії. Українські спортсмени у відповідь бойкотували мундіаль.
Фото: IJF