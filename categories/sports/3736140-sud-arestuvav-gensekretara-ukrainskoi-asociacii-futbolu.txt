Суд узяв під варту на 60 діб без альтернативи застави генерального секретаря Української асоціації футболу Юрія Запісоцького, підозрюваного в розкраданні коштів на будівництві заводу з виготовлення штучної трави для футбольних полів.

Як передає Укрінформ, про це повідомив Footballhub.
Слухання щодо зміни запобіжного заходу для генсекретаря УАФ відбулося у Шевченківському районному суді Львова в п'ятницю, 14 липня.
За підсумками слухання суддя постановила змінити запобіжний захід на тримання під вартою терміном 60 діб – до 13 вересня включно.
Внесена за фігуранта восени минулого року застава розміром 9,88 млн гривень піде на користь держави.
Як повідомлялося, у листопаді 2022 року правоохоронці оголосили Запісоцькому підозру в заволодінні 26,5 млн гривень. Разом із ним підозрюваним у справі виявився президент УАФ Андрій Павелко.
Слідство встановило, що вказану суму посадовці УАФ привласнили під час закупівлі обладнання для будівництва заводу з виготовлення штучного покриття для футбольних майданчиків. Частину цих коштів підозрювані згодом легалізували.
Суд обрав обом фігурантам запобіжний захід у вигляді арешту на два місяці з можливістю внесення застави сумою 9,88 млн гривень. Застава була внесена. Зокрема, за Запісоцького сплатила компанія "УАФ Маркетинг".
16 червня 2023 року суд змінив Павелку запобіжний захід, заарештувавши його на 60 діб.