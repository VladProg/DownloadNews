Серед «нейтральний» російських спортсменів – чинний військовослужбовець.

Президент Федерації дзюдо України Михайло Кошляк на своїй сторінці у Фейсбук повідомив, що українська збірна не братиме участі в чемпіонаті світу з дзюдо серед юніорів, передає Укрінформ.
«За 2 дні в Португалії стартує чемпіонат світу з дзюдо серед юніорів. Але без збірної України. Кілька днів тому Міжнародна федерація дзюдо, як завжди в останній момент, допустила до світових змагань в нейтральному статусі сімох російських спортсменів, один з них - чинний військовослужбовець.Тож, збірна України відмовилась від участі в світовій юніорській першості.
Хочу знову наголосити, моя позиція, як Президента ФДУ, позиція Президії національної Федерації щодо таких рішень IJF незмінна. І вона залишиться незмінною, поки в Україні йде війна, поки щодня гинуть люди, поки ворог постійно обстрілює лікарні, школи, магазини, руйнує міста та села. Командам країн-агресорок не місце в світовому спорті. Дзюдо нас вчить поважати суперника та демонструвати цю повагу на татамі. Та в наших реаліях це неможливо. А вся ця історія з «нейтральними» атлетами - просто якийсь фейк. Адже весь цивілізований світ розуміє, що під «нейтральністю» ховаються спортсмени країни, яка веде криваву війну прямо в центрі Європи. Тому на юніорському чемпіонаті світу України не буде.
Наша збірна продовжить підготовку до чемпіонату Європи, Кубків Європи та інших важливих змагань. В зоні олімпійської кваліфікації в України вже є четверо спортсменів, і це дуже вагоме досягнення, враховуючи наш непростий шлях. Будемо чекати на остаточне рішення щодо участі росіян та білорусів в Олімпіаді-2024 від Міжнародного олімпійського комітету. Сподіваємось, здоровий глузд переможе. Такі справи», - написав Кошляк.

Як повідомляв Укрінформ, чемпіонат світу з дзюдо серед юніорів стартує 4 жовтня у Португалії.
Фото: Getty Images