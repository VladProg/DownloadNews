Головний тренер збірної України з футболу Олександр Петраков прокоментував гру своїх підопічних у матчі Ліги націй УЄФА проти Шотландії (0:0).

Наставник «синьо-жовтих», вважає, що команду підвела реалізація, передає Укрінформ.
«Тим, ​​як грали хлопці, я задоволений. У мене немає до них питань. Щодо пізніх замін сьогодні були важкі погодні умови. Ніхто не випадав, а увійти в таку гру непросто. Не вистачило того, чого і у Вельсі - реалізації. На такому рівні, коли є моменти, треба забивати. У нас вони були в першому таймі. Довбик виходив віч-на-віч із воротарем, Ярмоленко промахнувся, у Степаненка був момент після кутового», - цитує Петракова офіційний сайт Української асоціації футболу (УАФ).
Як повідомляв Укрінформ, збірна України зіграла внічию з Шотландією (0:0) і посіла друге місце у групі 1 Дивізіону В із 11 очками. Шотландія, набравши 13 очок, вийшла до Дивізіону А Ліги націй УЄФА.
Фото: УАФ.