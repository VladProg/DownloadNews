У центрі уваги – лігочемпіонська кампанія «Гірників» у сезоні 2022/23.

На Paramount+ вийде новий документальний серіал «Футбол має продовжуватися», присвячений виступу донецького «Шахтаря» у Лізі чемпіонів УЄФА сезону 2022/23, передає Укрінформ.

Чотирьохсерійний фільм побачить світ 12 вересня. Документальна стрічка оповідає про виступи «Гірників» на міжнародній арені минулого сезону на тлі військового вторгнення російської федерації в Україну.
Paramount+ і CBS Sports, отримавши унікальний доступ від донецького клубу, слідують за ним по містах, що приймають матчі ЛЧ, одночасно разом із гравцями та персоналом спостерігаючи за жахами війни, яка розгортається у них вдома.

«Футбол має продовжуватися» – це унікальне поєднання спортивної слави, агонії війни та тріумфу людського духу», – свідчить синопсис серіалу від CBS.
Як повідомляв Укрінформ, у минулому сезоні «Шахтар» під керівництвом хорватського тренера Ігора Йовічевіча набрав 6 очок у групі Ліги чемпіонів, зокрема, розгромивши на виїзді РБ «Лейпциг» (4:1) і зігравши проти колишнього переможця мадридського «Реала» (1:2, 1:1).
Фото: shakhtar.com , awfulannouncing.com