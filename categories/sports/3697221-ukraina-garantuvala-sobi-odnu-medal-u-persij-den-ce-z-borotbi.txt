Василь Михайлов вийшов у фінал ЧЄ з вільної боротьби

Змагання з вільної боротьби серед чоловіків відкрили програму чемпіонату Європи-2023, передає Укрінформ.

До «вечірнього блоку» змагань, де проходили півфінали, змогли відібратися четверо з п'яти «синьо-жовтих» борців. А уже безпосередньо у півфінальних сутичках перемогу здобув один з українців – Василь Михайлов – він вийшов до фіналу та гарантував Україні першу медаль Євро-2023.
Михайлов на шляху до золотого фіналу здолав двох експредставників росії: в 1/8 фіналу українець переміг Ахсарбека Гуляєва (представляє Словаччину) з рахунком 15:4, а в 1/4 фіналу – Хетага Цаболова (представляє Сербію) з рахунком 8:1.
У фіналі за «золото» Василь Михайлов зустрінеться з греком Георгісом Кугіумцідісом, чинним чемпіоном Європи.
Для 27-річного Михайлова – це перший у кар'єрі вихід у фінал дорослого чемпіонату Європи. Українець є чинним бронзовим призером чемпіонату світу, а на Євро вигравав раніше медаль у 2020 році («бронза»).
Ще три українці боротимуться за «бронзу» ЧЄ: Ерік Арушанян (до 65 кг), Ігор Никифорук (до 70 кг) та Муразі Мчедлідзе (до 97 кг).

Як повідомляв Укрінформ, фінальні сутички відбудуться 18 квітня.
Фото: uww.org