Україна робить все можливе, аби російські та білоруські спортсмени не були допущені до Олімпійських ігор, які відбудуться у 2024 році в Парижі.

Як передає Укрінформ, про це в ефірі телемарафону повідомив міністр молоді та спорту, президент Національного олімпійського комітету України Вадим Гутцайт, коментуючи заяви президента Франції Емманюеля Макрона, що команди рф і білорусі в 2024 році мають бути представлені на Олімпійських змаганнях.
“З першого дня війни ми реагуємо жорстко, щоб не було росіян і білорусів на міжнародних змаганнях, щоб ми не бачили російського прапора, щоб ми не бачили нікого з росії та білорусі. Нам це вдається на сьогоднішній день. Тому що є рекомендації МОК”, - зазначив міністр.
Він підкреслив, що заяви президента Франції Еманюеля Макрона про необхідність допустити рф і білорусь до Олімпіади є неприпустимими, і Україна жорстко реагуватиме на це.
“До того часу, поки не закінчиться війна, ми не можемо зустрічатись на міжнародних змаганнях з росіянами і білорусами. Те, що він (Макрон — ред.) висловив як господар Олімпійських ігор, які будуть проходити у 2024 році в Парижі, це його особиста думка, і ми не приймаємо це”, - наголосив міністр.
Гутцайт нагадав про продовження санкцій проти білоруських і російських спортсменів, однак зауважив, що росіяни роблять все можливе, щоб повернутись у спорт, адже це важливо для російської пропаганди.
“Вони (рф — ред.) зараз все роблять, тому що наступний рік — це почнеться кваліфікація до Олімпійських ігор, почнуться змагання, де всі ми будемо виборювати свої ліцензії для того, щоб у 2024 році були представлені на Олімпійських іграх. Вони працюють і ми працюємо”, - зазначив Гутцайт.
Міністр додав, що минулого тижня мав розмову з президентом Європейських олімпійських комітетів Спіросом Капралосом з приводу продовження санкцій проти рф та білорусі. Україну запевнили, що на наступний рік ЄОК вже прийняв рішення щодо недопуску рф і білорусі до міжнародного фестивалю, який проходитиме в 2024 році, і до Європейських ігор, де будуть розігруватись ліцензії на Олімпійські ігри, повідомив Гутцайт.
Крім того, міністр відправив листа президенту Олімпійського комітету США, в якому закликав підтримати Україну у складний час та продовжили санкції проти білоруських і російських спортсменів. Аналогічний лист надісланий і президенту МОК Томасу Баху. Робота триває спільно з українським МЗС, і робиться все, аби спортсменів країни-агресора не було на спортивних змаганнях, підкреслив Гутцайт.
“Дуже важливим є наступний рік, коли почнуться ліцензійні змагання. Якщо вони (рф та білорусь — ред.) не будуть брати в них участь, то тоді вони не можуть бути представлені на Олімпійських іграх. Тільки після отримання ліцензії вони можуть брати участь в змаганнях. Тому для нас дуже важливо пройти наступний рік без росіян і білорусів”, - пояснив міністр.
Як повідомляв Укрінформ, очільник МЗС України Дмитро Кулеба заявив, що позиція президента Франції Макрона, який вважає за необхідне допустити росіян та білорусів до Олімпіади-2024, є огидною.