Головний тренер баскетболістів київського «Будівельника» Валерій Плєханов прокоментував стартову перемогу команди над швецьким «Норрчепінгом» (87:51) у відборі до основного раунду Ліги чемпіонів ФІБА.


Наставник зазначив, що наступний суперник - німецький «Бамберг» - значно серйозніший, передає Укрінформ.
«Я задоволений цією перемогою. Це була перша офіційна гра нового сезону, і у нас нова команда, новий склад. У нас були деякі помилки, особливо у першій чверті, але сподіваюся, до наступного матчу ми їх виправимо і покращимо наш баскетбол. Наступний суперник - значно серйозніший. Іншого рівня. Це був лише перший крок, нам потрібна не одна перемога, а три. Але ми серйозно готувалися понад місяць. Вірю, що наша команда буде готова до серйозної битви», - сказав тренер.
У п'ятницю, 23 вересня, «Будівельник» проведе матч другого раунду кваліфікації ЛЧ проти німецького Бамберга. Початок зустрічі о 20.00.
Як повідомляв Укрінформ, у випадку поразки на будь-якому етапі кваліфікації «Будівельник» виступатиме у Кубку Європи ФІБА, а якщо команда пройде три раунди відбору, то зіграє в основному раунді ЛЧ у групі F з іспанською «Манресою», «Ригою» та французьким «Ліможем».
Фото: fbu.ua.