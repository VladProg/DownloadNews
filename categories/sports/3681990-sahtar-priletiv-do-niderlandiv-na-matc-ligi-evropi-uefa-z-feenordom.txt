Делегація футбольного клубу «Шахтар» (Донецьк) прибула до Роттердаму на матч у відповідь 1/8 фіналу Ліги Європи УЄФА проти «Феєноорда».

Як повідомляє пресслужба ФК «Шахтар», «гірники» після гри в УПЛ із «Кривбасом» (3:0) вирушили з Кривого Рогу автобусами до Кишинева. Після невеликого відпочинку команда чартерним рейсом прибула до Нідерландів, передає Укрінформ.
Головний тренер «Шахтаря» Ігор Йовичевич взяв на протистояння із «Феєнордом» 27 футболістів:
воротарі - Олексій Шевченко, Тимур Пузанков, Андрій Пятов, Анатолій Трубін;
захисники - Валерій Бондар, Георгій Гочолеішвілі, Богдан Михайліченко, Микола Матвієнко, Лукас Тейлор, Юхим Конопля, Мар’ян Фарина, Ярослав Ракицький;
півзахисники - Тарас Степаненко, Андрій Тотовицький, Георгій Судаков, Мар’ян Швед, Олександр Зубков, Дмитро Криськів, Невен Джурасек, Дмитро Топалов, Артем Бондаренко, Олег Очеретько, Єгор Назарина, Іван Петряк;
нападники - Лассіна Траоре, Данило Сікан, Кевін Келсі.
У вівторок команда у Роттердамі розпочне підготовку до поєдинку. У середу заплановано відкрите тренування та передматчева пресконференція.
Нагадаємо, перший поєдинок на стадіоні Війська Польського у Варшаві завершився внічию - 1:1. Матч у відповідь пройде в Роттердамі 16 березня. Початок зустрічі о 19.45 за київським часом.
Фото: ФК «Шахтар».