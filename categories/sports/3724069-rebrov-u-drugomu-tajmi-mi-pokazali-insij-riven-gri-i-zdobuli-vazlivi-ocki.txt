Головний тренер національної збірної України з футболу Сергій Ребров прокоментував вольову перемогу над командою Північної Македонії (3:2) у кваліфікації Євро-2024.

Наставник зазначив, що його команді вдалося змінити хід гри на свою користь, передає Укрінформ.
«Був дуже важливий матч. Ми не мали достатньо часу, щоб ретельно підготуватися до нього. Але я вдячний гравцям. Після першого тайму ми показали інший рівень гри. Здобули важливі три очки, готуватимемося до Мальти. Північна Македонія діяла дуже якісно. Якщо ви подивитеся на склад цієї збірної, то він дуже серйозний. Ця команда дуже досвідчена, у першому таймі вона контролювала гру. Я дуже вдячний хлопцям за те, що ми перебудували гру після перерви. Дуже важливим був гол Забарного. Уже потім ми були впевненими у власних силах. Так, ми багато пропускаємо, будемо працювати над цим, але ж і багато забиваємо. Це важливіше - вигравати й заробляти очки... Під час перерви я порадив змінити темп гри. Господарі тримали дуже міцний темп. Ми ек мали відставати. Були й інші поради, але я вважаю, що ця - найважливіша, адже в першому таймі не було ніякого темпу», - сказав Ребров.
Як повідомлялося, у першому матчі кваліфікації до Євро-2024 збірна України поступилася Англії (0:2).
У наступному поєдинку українці 19 червня зіграють з командою Мальти.
Фото: uaf.ua.