Чемпіонат світу в Катарі стартує 20 листопада.

Футбольний коментатор Владислав Шалота розповів про особливості чемпіонату світу в Катарі і пояснив, чому ніхто не бойкотував його в ефірі щотижневої інформаційно-аналітичної програми «Насправді» від Укрінформ.

«Те, що турнір грають у Катарі - це питання до ФІФА. Для мене особисто після початку війни ФІФА вмерла, як організація. Про всі історії з продажом ЧС я абсолютно точно вірю. Питання в тому, що футболісти не можуть це змінити. Візьмемо умовного Мукоко з Німеччини. Хлопцю 17 років і він не буде закривати для себе шлях на ЧС, він професійний гравець. Можливо, коли футбол був менше напханий грошима, то знайшлися б люди, які відмовилися їхати до Катару», - сказав Шалота.
На його думку, футболісти не матимуть проблем через аномальний час проведення змагань, а навпаки підійдуть в кращій формі до Мундіалю.
«Знаходжу один плюс проведення чемпіонату світу взимку. Він посеред сезону і команди підійдуть до нього в тонусі. Я не думаю, що для професійного футболіста, тим паче того, який їде на Мундіаль, буде проблемою відіграти взимку. І спека тут теж не стане на заваді. Від цього ЧС найбільше постраждають клуби, адже їхні гравці можуть травмуватися посеред сезону», - пояснив футбольний коментатор.
Чемпіонат світу в Катарі триватиме з 20 листопада по 18 грудня.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: Getty Images