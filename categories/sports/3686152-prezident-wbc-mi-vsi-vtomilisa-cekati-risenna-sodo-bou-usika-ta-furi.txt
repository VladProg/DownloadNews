Президент Всесвітньої боксерської ради (WBC) Маурісіо Сулейман прокоментував зрив бою між чемпіонами у надважкій вазі Олександром Усиком (20-0, 13 КО) й Тайсоном Ф’юрі (33-0-1, 24 KO).

Про це він повідомив IZQUIERDAZO, передає Укрінформ.

«Ми всі втомилися чекати їхнього рішення, будуть вони проводити бій, чи ні. Я хочу, щоб вони вирішили, чи збираються битися, а якщо ні, щоб переходили до наступного кроку. Коли інтереси настільки великі й переважають над інтересами спорту, все може стати складнішим. Его, зловживання владою, егоїзм. Великі поєдинки можна зробити швидко. Все створене для того, щоб вони підписали угоду, але хтось тягне руку, заважає все оформити. Це унікальна можливість об’єднати чотири титули в надважкій вазі. Якщо цей бій не буде проведено зараз, титули розпадуться, кожному бійцеві доведеться зіткнутися зі своїми претендентами. Було б прикро, якби цей бій не відбувся. Ф’юрі зараз вільний. Більше ми не санкціонували ніяких поєдинків. Було замовлено бій між Деонтеєм Вайлдером і Енді Руїсом, щоб визначити суперника для Тайсона, але цей бій також не відбувся, тому нічого іншого немає. Ми чекали бою з Усиком, а далі подивимося», - сказав Сулейман.

Як повідомляв Укрінформ, промоутер Усика Олександр Красюк підтвердив, що переговори завершенні.

Фото: Getty Image