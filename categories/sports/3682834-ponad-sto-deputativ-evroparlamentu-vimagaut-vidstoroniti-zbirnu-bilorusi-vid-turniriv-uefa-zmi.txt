Понад 100 депутатів Європарламенту закликали керівний орган європейського футболу УЄФА виключити збірну білорусі з відбіркового турніру Євро-2024 через порушення прав людини режимом олександра лукашенка.

Про це йдеться у листі на ім'я президента УЄФА Александера Чеферіна, з яким ознайомилося видання Politico, передає Укрінформ.
«Сам факт участі збірної білорусі в чемпіонаті УЄФА пізніше буде використаний лукашенком і його пропагандистською командою, щоб довести, що його позитивно сприймає міжнародна спільнота. Це було б образою для жертв російської агресії в Україні та для всіх білорусів, які були змушені втекти з батьківщини, а також тих, хто залишився в білорусі і тепер мусить жити в страху», — йдеться у зверненні, яке цитує видання.
Як зазначається, білорусь потрапила під санкції УЄФА за участь у війні проти України: країні більше не дозволяється проводити міжнародні ігри, а білоруські клуби не можуть грати проти українських команд у єврокубках. Однак на відміну від російських команд, які були виключені з усіх змагань УЄФА, білоруські клуби та збірна все ще мають право виступати на міжнародних змаганнях.
У кваліфікації Євро-2024 збірна білорусі має зіграти зі Швейцарією, Ізраїлем, Румунією, Косовом та Андоррою.
Євродепутати у своєму листі назвали чинні обмеження «неадекватними» та такими, що «не відображають того, що білоруська влада вчиняє щодо прав людини».
Як повідомляв Укрінформ, Європарламент ухвалив резолюцію, яка засуджує репресії режиму лукашенка проти громадянського суспільства білорусі та закликає до посилення санкцій проти білоруського режиму.