Для участі в чемпіонаті України необхідно сплатити внесок у розмірі 40 тисяч гривень.

Федерація баскетболу України опублікувала документи для учасників чемпіонатів України сезону 2022-2023, повідомляє прес-служба ФБУ, передає Укрінформ.

Матчі чемпіонату України мають розпочинатися не раніше 10:00 і мають бути завершеними до 21:00. Дедлайн підтвердження участі команд у наступному сезоні — 23 вересня. Змагання пройдуть в умовах «баблів» та без глядачів.

На сайті оновлено регламент чоловічої Суперліги та Жіночої ліги в сезоні 2022/23, зокрема визначено, що команди зіграють за туровою системою календаря у чотири кола без плей-оф.


За участь команди Клубу в міжнародному клубному сезонному змаганні, яке проводиться не під егідою ФІБА, або в такому змаганні, яке є невизнаним з боку ФІБА, необхідно сплатити обов’язковий грошовий внесок для Клубу в розмірі 4,5 млн гривень. Внесок необхідно сплатити до 10 жовтня.

Крім того, Виконком ФБУ затвердив розширення командної заявки клубів. У команді можуть бути зареєстровані в сукупності максимум 30 гравців (у минулому сезоні їх було 24).

Як повідомляв Укрінформ, старт сезону 2022/23 запланований на кінець жовтня, а завершення чемпіонату – наприкінці квітня.
Фото: fbu.ua