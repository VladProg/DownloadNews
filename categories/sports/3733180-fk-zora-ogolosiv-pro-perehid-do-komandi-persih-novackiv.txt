Футбольний клуб української Прем'єр-ліги» «Зоря» (Луганськ) оголосила про підписання у міжсезоння двох нових гравців.

Відтепер за луганців виступатимуть форвард Владислав Бугай та хавбек Іван Головкін, передає Укрінформ.
25-річний Бугай кар'єру розпочав в академії київського «Динамо». Грав за юнацькі команди «Шахтаря», у тому числі в Юнацькій лізі УЄФА (4 поєдинки - 1 гол).
Був в орендах у чернівецькій «Буковині» (23 матчі - 1 гол та 2 передачі), МФК «Миколаїв» (20 ігор - 6 голів та 4 передачі), «Маріуполі» (5 матчів), одеському «Чорноморці» (37 поєдинків - 6 голів та 6 асистів) та ПФК «Львів» (29 ігор - 4 голи та 1 передача).
23-річний Головкін є вихованцем донецького «Шахтаря». Дорослу кар'єру розпочав 2017 року, коли перейшов до складу херсонського «Кристала» (27 матчів - 1 гол та 1 передача). Зіграв один поєдинок за луцьку «Волинь». Останньою командою Івана був «Інгулець» з Петрового (21 матч - 1 гол).
Додамо, що у минулому чемпіонаті УПЛ луганці стали бронзовими призерами.
На фото: Іван Головкін/facebook.com/FCZoryaLuhansk.