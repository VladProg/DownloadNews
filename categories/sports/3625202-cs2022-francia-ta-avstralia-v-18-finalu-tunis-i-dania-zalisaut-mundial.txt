У Катарі завершилися матчі третього туру квартету D групової стадії XXII чемпіонату світу з футболу.

Збірна Франції на «Едьюкейшн сіті» в Ер-Райяні поступилася команді Тунісу - 0:1, а Данія на арені «Ель-Джануб» в Ель-Вакрі зазнала поразки від Австралії - 0:1, передає Укрінформ.
Підсумкова таблиця групи D: Франція - 6 очок, Австралія - 6, Туніс - 4, Данія - 1.
В 1/8 фіналу 3 грудня Австралія на стадіоні «Ахмед бін Алі» в Ер-Райяні зіграє з лідером групи C, а Франція 4 грудня на арені «Ель-Тумама» у Досі зустрінеться з другою командою квартету C.
Суперники австралійців та французів визначаться у поєдинках Польща - Аргентина та Саудівська Аравія - Мексика.
Турнірна таблиця групи С після двох турів: Польща - 4 очки, Аргентина - 3, Саудівська Аравія - 3, Мексика - 1.
Як повідомляв Укрінформ, перші пари 1/8 фіналу світової першості склали Нідерланди та США, Англія та Сенегал.
ЧС-2022 завершиться 18 грудня.
Фото: AFP.