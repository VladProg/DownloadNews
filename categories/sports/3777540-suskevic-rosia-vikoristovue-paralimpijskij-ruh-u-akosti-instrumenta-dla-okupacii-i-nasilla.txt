Президент Національного паралімпійського комітету Валерій Сушкевич переконаний, що Росія та особисто президент РФ Путін натиснули на делегатів МПК для повернення представників країн-агресорок до Паралімпіади.

Він сказав про це під час пресконференції в Укрінформі.
«Під час голосування на Генеральній асамблеї Міжнародного паралімпійського комітету делегати з країн Африки й Азії зізналися мені у політичному тиску збоку Росії. Саме цей факт зіграв ключову роль у тому, що росіян допустили до Паралімпіади. Про це напряму повідомив на сторінці НПК Росії керівник цього комітету Рожков. Путін намагається використатати паралімпійський рух, як інструмент для продовження загарбницької політики у світі. Росія проштовхує на Паралімпіаду представників своєї армії, напряму дотичних до вбивств, ґвалтувань і руйнації в Україні», - сказав президент НПК.

Він наголосив на тому, що на рішення Генасамблеї вплинув особисто президент РФ Путін, який натиснув на країни Африки й Азії. За рахунок цього він намагається підняти собі рейтинг перед виборами у РФ і популяризувати себе.
Під час виступу Сушкевич звернувся до президента МПК Ендрю Парсонса з вимогою дотримуватися конституції організації і не зустрічатися особисто з виключеними членами МПК. За словами президента НПК України, Парсонс може зустрітися з керівником НПК Росії Рожковим під час Азійських паралімпійських ігор, куди, всупереч санкціям МПК, росіянин прибув разом з делегацією від очолюваного ним комітету.

НПК України зібрали достатню кількість голосів європейських представників паралімпійського руху задля позачергового скликання Генасамблеї Європейського паралімпійського комітету, на якій обговорять процедуру визначення нейтральності росіян. Литва запропонувала провести її на своїй території.
Сушкевич акцентував, що головна мета НПК полягає у тому, щоб не допустити росіян на Паралімпіаду.

Водночас президент НПК зауважив, що українські паралімпійці налаштовані їхати на паризькі Ігри. Головна перепона для цього - це фінансування.
«Станом на кінець вересня фактично припинилося фінансування всіх паралімпійських збірних України. Ми констатуємо проблему з фінансуванням. Наші волейболісти і волейболістки завоювали «бронзу» на чемпіонаті Європи. Перемогти їм завадило те, що вони не мали достатньо умов для тренувань. Те ж саме стосується і фехтувальників, які не мають змоги поїхати на кваліфікаційні змагання до Паралімпіади», - пояснив він.

Сушкевич звернувся до Президента України Володимира Зеленського з проханням допомогти у боротьбі проти допуску російських і білоруських паралімпійців у Париж.
Як повідомлялося, 29 вересня у Бахрейні відбулась Генасамблея Міжнародного паралімпійського комітету. Її делегати проголосували за допуск російських національних паралімпійських збірних до участі в Паралімпіаді у Парижі в нейтральному статусі та виключили НПК Росії та Білорусі з членства МПК на 2 роки.