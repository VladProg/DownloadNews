Все через участь у турнірі Білорусі.

Збірна України не гратиме у Європейській лізі-2023 з пляжного футболу серед чоловіків, повідомляє Асоціація пляжного футболу України, передає Укрінформ.
Причина для відмови — участь збірної Білорусі, що представлена на турнірі під державним прапором. Керівна організація пляжного футболу Beach Soccer Worldwide дозволяє Білорусі повноцінну участь з державною символікою, як це відбувається й у великому футболі.
Відтак українська асоціація вимушена дотримуватися тексту наказу Міністерства молоді та спорту, який забороняє делегувати збірні на міжнародні турніри, де Росія та Білорусь представлені не на умовах нейтралітету, з використанням державних символів.
«Асоціація пляжного футболу України останніми місяцями намагалася зробити все від нас залежне, щоб українська національна команда змогла представити нашу країну на цьому турнірі. Але є наказ Міністерства молоді та спорту України #4435 від 26 липня 2023 року, який забороняє брати участь у міжнародних змаганнях, де також беруть участь спортсмени або команди, які представляють РФ та Білорусь», — йдеться у заяві.

Білорусь та Україна також відібралися на прийдешній чемпіонат світу з пляжного футболу, який відбудеться в лютому 2024 року в Дубаї. Чи зіграє збірна на світовій першості, в АПФУ наразі не уточнюють.



Україна — чемпіон Євроліги 2016 року. Відтоді збірна стабільно брала участь в елітному дивізіоні першості й діставалася «бронзи» сезону-2020.

Фото: beachsoccer.org.ua