Збірна України з електронного футболу у дисципліні FIFA завершила третій ігровий тиждень кваліфікації чемпіонату світу - FIFAe Nations Cup 2023.

Це заключний для «синьо-жовтих» ігровий тиждень раунду плей-ін, ігрові серії в якому тривають з грудня 2022 року і проходять у форматі 2vs2 в симуляторі FIFA 23 на платформі PS5, передає Укрінформ.
Олександр CIG Grishay Гришай та Андрій CIG ST92 Шакалов, які представляють Україну, розпочали ігровий день з упевненої перемоги над збірною Швейцарії - 6:0.
Продовжили переможну ходу українські кіберфутболісти виграшем у грузинів - 2:1. Дещо зіпсували нашим хлопцям статистику поляки, які здобули перемогу з мінімальною перевагою - 1:0. Проте кінцівка ігрового дня була за збірною України - успіх у матчі з греками (3:1).
Таким чином, поточний ігровий тиждень плей-ін у другому дивізіоні українська команда з 12-ма очками завершила на третій позиції у групі.
Вже у квітні збірна України візьме участь в основному раунді кваліфікації чемпіонату світу з електронного футболу FIFAe Nations Cup 2023.
Фото: uaf.ua.