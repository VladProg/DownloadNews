Українська альпіністка Антоніна Самойлова організує благодійну вечерю для збору на закупівлю кисню для добровольчої організації парамедиків «Госпітальєри».

Вона сказала про це під час пресконференції в Укрінформі.


Альпіністка вирішила організувати проєкт після підйому на вершину гори Манаслу.
«Я захотіла піднятися без кисню. Ц вкрай небезпечно і ніяк не допомагає. Такий підйом навпаки б’є по здоров’ю. Крім того, я захворіла на гайморит. Як наслідок, підійматися без кисню було фактично неможливо. У той момент я зрозуміла, наскільки він важливий для альпіністів. В Україні кисню ще більше потребують поранені захисники на фронті», - сказала вона.


На благодійному вечорі альпіністка також планує розіграти два лоти на аукціоні. Першим лотом стане моносережка, з якою Самойлова підіймалася на Манаслу, другим - її картина гори Кіліманджаро.

«Всі отримані кошти, зокрема й з квитків на благодійну вечерю підуть на потребу «Госпітальєрів». Українські воїни боронять нашу країну, тому для нас важливо, щоб їм вистачало всього, зокрема кисню», - пояснила Антоніна.




Альпіністка також запевнила, що уже запланувала собі підйом на гору, з якої видно експедицію на Еверест.


Як повідомляв Укрінформ, ініціатива Світового конгресу українців (СКУ) UniteWithUkraine та українсько-канадська компанія Saint Javelin закупили на пожертви, зібрані під час акції Independence Lifeline, першу партію тактичного медобладнання для українських бойових медиків.