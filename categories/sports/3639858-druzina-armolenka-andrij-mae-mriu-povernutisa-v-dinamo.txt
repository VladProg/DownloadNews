Влітку Ярмоленко перейшов у чемпіонат ОАЕ.

Інна Ярмоленко, дружина вінгера збірної України та клубу Аль-Айн Андрія Ярмоленка, в інтерв’ю Анні Ребровій розповіла про рішення чоловіка не повертатися цього літа до «Динамо», передає Укрінформ.

«Це було важке рішення [перейти до Аль-Айна замість «Динамо»] і для Андрія, і для мене. Я висловила свою думку, свої «за» та «проти». Але Андрій така людина, яка футбольні питання вирішує сама. Він слухає мене та батьків, але це його рішення, бо він спортсмен та професіонал», - сказала Інна Ярмоленко.
Дружина Ярмоленка також розповіла, яку роль відіграє київський клуб у їхньому житті:
«Динамо» для нашої родини – рідний клуб, який багато нам дав і зробив з Андрія професійного футболіста. Ми стежимо за матчами команди, вболіваємо. Звичайно, він має мрію повернутися в Динамо, всі про це знають. «Динамо» – важливий клуб у його кар’єрі. Сподіватимемося, що це колись станеться», - додала Інна.
У середині липня Ярмоленко офіційно перейшов до «Аль-Айна», який тренує українець Сергій Ребров.

Як повідомляв Укрінформ, 32-річний Ярмоленко підписав контракт із клубом з ОАЕ до завершення сезону 2022/23.
Фото: instagram.com/yarmolkina10