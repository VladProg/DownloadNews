33-річний спортсмен і тренер Олександр Чайка з початком повномасштабного вторгнення вступив до лав ЗСУ, потрапив до складу 24 механізованої бригади у Попасній на Луганщині.

6 квітня 2022 року ворожий снаряд влучив в окоп, де перебував військовий, зачепив його ногу та дивом не розірвався. Майже годину Олександра відкопували з-під землі, за цей час утворилася гангрена і медики з Дніпра вирішили ампутувати ногу, щоб врятувати йому життя, передає Укрінформ.
Восени Олександр Чайка отримав протезування за програмою Operation Renew Prosthetics у Медичному центрі ортопедії та протезування (MCOP) у Вашингтоні. Заново вчився ходити і після десяти місяців лікування і реабілітації знову повернувся у Київ до своїх вихованців.
Перед першою зустріччю дуже хвилювався. «Боявся першого дня, як відреагують діти. Чи вони не будуть лякатися протеза? Як піде навчальний процес? Як вони будуть реагувати на все це? Але все пройшло чудово! Батьки великі молодці: вони зробили важливу роботу та підготували малечу перед заняттями», - розповів Олександр.
Історія хореографа-військового - один з прикладів сили духу і незламності українців, якими так захоплюється весь світ. Досвід Олександра показує, що українські військові, які пережили складні травми та протезування, можуть максимально повернутися до звичного життя.
Фото: facebook.com/minmolodsport.