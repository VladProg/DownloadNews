Відбулося розширене засідання комітету дитячо-юнацького футболу УАФ.

До участі в засіданні були залучені керівники Дитячо-юнацької футбольної лігии України (ДЮФЛУ) та перший віцепрезидент асоціації Вадим Костюченко, передає Укрінформ.
Були розглянуті питання стосовно підготовки та проведення чемпіонату України з футболу серед дитячих команд сезону-2023/2024. Комітет підтримав пропозицію щодо проведення офіційних змагань, але за умови дотримання більш суворих вимог щодо норм безпеки в умовах воєнного стану.
Члени комітету надали свої пропозиції. Зокрема, це умова, за якої жодна команда не буде допущена до змагань, якщо разом із заявковими документами команд (клубів) не буде надано до ДЮФЛУ дозвільних документів від обласних, районних військових адміністрацій на проведення змагань у відповідному регіоні та акту оцінки об'єкта (стадіону) щодо наявності укриття або угоди про організацію укриття неподалік стадіону, а також безпечного розміщення учасників змагань під час можливої повітряної тривоги.
Як зазначив під час засідання перший Вадим Костюченко, «жодних компромісів щодо послаблення вимог безпеки чи відтермінування їхнього виконання бути не може, адже мова йде про захист життя і здоров’я як дорослих, так і юнаків, які є майбутнім українського футболу».
Члени комітету одностайно підтримали ініціативу та дали згоду щодо початку організаційних заходів із проведення чемпіонату.
Фото: uaf.ua.