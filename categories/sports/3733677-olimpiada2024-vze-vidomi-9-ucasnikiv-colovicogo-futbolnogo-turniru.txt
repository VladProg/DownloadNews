Перемігши Францію (3:1) у чвертьфінальному матчі Євро-2023 (U21) і здобувши путівку до півфіналу, молодіжна збірна України досягла історичного успіху - виборола для нашої країни право уперше виступити на футбольному турнірі Олімпіади.

Разом з Україною ліцензії на літні Ігри-2024 від Європи в цій дисципліні через молодіжне Євро-2023 здобули збірні Іспанії та Ізраїлю, передає Укрінформ.
Стали відомі й три делегати від Африки, які визначилися на Кубку націй серед команд U23. Олімпійські квитки отримали Марокко, Єгипет і Малі.
Таким чином, нині відомі вже дев'ять команд-учасниць чоловічого футбольного турніру Олімпійських ігор 2024 року, які змагатимуться в період із 24 липня до 9 серпня в семи містах Франції - Парижі, Марселі, Ліоні, Бордо, Сент-Етьєні, Ніцці та Нанті.
У змаганнях, згідно з регламентом, можуть узяти участь гравці, які народилися після 1 січня 2001 року. Крім того, кожна команда може внести до заявки трьох футболістів, які старші цього віку.
Загалом у турнірі візьмуть участь 16 збірних: Франція - як господар, три команди представлятимуть Європу (Україна, Іспанія, Ізраїль), три - Африку (Марокко, Єгипет, Малі), три - Азію (стануть відомі в травні 2024 року), дві - Південну Америку (терміни відбору не затверджено), дві - зону КОНКАКАФ (США, Домініканська Республіка), одна - Океанію (визначиться у вересні 2023 року). До них також приєднається переможець плей-офф між четвертими командами Африки (Гвінея) та Азії.
Формат олімпійського турніру традиційний: боротьба у чотирьох групах по чотири команди в кожній, по дві найсильніші виходять до плей-офф, потім - чвертьфінали, півфінали, матч за третє місце і фінал (9 серпня, Париж, арена «Парк де Пренс»).
Додамо, що чинним переможцем Олімпіади з футболу серед чоловічих збірних є Бразилія, яка в Токіо-2020 у фіналі перемогла Іспанію (2:1).
Фото: olympics.com.