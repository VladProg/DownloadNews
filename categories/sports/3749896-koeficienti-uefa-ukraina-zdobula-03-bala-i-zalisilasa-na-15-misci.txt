Після матчів-відповідей третього кваліфікаційного етапу футбольних єврокубків Україна залишилася на 15-у рядку таблиці коефіцієнтів УЄФА п'ятирічного циклу 2019/2020-2023/2024, продовжуючи боротьбу за місце в ТОП-15, аби зберегти дві перепустки до кваліфікації Ліги чемпіонів.

На старт сезону-2023/2024 вийшли п'ять вітчизняних клубів, і, на жаль, один із них уже припинив боротьбу - полтавська «Ворскла» поступилася грузинській «Ділі» і вибула з Ліги конференцій, передає Укрінформ.
Нинішнього тижня Українські клуби виступили значно краще, ніж минулого: київське «Динамо» пройшло грецький «Аріс» (2:1, пенальті - 6:5) у Лізі конференцій, а «Дніпро-1» зіграв унічию зі «Славією» (1:1) у Лізі Європи. Отже, здобули 1,5 очка або 0,3 бала.
Загалом в активі нашої асоціації тепер 7 очок або 1,400 бала. Донецький «Шахтар» ще без виходу на поле отримав чотири бонуси за місце у груповому етапі ЛЧ, «Ворскла», «Дніпро-1» та «Динамо» мають в активі по одному очку, луганська «Зоря» розпочне кампанію пізніше.
Усі наші конкуренти в боротьбі за місце у ТОП-15 набрали цими днями більше: Норвегія - +0,75 (14-те місце), Ізраїль - +0,5 (16-те), Данія - +0,625 (17-те), Чехія - +0,5 (18-те). Тож норвежці трохи відірвалися, а інші - наблизилися. Загалом усі залишилися на своїх позиціях, щоправда, Норвегія та Ізраїль втратили по одному клубу.
Зазначимо, що мова йде про збереження місця в ТОП-15, оскільки вже 16-та в списку асоціація втрачає одну квоту в єврокубках загалом (чотири клуби замість п'яти), а конкретно - у Лізі чемпіонів (один представник замість двох).
Фото: uefa.com.