Виконавчий комітет Міжнародної федерації гімнастики (FIG) ухвалив рішення допустити російських і білоруських спортсменів до міжнародних змагань під нейтральним прапором.

Про це повідомила пресслужба FIG, передає Укрінформ.
Федерація ухвалила рішення повторити своє рішуче засудження «безглуздого вторгнення Росії в Україну та своє зобов’язання накласти суворі покарання на будь-кого в міжнародній гімнастичній спільноті, хто бере участь у війні або підтримує її. Продовжити надавати підтримку жертвам війни в Україні. Поважати право всіх спортсменів, незалежно від їх національності, на бездискримінаційне ставлення».
Також було ухвалено рішення за суворих умов дозволити росіянам, білорусам та персоналу цих збірних виступати на турнірах під егідою FIG у нейтральному статусі.
«Попри те, що ці рішення дозволяють росіянам і білорусам повернутися до турнірів FIG, які можуть включати олімпійські кваліфікаційні змагання, рішення про те, чи будуть ці атлети виступати на Олімпіаді-2024 є відповідальністю МОК», - йдеться в заяві FIG.
Участь окремих нейтральних спортсменів з цих країн супроводжуватиметься кількома заходами, які будуть описані в спеціальних правилах, спрямованих на забезпечення суворої відповідності вимогам нейтральності.
Будь-який спортсмен, який бажає отримати статус «індивідуального нейтрального спортсмена», повинен подати заяву до FIG відповідно до правил.
Спортсмени, яким надано цей статус, матимуть право брати участь у змаганнях FIG з 1 січня 2024 року.
Фото: Getty Images