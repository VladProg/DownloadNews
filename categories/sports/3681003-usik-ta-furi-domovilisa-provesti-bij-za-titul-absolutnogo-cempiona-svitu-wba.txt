Президент Всесвітньої боксерської асоціації (WBA) Хільберто Мендоса отримав підтвердження від команд українця Олександра Усика та британця Тайсона Ф'юрі щодо наявності домовленості щодо проведення об'єднавчого бою.

Про це йдеться у повідомленні організації, передає Укрінформ.
«Вони просять час для роботи над контрактами, щоб закрити угоду», - сказано у релізі WBA.
Очікується, що місцем зустрічі Олександра Усика та Тайсона Ф'юрі стане арена «Вемблі» у столиці Великої Британії - Лондоні. Ймовірна дата бою - 29 квітня.
Олександр Усик є чемпіоном світу в надважкій вазі за версіями Всесвітньої боксерської асоціації (WBA), Всесвітньої боксерської організації (WBO), Міжнародної боксерської організації (IBO) та Міжнародної боксерської федерації (IBF). Ф'юрі володіє поясом Всесвітньої боксерської ради (WBC).
Фото: WBA.