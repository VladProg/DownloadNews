Екснападник «Білого Барса», «Сокола» та «Донбаса» 23-річний Фелікс Морозов підписав контракт із шведським хокейним клубом «Кіруна» з однойменного міста на півночі країни.

Кандидат до збірної України продовжить кар’єру в лізі Ettan - третьому за силою дивізіоні Швеції, передає Укрінформ.
До Скандинавії харків’янин переїхав із другого дивізіону Франції - клубу «Шоле», у складі якого набрав 34 очки (14 шахб +20 результативних пасів) у 26-ти іграх і допоміг команді пробитися до плей-офф. В іграх на виліт Фелікс додав до свого активу ще одну шайбу та дві передачі у чотирьох зустрічах.
«Шведський клуб запропонував мені гарні умови, - розповів Морозов. - Плюс рівень третього шведського эшелону - це рівноцінно другому дивізіону Фінляндії та, можливо, угорській Ерсте-лізі. Однозначно, це крок уперед у порівнянні з тим рівнем, де я виступав у Франції. У Швеції, як мені відомо, загалом близько 7-8 дорослих ліг. Зауважу, що я мав кілька пропозицій з ліги Ettan приблизно на однакових умовах. Однак вирішив, що для мене краще грати саме в «Кіруні» разом зі своїм земляком та другом з шести років Артуром Огаджаняном».
Додамо, що 22-річний ексворотар збірної України Артур Огаджанян минулого сезону також провів у Швеції у четвертому за силою дивізіоні Швеції - в команді «Боро»/«Ветланда».
Фото: fhu.com.ua.