Поєдинком між харківським «Металістом 1925» та луганською «Зорею» розпочався 10-й тур чемпіонату України з футболу серед команд Прем'єр-ліги (УПЛ).

Матч «Металіст 1925» - «Зоря» відбувся на НСК «Олімпійський» у Києві і завершився поразкою «Металіста 1925» з рахунком 0:3, передає Укрінформ.
Успіх «Зорі» принесли голи В'ячеслава Чурка, який відзначився на 38-й хвилині, Дениса Нагнойного (45) та Максима Імерекова (58).
У другий ігровий день туру, 29 жовтня, зустрінуться полтавська «Ворскла» та закарпатський «Минай» (початок матчу о 13.00), донецький «Шахтар» та «Олександрія» (17.00).
У неділю, 30 жовтня, зіграють: «Дніпро-1» - «Чорноморець» (Одеса) - 13.00, «Львів» - «Металіст» (Харків) - 13.00, «Динамо» (Київ) - «Кривбас» (Кривий Ріг) - 17.00.
У понеділок, 31 жовтня, ковалівський «Колос» зійдеться з рівненським «Вересом» (13.00).
Матч «Інгулець» (Петрове) - «Рух» (Львів) перенесено.
У турнірній таблиці УПЛ лідирує «Дніпро-1» 22 очки (після 8-ти ігор). Другим йде «Шахтар» - 19 (7). У «Зорі» також 19 очок, але після 9-ти матчів.
Фото: УПЛ.