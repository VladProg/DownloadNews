Молодіжна жіноча збірна України з футболу (WU19) у вірменському місті Абовян стартувала в першому раунді кваліфікації чемпіонату Європи 2024 року.

Як повідомляє офіційний сайт Української асоціації футболу (УАФ), першими суперниками «синьо-жовтих» у міні-турнірі стали господарки, передає Укрінформ.
Початок матчу пройшов у боротьбі, але поступово перевага українок стала очевидною. Ще в першому таймі голами відзначилися Заборовець, Птицина і Сербук.
По перерві перевагу нашої команди збільшила Боровська, на 67-й хвилині Новікова не реалізувала пенальті. Утім, невдовзі свій м’яч у ворота вірменок провела Федоренко, а Боровська оформила дубль. Тож підопічні Наталії Ігнатович упевнено перемогли - 6:0.
Наступний поєдинок кваліфікації чемпіонату Європи 2024 року українки проведуть 27 жовтня проти команди Люксембургу, яка сьогодні програла Північній Македонії - 0:4.
Фото: womensfootball.com.ua.