Виручені кошти пішли на купівлю двох автомобілів для ЗСУ.

Голкіпер «Реалу» Андрій Лунін купив рукавички українського боксера Олександра Усика на благодійному аукціоні, який організував екс-футболіст Роман Зозуля, про це повідомив Зозуля на своїй сторінці в Інстаграмі, передає Укрінформ.


«Розіграли Усика – купили 2 машини. Нещодавно разом із Асоціацією українців Алкали провели аукціон, у якому головним лотом були боксерські рукавички Олександра Усика. Виявилося, що Андрій Лунін давній фанат Олександра, тож його ставка стала найвищою. На виручені кошти нам вдалося придбати дві машини нашим чемпіонам на Бахмутський напрямок. Дякую усім, хто організував аукціон і брав у ньому участь. Усі ми вболівальники однієї команди і працюємо на її перемогу», - написав Зозуля.

Як повідомляв Укрінформ, Лунін у поточному сезоні у 12 матчах захищав ворота «Королівського клубу», у яких пропустив 13 голів, а ще у 4-х зустрічах відстояв на нуль.



Фото: instagram.com/zozulyaroman