Житомирське «Полісся» обіграло рівненський «Верес» у матчі першого туру чемпіонату України з футболу серед команд Прем'єр-ліги (УПЛ).

Зустріч на стадіоні «Центральний» у Житомирі завершилася на користь дебютанта УПЛ «Полісся» з рахунком 2:0, передає Укрінформ.
На 2-й хвилині поєдинку відзначився конголезький форвард Бені Макуана, якому асистував В'ячеслав Танковський, на 39-й перевагу житомирців подвоїв Пилип Будківський.
Команди догравали матч у меншості - на 57-й хвилині червону картку отримав захисник «Полісся» Андрій Гітченко, а на 87-й за друге попередження поле залишив оборонець «Вереса» Денис Балан.
Як повідомлялося, у стартовому матчі сезону Прем'єр-ліги київська «Оболонь» та ковалівський «Колос» зіграли внічию - 0:0.
У другий ігровий день, 29 липня, «Рух» на стадіоні «Україна» у Львові зійдеться з луганською «Зорею» (15.00), а харківський «Маталіст 1925» протистоятиме чинному чемпіону країни донецькому «Шахтарю» (17.00).
Заключний день туру у неділю, 30 липня, заповнять матчі черкаського «ЛНЗ» з одеським «Чорноморцем» (15.00), київського «Динамо» із закарпатським «Минаєм» (17.00), «Олександрії» з криворізьким «Кривбасом» (19.00).
Поєдинок «Ворскла» (Полтава) - «Дніпро-1» перенесено через участь команд у єврокубках.
Фото: ФК «Полісся» (Житомир).