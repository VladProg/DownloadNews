Аргентинець проводить 16-й рік на міжнародному рівні.

Чемпіон світу в складі збірної Аргентини Анхель Ді Марія анонсував завершення міжнародної кар'єри, про це футболіст «Бенфіки» повідомив у ефірі аргентинського радіо Todo Pasa, яке цитує TyC Sports, передає Укрінформ.
«Кубок Америки і завершення. Турнір стане останнім для мене. Я перейшов до «Бенфіки», адже це дає мені шанс продовжувати виступати за національну збірну. Мені хотілось би цього, я роблю все, щоб бути у команді.
Завжди думав про те, щоб повернутися в «Бенфіку» та «Росаріо Сентраль». Футбол такий, він полонить тебе. Говорив, що хочу повернутися, коли почуватиму себе добре. Я все ще на піку розвитку. Це варіант, який розглядається, адже у мене дуже хороші стосунки з президентом «Сетраля» Гонсало Белозо», – сказав Ді Марія.
Ді Марія дебютував за національну команду в 2008 році.
Наразі Анхель Ді Марія провів за збірну Аргентини 134 матчі у всіх турнірах, в яких забив 29 голів. За кількістю матчів у складі «альбіселесте» Анхель займає четверте місце в історії збірної (на дев'ять поєдинків поступається Хав'єру Дзанетті), за голами – займає сьоме місце (на два менше, ніж має Гонсало Ігуаїн).
Фото: Getty Images