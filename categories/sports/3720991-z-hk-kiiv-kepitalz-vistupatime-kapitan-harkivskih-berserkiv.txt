35-річний центрфорвард Євген Секирко, який у минулому сезоні був капітаном «Харківських Берсерків», став гравцем новоствореного хокейного клубу «Київ Кепіталз».

Євген одного разу вигравав «золото» чемпіонату України (у складі столичного «Сокола»), був срібним та тричі бронзовим призером українськиї першостей, передає Укрінформ.
У сезоні-2022/2023 Секирко провів за клуб «Харківські Берсерки» 19 матчів, у яких закинув 3 шайби і зробив 9 результативних передач.
Загалом у чемпіонатах України хокеїст зіграв 273 матчі, відзначився 76 голами і 106 результативними передачами.
2014-го року Секирко представляв Україну на Всесвітній універсіаді (5 матчів, 2 голи + 5 пасів).
Євген став 19-м новачком «Кепіталз». До нього новостворену команду, очолювану наставником національної збірної України Вадимом Шахрайчуком, поповнили оборонці Павло Таран, Валентин Сірченко (обидва - «Легіон»), Денис Хонін («Київ»), Костянтин Рябенко, Тимур Лапко, Артем Архіпенко, нападники Микола Дворник, Олександр Койда, Данило Тищенко (усі - «Дніпро»), Владислав Куцевич, Дмитро Утукін (обидва - «Сокіл»), Кирило Бондаренко («Київ»), Микита Олійник, Владислав Луговий (обидва - «Легіон»), Олександр Древаль, Денис Плесовських (обидва - «Київ»), Роман Дяченко та Сергій Черненко.
«Київ Кепіталз» восени готується дебютувати у чемпіонаті України.
Фото: fhu.com.ua.