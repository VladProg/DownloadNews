Головний тренер національної збірної України оцінив підготовку команди до матчу проти Мальти у відборі на Євро-2024.

Про це він розповів на передматчевій пресконференції, передає Укрінформ.
«Вважаю, що і перший матч Мальта грала відкрито. Вони намагалися створювати моменти, і в першому таймі вони були. Ми маємо бути сконцентровані. Це дуже важлива гра для нас, так само, як і проти Північної Македонії. Думаю, гравці розуміють, наскільки складною буде гра. Така, як була і в Словаччині. Тому ми готуємося дуже серйозно», - сказав Ребров.
Наставник збірної висловився також про кадровий стан у команді.
«Як ви знаєте, на жаль, Маліновський не може взяти участі у зустрічі, він має три жовті картки. Відновився і почав працювати у загальній групі Денис Попов. Всі гравці готові, відновлюються та готуються до завтрашньої зустрічі», - додав Ребров.
Як повідомляв Укрінформ, завтра, 17 жовтня збірна України проведе поєдинок проти Мальти, початок гри о 21:45 за Києвом.
Фото: uaf.ua