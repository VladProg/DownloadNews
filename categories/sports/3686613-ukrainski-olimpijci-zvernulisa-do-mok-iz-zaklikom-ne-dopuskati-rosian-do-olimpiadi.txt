Українські спортсмени взяли участь у записі звернення до Міжнародного олімпійського комітету (МОК) із закликом не допускати російських та білоруських спортсменів до змагань, зокрема Олімпійських ігор 2024 року.

Як повідомляє Суспільне Спорт, відео вийшло на тлі намірів МОК повернути росіян та білорусів до змагань на умовах нейтралітету, що були розкритиковані Україною та її союзниками у Європі та світі. Водночас президент Комітету Томас Бах наполягає на дискримінаційному характері усунення всіх атлетів рф та білорусі, включно з тими, хто не підтримує війну в Україні, передає Укрінформ.
Відео за участю олімпійців було записано спільно Міністерством закордонних справ України й телекомпанії 1+1 Media. Участь у його створення, серед інших, взяли олімпійські чемпіони Ольга Харлан (фехтування), Олег Верняєв (спортивна гімнастика) і Жан Беленюк (греко-римсько боротьба), чемпіонка Європи з легкої атлетики Марина Бех-Романчук та скелетоніст Владислав Гераскевич.
«Допуск російських та білоруських спортсменів до Олімпіади-2024 є неприйнятним. Виступи під нейтральним прапором - не покарання, а вихід із ситуації для атлетів з цих країн», - заявив Верняєв.
«За білим прапором не можна сховати Бучу, Ірпінь, Маріуполь, Краматорськ, Кременчук, Вінницю, Дніпро, мій рідний Миколаїв та всі мирні міста, які перебувають під прицілом росії», - додала Харлан.
«російські спортсмени так само мусять відчувати наслідки дій своєї держави й саме тому не мають бути допущені до міжнародних арен», - зазначила Бех-Романчук.
Як повідомляв Укрінформ, зокрема, на позачерговому конгресі Міжнародної федерації фехтування було ухвалено рішення про допуск російських та білоруських спортсменів до міжнародних змагань.
Фото: AP.