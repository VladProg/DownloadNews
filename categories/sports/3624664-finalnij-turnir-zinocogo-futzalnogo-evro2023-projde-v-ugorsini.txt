Визначився господар фіналу чотирьох чемпіонату Європи з футзалу серед жіночих збірних.

Згідно з рішенням виконавчого комітету УЄФА фінальну частину Євро-2023 з футзалу серед жінок із 16-го до 19 березня наступного року прийматиме Угорщина, передає Укрінформ.
Поєдинки чотирьох команд проходитимуть на «Фенікс Арені» в Дебрецені.
Одним із учасників змагань буде збірна України. У фінальному турнірі також зіграють Іспанія, Португалія й Угорщина.
В основному раунді відбору чемпіонату Європи, матчі якого проходили в Познані (Польща), «синьо-жовті» зуміли посісти першу сходинку у квартеті. У першій грі збірна України здолала Нідерланди (5:2), у другій перемогла Хорватію (5:1), а завершила міні-турнір нічиєю з Польщею (1:1). Наша команда пробилася на континентальну першість утретє в історії.
Як повідомляв Укрінформ, жіноча збірна України з футзалу стала бронзовою призеркою фінального турніру Євро-2022, який 1-3 липня проходив у Португалії.
Фото: uefa.com.