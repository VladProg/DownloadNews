Національна збірна України з футболу провела передостанній, сьомий поєдинок у відбірковому циклі чемпіонату Європи.

«Синьо-жовті» на 17-тисячному «Та'Калі Нешнел Стедіум» здобули вольову перемогу над командою Мальти - 3:1, передає Укрінформ.

На гол форварда господарів Пола Мбонга, який відзначився на 12-й хвилині зустрічі, гості відповіли автоголом півзахисника мальтійців Раяна Камензулі (38), влучним ударом з 11-метрової позначки Артема Довбика (43) та результативним дальнім пострілом Михайла Мудрика (85).
В іншому матчі відбіркової групи С Англія перемогла Італію - 3:1 і достроково вийшла на Євро-2024.
Турнірне становище групи С: Англія - 16 очок (після 6-ти ігор), Україна - 13 (7), Італія - 10 (6), Північна Македонія - 7 (6), Мальта - 0 (7).
17 листопада Англія зустрінеться з Мальтою, Італія - з Північною Македонією.
Заключний матч у кваліфікації Євро-2024 українці проведуть 20 листопада проти італійців.
У фінальний турнір чемпіонату Європи вийдуть по дві найкращі команди з кожної групи.
Фото: uaf.ua.