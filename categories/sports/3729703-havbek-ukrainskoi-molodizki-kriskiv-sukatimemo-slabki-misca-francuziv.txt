Молодіжна збірна України з футболу U21 готується до чвертьфінального поєдинку Євро-2023 проти команди Франції.

Підопічні Руслана Ротаня провели планове тренування в Румунії. Думками щодо матчу з французами поділився півзахисник «синьо-жовтих» Дмитро Криськів, передає Укрінформ.
«Ми провели дійсно дуже добрий груповий етап, тож я вірю в наші сили. Для команди це не стало якимсь сюрпризом, адже це те, заради чого ми працювали. У чвертьфіналі нам протистоятиме Франція. Це дуже сильна команда з якісними гравцями. Ми добре знаємо її склад, тому будемо готуватися, шукати слабкі місця французів. Дійсно, дуже потужний колектив там зібрався з індивідуально сильними виконавцями. У відбірковому циклі ми нещодавно зустрічалися з Францією. Тоді були поразка і нічия, сподіваюся, що перемога попереду», - сказав Дмитро.
Чвертьфінальний поєдинок Євро-2023 (U21) Франція - Україна відбудеться в неділю, 2 липня, на «Клуж-Арені» у румунському місті Клуж-Напока (початок - о 22.00 за київським часом).
Фото: uaf.ua.