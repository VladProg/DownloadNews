Головний тренер київського «Динамо» Мірча Луческу відповів на запитання перед грою з грецьким «Арісом» у першому матчі третього відбіркового раунду Ліги конференцій УЄФА.


Як повідомляв Укрінформ, поєдинок «Аріс» - «Динамо» відбудеться на стадіоні імені Клеантіса Вікілідіса у Салоніках, початок о 21.15 за київським часом.
«Мені дуже добре знайомий грецький футбол. Розумію, що завтра буде неймовірна атмосфера, вболівальники будуть палко, як вони добре вміють, підтримувати своїх футболістів, але все буде вирішуватися на полі. У «Аріса» хороша команда, виступають досвідчені виконавці, середній вік яких - 28-29 років. Їм вдалося створити сильну конкурентоспроможну команду. У нас же іноземні футболісти поїхали через війну /в Україні/, також ми не можемо запрошувати гравців із українського чемпіонату, тож розраховуємо на вихованців власної Академії /ФК «Динамо»/. За кількістю таких вихованців ми серед найкращих клубів Європи. Це добре, але, з іншого боку, у наших футболістів немає достатньо досвіду виступів на високому рівні», - цитує наставника «біло-синіх» пресслужба столичного клубу.
На думку Луческу, якщо завтра «Динамо» зіграє 0:0, це буде хороший результат для киян.
Щодо сильних якостей «Аріса» румунський тренер «Динамо» коротко зазначив: «На це я зможу відповісти вам завтра після матчу».
Фото: fcdynamo.com.