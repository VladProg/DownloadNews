Спорт у тираніях не може бути нейтральним, спортсменів використовують як декорації для пропаганди.

Про це в коментарі Укрінформу щодо участі спортсменів з рф та білорусі на Олімпіаді-2024 сказала заступниця голови Комітету Верховної Ради з питань гуманітарної та інформаційної політики, очільниця Комітету з питань культури, науки, освіти та медіа ПАРЄ Євгенія Кравчук.
“Не може бути нормальним повернення під будь-яким нейтральним чи білим прапором російських та білоруських спортсменів, бо у випадку тиранів спорт не може бути нейтральним, спортсменів використовують як декорації для пропаганди”, - підкреслила Кравчук.
Вона також вказала, що російські спортсмени є членами армії, поліції або інших державних структур.

“Вони фінансуються з російського бюджету, тому відділити їх від держави чи режиму неможливо. Участь в Олімпіаді не є базовим правом людини. На відміну від права на життя, яке в українських спортсменів вкрала росія”, - наголосила Кравчук.
За її словами, 35 країн звернулися до Міжнародного олімпійського комітету (МОК) із заявами та закликом відсторонити спортсменів з росії та білорусі від Олімпіади-2024 року в Парижі.
“Також ПАРЄ готує резолюцію і там якраз основний посил - це звернення про те, що потрібно виключити повністю російських та білоруських атлетів, не допустити їх до Олімпіади. Позиція ПАРЄ досить чітка і вона була підтверджена сьогодні під час виступів делегатів з різних країн, що російським та білоруським атлетам не може бути місця в олімпійському русі, доки росія не припинить агресію, а білорусь не припинить бути проксі для росії і не будуть виплачені репарації Україні”, - сказала вона.
Як повідомляв Укрінформ, 25 квітня в ПАРЄ відбулися відкриті слухання щодо відсторонення спортсменів з росії та білорусі від участі в Олімпіаді 2024 року в Парижі.
Весняна пленарна сесія Парламентської асамблеї Ради Європи (ПАРЄ) проходитиме у Страсбурзі 24-28 квітня.