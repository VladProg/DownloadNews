Гімн України пролунав на чемпіонаті світу з велотреку серед юніорів у Калі (Колумбія).

Як повідомляє пресслужба Національного олімпійського комітету України, на найвищу сходинку п’єдесталу у дисципліні омніум зійшов Даніїл Яковлев, передає Укрінформ.
18-річний львів’янин за підсумками змагань у найскладнішому виді олімпійської програми, який складається з чотирьох етапів (скретч, гонка темпо, гонка з вибуттям та групова гонка) показав результат 115, випередивши на 5 очок срібного призера Жака Ержена зі Словенії та на 9 - німця Бруно Кесслера.
Відзначимо, що це перша золота, а загалом третя медаль на юніорських чемпіонатах світу для підопічного Андрія Каргута та Миколи Залигіна. Торік Яковлев виборов два «срібла» - у скретчі та медісоні.