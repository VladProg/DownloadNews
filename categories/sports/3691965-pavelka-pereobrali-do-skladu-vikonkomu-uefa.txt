Президента Української асоціації футболу (УАФ) Андрія Павелка переобрано до складу Виконавчого комітету Союзу європейських футбольних асоціацій (УЄФА) на чотири наступних роки.

Як інформує пресслужба організації, відповідне рішення ухвалили на 47-му черговому зібранні Конгресу УЄФА в португальському Лісабоні, де на новий термін офіційно переобрали президента УЄФА словенця Александера Чеферіна.
Павелко обіймає посаду в комітеті з 2019 року. Термін його повноважень у складі Виконкому відтак було продовжено до 2027-го.
За підсумками голосування на користь Павелка віддали 31 голос - найменший показник серед семи кандидатів, що пройшли до складу наступного Виконкому. Загалом на посади претендували 11 кандидатів.
До складу оновленого Виконкому ввійшли троє нових членів, зокрема, президент Федерації футболу Франції Філіпп Діалло та очільник грузинської федерації, колишній футболіст національної збірної Леван Кобіашвілі.
Павелко став одним з чотирьох кандидатів, яких переобрали на новий термін.
Фото: Facebook / andriy.pavelko.