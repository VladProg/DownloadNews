Українські ветерани Володимир Гера та Вадим Мазніченко завоювали перші медалі Invictus Games Düsseldorf 2023.

Про це повідомляють начальники Львівської та Черкаської ОВА, передає Укрінформ.
“Першу медаль України на Invictus Games Düsseldorf 2023 виборов черкаський ветеран Вадим Мазніченко. Він здобув бронзу у штовханні ядра в категорії IF5. Вадиме, вітаємо! До нових перемог!” - написав у Телеграмі керівник Черкаської ОВА Ігор Табурець.

Вадим Мазніченко

Другу медаль ігор для української команди здобув Володимир Гера.
“Є перша медаль для Львівщини на "Іграх Нескорених", які зараз тривають у Дюссельдорфі! Її виборов у штовханні ядра 32-річний Володимир Гера – військовослужбовець Збройних сил України (24-та окрема механізована бригада). Володимир став срібним призером у категорії ІF7”, - повідомив керівник Львівської ОВА Максим Козицький.

Володимир Гера

Він зауважив, що за нагороду на змаганнях управління молоді та спорту ОВА виплатить Гері грошову винагороду у розмірі 60 тис. грн.
Як повідомлялося, 16 серпня у Києві відбувся урочистий захід з нагоди від'їзду Національної збірної України для участі в Invictus Games 2023 у Дюссельдорфі (Німеччина). Цієї осені на міжнародних змаганнях з адаптивних видів спорту країну представлятиме команда із 25 ветеранів і ветеранок та військовослужбовців – учасників російсько-української війни, які дістали поранення під час або внаслідок виконання обов’язків у зоні бойових дій.