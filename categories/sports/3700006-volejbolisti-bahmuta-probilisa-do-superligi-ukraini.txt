Перемогою волейбольного клубу «Бахмут-ШВСМ» із Донецької області завершився чемпіонат України у чоловічій вищій лізі.

Як інформує Федерація волейболу України (ФВУ), у фінальній серії до двох перемог підопічні Миколи Пасажина виявилися сильнішими за чернігівський «Буревісник-ШВСМ», передає Укрінформ.
Всі три матчі серії за вихід до Суперліги України завершилися на тай-брейках. Перший поєдинок виграла чернігівська команда - 3:2 (17:25, 23:25, 25:23, 25:13, 15:13), а потім двічі успіх був на боці «Бахмута-ШВСМ» - 3:2 (19:25, 21:25, 25:23, 25:23, 15:11) та 3:2 (25:23, 24:26, 23:25, 25:16, 15:13).
Бронзовими призерами чоловічої вищої ліги став клуб «Хотинські козаки» із міста Хотин Чернівецької області. У бронзовій серії вони також із рахунком 2:1 перемогли хмельницьке «Поділля». І тут всі три партії завершилися з результатом 3:2.
Як повідомляв Укрінформ, у чоловічій Суперлізі сезону-2022/23 чемпіоном України став «Прометей» із Дніпра, срібні нагороди здобули волейболісти «Епіцентру-Подоляни» з Городка Хмельницької області, «бронза» дісталася харківській «Юракадемії».
Фото: ФВУ.