Президент України звернувся до світової спільноти перед фінальною грою катарського Мундіалю й ініціював скликання Глобального саміту миру.

Володимир Зеленський зробив це у своєму відеозверненні, записаному для демонстрації перед фіналом чемпіонату світу в Катарі й опублікованому на сторінці України в Інстаграмі, передає Укрінформ.

«Я оголошую про ініціативу скликання Глобального саміту Формули миру – цієї зими. Саміту для об’єднання усіх народів світу навколо ідеї глобального миру. Трибуни стадіонів порожніють після матчу, а після війни міста залишаються порожніми. Тому війни мають зазнати краху, а мир повинен стати чемпіоном, як це тут зараз – в Катарі. Чемпіонат світу, а не світова війна. Це можливо!» - наголосив президент Зеленський.
Він також наголосив на тому, що вирішувати, хто найсильніший, потрібно на футбольному полі, а не на полі битви.
«Цей чемпіонат світу доводить знову і знову, що різні країни і народи можуть вирішувати, хто найсильніший, у чесній грі, а не у грі з вогнем. На зеленому полі бою, а не на червоному полі битви. Це мрія стількох людей!.. Коли гравці змагаються, але усі насолоджуються миром. Кожен батько хотів би взяти свого сина на футбольний матч. Де б це не було. І кожна мати хотіла би, щоб її син повернувся з війни. Коли б це не було. Україна понад усе прагне миру!» - зауважив Зеленський.
Окрім того, він підкреслив, що сьогодні світ побачить спільну перемогу - свято людського духу, і запропонував разом подивитися фінал і кінець війни.
Напередодні фіналу чемпіонату світу Офіс Президента звернувся до ФІФА з пропозицією дозволити Володимиру Зеленському виступити перед поєдинком з промовою про мир. Катар ініціативу президента підтримав, але міжнародна федерація футболу пропозицію відхилили.
Матч між Аргентиною і Францією розпочнеться о 17:00 за Києвом. У ФІФА залишається більше двох годин, щоб піти назустріч президенту Зеленському і підтримати Україну в її боротьбі за мир і свободу.
Фото: ОП