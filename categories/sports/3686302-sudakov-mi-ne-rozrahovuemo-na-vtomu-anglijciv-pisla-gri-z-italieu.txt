Півзахисник збірної України з футболу Георгій Судаков розповів про роботу команди перед першим поєдинком кваліфікації Євро-2024 проти Англії.

Гравецт зазначив, що наша команда на сто відсотків має підготуватися до важкого протистояння, передає Укрінформ.
«Настрій у нас позитивний, готуємося до матчу. Атмосфера - просто супер. Я радий бачити всіх своїх партнерів. Для мене Руслан Ротань - добре знайомий наставник по молодіжній команді. Його тренерський стиль не змінився, хоча в «молодіжці» трохи інший графік тренувань. Це перший збір національної команди під керівництвом Руслана Петровича, і він хоче донести до всіх гравців свої ідеї, тому приділяє багато уваги тактиці. Але самі тренування такі ж, як і в молодіжній збірній.
У нинішньому сезоні в мене у складі «Шахтаря» вже були важкі матчі - Ліга чемпіонів, Ліга Європи. Але за національну збірну на такому рівні ще не грав. Лише в товариських поєдинках, та й то два роки тому. За цей час багато що змінилося - і тренер, і сама команда. Та й я змінився. Тому це новий виклик.
Щодо збірної Англії, то в них дуже сильний склад, великий вибір виконавців. На мою думку, не має великого значення, хто за них гратиме. Там кожен може вийти на поле і не випаде з команди. Ми не розраховуємо на втому англійців після матчу з Італією. Маємо підготуватися на всі сто відсотків до цього дуже важливого і важкого протистояння», - сказав Георгій Судаков.
Як повідомлялося, матч відбору Євро-2024 між збірними Англії та України відбудеться 26 березня у Лондоні (початок - о 19.00 за київським часом).
Фото: uaf.ua.