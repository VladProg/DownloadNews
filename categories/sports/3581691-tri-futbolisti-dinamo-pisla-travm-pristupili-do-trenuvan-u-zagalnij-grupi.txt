Лазарет основної команди київського «Динамо» залишили одразу кілька футболістів.

Як повідомляє офіційний сайт «біло-синіх», захисник Денис Попов, воротар Руслан Нещерет та нападник Владислав Кулач повернулися до спільної групи та тренуються без обмежень, приїхавши разом із партнерами до Львова для підготовки до майбутніх матчів команди, передає Укрінформ.
Найближчий із них відбудеться у неділю, 2 жовтня, із закарпатським «Минаєм» (початок - о 13.00).
Нагадаємо, Попов у матчі проти «Дніпра-1» (0:3) отримав травму плеча. Нещерету на початку вересня вдруге за цей рік діагностували перелом носа. Щодо Кулача, то останній раз форвард грав у грудні минулого року.
На фото: Денис Попов (ФК «Динамо»).