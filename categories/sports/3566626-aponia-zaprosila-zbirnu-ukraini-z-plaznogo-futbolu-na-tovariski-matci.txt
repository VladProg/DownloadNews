Підопічні Миколи Костенка вирушать до Японії, де проведуть два товариські поєдинки з місцевою збірною з пляжного футболу.

Як повідомляє Українська асоціація футболу (УАФ), на адресу Асоціації пляжного футболу України надійшов лист від президента Японської футбольної асоціації Тасіми Кодзо із запрошенням збірної України з пляжного футболу для участі в товариських матчах зі збірною Японії, передає Укрінформ.
Збірна Японії посідає четверте місце у світовому рейтингу BSWW (Україна - 17-та).
Згідно з попереднім планом, українці 27 вересня прибудуть до Токіо, після чого протягом двох днів тренуватимуться у столиці Японії. 30 вересня українська команда працюватиме в тренувальному центрі Японської футбольної асоціації в місті Акасі. Там же 1 і 2 жовтня відбудуться й два товариські матчі між збірними Японії та України.
Нагадаємо, збірна України з пляжного футболу посіла третє місце в європейському відборі до Всесвітніх пляжних ігор 2023 року на Балі, забезпечивши собі перепустку на престижний турнір.
Нині підопічні Миколи Костенка перебувають в італійському Кальярі, де 8-11 вересня братимуть участь у другому етапі Євроліги-2022. Завтра «синьо-жовті» проведуть поєдинок з Азербайджаном (початок о 14.30 за київським часом).
Фото: beachsoccer.com.