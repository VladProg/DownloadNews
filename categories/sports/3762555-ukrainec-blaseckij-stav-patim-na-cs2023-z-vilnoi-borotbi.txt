У Белграді (Сербія) завершився другий день чемпіонату світу зі спортивної боротьби.

За крок до п'єдесталу зупинився українець Валентин Блясецький (вагова категорія до 61 кг), який у сутичці за «бронзу» за додатковими показниками поступився грузину Шоті Партенадзе (5:5), передає Укрінформ.
Шанси на призове місце також зберігають «вільники» Василь Михайлов (79 кг) та Денис Сагалюк (92 кг), які боротимуться у поєдинках за 3-ті позиції.
У турнірі з вільної боротьби 18 вересня продовжать виступ українці Ерік Арушанян (65 кг) та Муразі Мчедлідзе (97 кг).
Без медалей вже залишилися Каміль Керімов (57 кг), Ігор Никифорук (70 кг), Тимур Гудима (74 кг), Владислав Прус (86 кг) та Олександр Хоцянівський (125 кг).
18 вересня на борцівський килим у сербській столиці вийдуть жінки, зокрема, українки Оксана Лівач (50 кг), Ліля Горішна (53 кг), Марія Винник (55 кг), Аліна Грушина (57 кг), Юлія Ткач (59 кг), Ірина Коляденко (62 кг), Оксана Кухта (65 кг), Тетяна Сова (68 кг), Манола Скобельська (72 кг) та Анастасія Алпєєва (76 кг).
Завершиться ЧС-2023 турніром представників греко-римського стилю боротьби, які розіграють першість 21-24 вересня.
За Україну виступатимуть Корюн Саградян (55 кг), Віктор Петрик (60 кг), Олександр Грушин (63 кг), Парвіз Насібов (67 кг), Артур Політаєв (72 кг), Дмитро Васецький (77 кг), Ярослав Фільчаков (82 кг), олімпійський чемпіон Жан Беленюк (87 кг), Сергій Омелін (97 кг) та Олександр Чернецький (130 кг).
Окрім нагород на ЧС-2023 розіграються й олімпійські ліцензії на Ігри у Парижі-2024 (по п’ять у кожній ваговій категорії).
Фото: hromadske.if.ua.