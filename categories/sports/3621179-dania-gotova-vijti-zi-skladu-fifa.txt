Заборона ФІФА на носіння капітанських пов'язок із написом «One Love» викликала негативну реакцію у багатьох збірних.

Голова федерації футболу Данії Єспер Меллер не виключає навіть виходу зі складу ФІФА, повідомляє AS, передає Укрінформ.

«Це рішення ухвалено не зараз. Нам усе було зрозуміло довгий час. Ми обговорюємо це в Скандинавії з серпня. Зараз ми переосмислили це. Я припускаю, що можуть виникнути проблеми, якщо Данія піде сама. Потрібно подумати над питанням, як повернути довіру до ФІФА. Ми повинні оцінити те, що сталося, а потім сформувати стратегію разом із нашими скандинавськими колегами».
Учасникам турніру заборонили критикувати організаторів і висловлювати протести за допомогою символіки – наприклад, капітанських пов'язок із написом «One love».

Пов'язка у кольорах веселки та у формі серця з цифрою 1 посередині є частиною кампанії OneLove, націленої на просування інклюзивності та захисту прав представників спільноти ЛГБТК+.
Ідея виникла у вересні у збірної Нідерландів, до неї також приєдналися капітани команд Англії, Бельгії, Німеччини, Данії, Норвегії, Швеції, Швейцарії та Уельсу. Акція отримала назву OneLove. Вперше капітани команд вийшли в цих пов'язках у матчах розіграшу Ліги націй, що проводиться під егідою УЄФА, і планували грати з ними до кінця нинішнього сезону.
Як повідомляв Укрінформ, у першому матчі ігрового дня Швейцарія здолала Камерун.
Фото: Getty Image