Нідерландець повторив досягнення Феттеля.

Пілот команди «Ред Булл» Макс Ферстаппен виграв гонку в Нідерландах, здобувши дев'яту поспіль перемогу в нинішньому сезоні і повторивши рекорд Формули-1, передає Укрінформ.

Тепер по дев'ять поспіль перемог мають Ферстаппен і Себастьян Феттель, який встановив рекорд у сезоні-2013. Крім того, по сім поспіль перемог було у Міхаеля Шумахера, Альберто Аскарі та Ніко Росберга.
Друге місце у Нідерландах посів Фернандо Алонсо із команди «Астон Мартін», третім фінішував представник команди «Альпін» П’єр Гаслі.
Також у топ-10 завершили гонку Серхіо Перес («Ред Булл»), Карлос Сайнс («Феррарі»), Льюїс Гемілтон («Мерседес»), Ландо Норріс («Макларен»), Александр Албон («Вільямс»), Оскар Піастрі («Макларен») та Естебан Окон («Альпін»).
Зазначимо, що Джордж Рассел з «Мерседеса», який показав третій час у кваліфікації, прийшов до фінішу лише 17-м (останнім із тих, хто не зійшов із дистанції).


Як повідомляв Укрінформ, наступний Гран-прі Формули-1 відбудеться в Італії 3 вересня.
Фото: Getty Images