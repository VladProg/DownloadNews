Міжнародна федерація бобслею та скелетону продовжила заборону на участь росіян і білорусів у змаганнях.

Про це український скелетоніст Владислав Гераскевич повідомив в інтерв’ю Tribuna.com, передає Укрінформ.
«Щойно закінчився конгрес Міжнародної федерації бобслею та скелетону. І головне для нас, що ми не побачимо у наступному сезоні російських спортсменів на льодових аренах, льодових треках. В минулому сезоні вони були відсторонені, ми плідно працювали над цим. Нам вдалося в минулому сезоні їх відсторонити, і в цьому сезоні відсторонення продовжується, воно залишається в силі. Наша плідна робота увесь цей сезон і міжсезоння показала результат. Питання про повернення навіть не піднімалось на конгресі, за що ми дуже вдячні всім нашим колегам і всім членам IBSF.

Я дуже радий, що наш спорт залишиться чистим від російської пропаганди. Ми зможемо пропагандувати наші цінності: дружбу, об’єднання з цивілізованими країнами і нашими усіма партнерами. І будемо боротися за найчистіший спорт, за найчесніший спорт», - сказав Гераскевич.

Як повідомляв Укрінформ, Гераскевич завершив сезон на 13-й позиції в загальному заліку Кубка світу зі скелетону.
Фото: Getty Images