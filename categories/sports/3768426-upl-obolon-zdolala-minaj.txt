Єдиний гол у матчі на рахунку Таранухи.

«Оболонь» здобула перемогу над «Минаєм» - 1:0 у поєдинку дев'ятого туру Української Прем'єр-ліги, передає Укрінформ.
У першому таймі голкіпер «Минаю» Бандура декілька разів врятував свою команду від пропущеного голу. «Оболонь» тисла, але реалізувати свої атаки не змогла.
Натомість у другій 45-хвилинці київський клуб таки спромігся забити – на 78 хвилині поєдинку Бандура помилився на виході після навісу з лівого флангу. Воротар дотягнувся до м'яча, але від його руки м'яч відскочив до Таранухи. Форвард з лінії воротарського майданчика влучив у ворота.

Гол Таранухи став єдиним та переможним у матчі. Після 9 турів «Оболонь» йде десятою в УПЛ, маючи в своєму активі 9 очок, «Минай» - останній, у них 3 пункти.

Як повідомляв Укрінформ, сьогодні, 1 жовтня в УПЛ відбудеться ще три поєдинки – «Кривбас» прийматиме «Рух» (15:00), «Колос» протистоятиме «Поліссю» (17:00), а «Динамо» зіграє з «Олександрією» (19:00).

Фото: facebook.com/obolonfc