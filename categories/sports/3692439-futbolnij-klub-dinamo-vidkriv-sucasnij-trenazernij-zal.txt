Сучасний тренажерний зал відкрився на клубній навчально-тренувальній базі футбольного клубу «Динамо» (Київ) у Віті-Литовській.

Про це повідомляє пресслужба киян, передає Укрінформ.
«Перш за все, це було побажання головного наставника нашої команди, - розповів тренер з фізпідготовки динамівців Віталій Кулиба. - Він хотів мати сучасний великий тренажерний зал, який відповідав би усім вимогам, щоб були всі необхідні тренажери і приміщення, де можна проводити повноцінне тренування. Кілька років тому ми проводили зимові збори в Іспанії, в Мурсії, і там працювали в залі, який нам дуже сподобався. Виконуючи вправи, я звернув увагу, що там використовуються тренажери та інвентар польської фірми PROUD. Потім я вийшов на них, і вони погодилися допомогти нам у відкритті нового тренажерного залу на нашій навчально-тренувальній базі».
Кулиба також розповів про розташування тренажерів: «У центрі залу швидкісний трек. Це основна зона, тут багато простору для виконання різних вправ. З одного боку від треку розміщується аеробна зона, з іншго - силова. Над треком також підвішений металевий каркас, і по боках є силові рами. Для всіх гравців зал завжди у вільному доступі, і кожен із них має електронний ключ, завдяки якому може спокійно потрапити сюди, аби позайматися у зручний час».
Фото: fcdynamo.com.