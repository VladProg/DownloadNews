7 липня в Порту Estádio do Bessa Século XXI, домашній арені клубу «Боавішта», пройде контрольний поєдинок між національними жіночими збірними Португалії та України.

Час початку матчу - о 22.45, передає Укрінформ.
Зустріч з учасником чемпіонату світу-2023, який уже 20 липня стартує в Австралії та Новій Зеландії, відбудеться за підтримки Португальської футбольної федерації. Очікується, що на поєдинку будуть присутні понад 20,000 глядачів - рекордна аудиторія для домашніх матчів жіночої збірної Португалії.
Збір української команди, до складу якої ввійшли 23 футболістки, розпочався 3 липня саме в Порту. Для «синьо-жовтих» він є етапом підготовки до офіційних поєдинків у дебютній жіночій Лізі націй УЄФА. За результатами жеребкування жіноча збірна України потрапила до квартету В3, де її суперниками є Польща, Сербія та Греція.
Минулого разу жіноча збірна України збиралася у квітні, завершивши етап підготовки спарингом у Таллінні з командою Естонії (1:0).
Фото: womensfootball.com.ua.