27 червня молодіжна збірна України з футболу проведе свій третій матч на Євро-2023 (U21).

О 21.45 за київським часом на стадіоні «Рапід-Гулешті» в Бухаресті розпочнеться її зустріч із командою Іспанії, передає Укрінформ.
Поєдинок проти піренейців «синьо-жовті» проведуть у статусі чвертьфіналістів, оскільки здобули вже шість очок, перемігши збірні Хорватії (2:0) та Румунії (1:0). Залишилося з’ясувати, з якого місця українці вийдуть до плей-офф. Це вирішиться саме за підсумками зустрічі з іспанцями.
Щоб фінішувати на першій позиції у квартеті, зважаючи на кращу різницю забитих і пропущених м’ячів, нас влаштує лише перемога. Додамо, що представники нашої групи В виходять в 1/4-й на найсильніші команди групи D (Франція, Італія, Швейцарія, Норвегія) і проведуть свої перші матчі в плей-офф 1-го та 2 липня.
Учора молодіжка провела передматчеве тренування на арені «Рапід-Гулешті», а головний тренер Руслан Ротань та голкіпер Анатолій Трубін відповіли на запитання журналістів.
«Дві команди вирішили питання з виходом у чвертьфінал. Команди зроблять невеличку ротацію. Чого очікувати? Ми добре знаємо один одного. Іспанці грають у структурний та агресивний футбол, у третій зоні чудово контролюють м’яч. Вони мають у своєму складі гарних виконавців. Ще після жеребкування я казав, що Іспанія - фаворит нашої групи, це сильна команда із сильними гравцями. Гадаю, матч буде для нас виснажливим у фізичному плані. Ми повинні розуміти, що іспанці більше контролюватимуть м’яч. Але ми до цього готуємося. Ми не повинні відходити від своєї структури, а маємо нав’язати супернику свою гру через більш жорсткі дії в центрі поля, контроль м’яча. Також важливу роль гратимуть адаптація до спеки і характер команди», - зазначив Ротань.
Судитиме матч литовський арбітр Донатас Румшас.
Додамо, що з кожної групи до чвертьфіналу виходять по два найкращі колективи. За рівної кількості очок передусім братимуть до уваги показники в особистих зустрічах (очки, різниця м'ячів, кількість забитих м'ячів), потім - загальні різницю та кількість забитих м'ячів, дисциплінарні бали і рейтинг збірної.
Фото: uaf.ua.