Головний тренер грецького футбольного клубу «Аріс» (Салоніки) Апостолос Терзіс поділився очікуваннями від матчу-відповіді з київським Динамо у 3-у кваліфікаційному раунді Ліги конференцій УЄФА.

Наставник суперників динамівців заявив, що його команда приїхала за перемогою, передає Укрінформ.
«Ми не повинні думати про результат першої гри. Знаємо, що є перевага, але ми тут для того, аби здобути перемогу. Будемо грати, немов це перший матч. Ми добре діяли тиждень тому вдома, але тепер хочемо зіграти ще краще. Необхідна концентрація на 100%, компактна гра у захисті. Сподіваюся, вся наша команда зможе проявити свої найкращі якості і пройти далі - до наступного раунду Ліги конференцій. Владімір Даріда, у якого було пошкодження, зможе зіграти. Він вже відновився від травми і тренується з командою. Що стосується воротаря Куести, то ситуація складна, лікарі намагаються зробити все необхідне зі свого боку... Я розумію, що «Динамо» може багато чого змінити у своїй грі. Я бачив усі матчі киян нинішнього сезону. Ми знаємо, що треба робити», - сказав Терзіс.
Як повідомлялося, у Греції «Аріс» обіграв «Динамо» з рахунком 1:0. Матч-відповідь відбудеться 17 серпня в Бухаресті на стадіоні «Рапід-Джулешті». Початок - о 20.00. Поєдинок обслужить австрійська бригада суддів на чолі із Себастьяном Гісгамером.
Фото: dynamo.kiev.ua.