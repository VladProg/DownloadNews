Футболісти донецького «Шахтаря» Михайло Мудрик і Георгій Судаков » зустрілися з дітьми-переселенцями та їхніми батьками у клубному Shelter Centre на «Арені Львів».

Гравці дізналися про умови проживання в Shelter Centre, передали слова підтримки та побажання якнайшвидшого миру від усієї команди, передає Укрінформ.
Найбільше говорили, звісно ж, про футбол. Мешканці шелтера побажали «гірникам» успіхів у майбутніх іграх. Наприкінці зустрічі Михайло Мудрик і Георгій Судаков роздали автографи, а також зробили фото з гостями та співробітниками центру.
Михайло Мудрик: «Було дуже приємно зустрітися з дітьми та дорослими, поспілкуватися, просто побути тут, поруч із ними. Я щасливий бачити щирі усмішки дітей, які так радіють цій зустрічі. Подякував усім людям за підтримку, за те, що вболівають за нас. Це справді приємно. Чудова зустріч. Бачу, що ми трохи покращили усім настрій».
Додамо, що Shelter Centre «Шахтаря» на «Арені Львів» було відкрито 9 квітня, і відтоді він прийняв не одну тисячу переселенців з різних регіонів України. Постійно тут мешкають понад 200 осіб.
Фото: shakhtar.com.