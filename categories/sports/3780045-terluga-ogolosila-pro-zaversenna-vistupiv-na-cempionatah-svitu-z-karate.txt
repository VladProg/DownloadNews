Бронзова призерка ЧС-2023 з карате Анжеліка Терлюга розповіла про рішення більше не виступати на чемпіонатах світу після ситуації з болгаркою Івет Горановою у півфіналі цьогорічного турніру.

Як передає Укрінформ, про це вона повідомила в Інстаграмі.


«Цей турнір був дуже важким для мене морально. Ви всі усе бачили. Я досі не вірю в ту ситуацію з протестом і як ви знаєте нічого не змінилось. Тобто happy end, в якому мені повернули моє місце в фіналі і все стало справедливо, не відбулось. Я не знаю, для чого мені цей життєвий урок, але вже як є. Не здійснена до кінця мрія, але є медаль з чемпіонату світу і неймовірна підтримка від людей», - написала Терлюга.


Водночас вона запевнила, що не закінчує спортивну кар’єру.


«Наступний чемпіонат світу через два роки, я одразу скажу - я не хочу чекати. Це рішення було прийняте вже давно. Тому з цим турніром моя історія закінчилась саме так. Я не прощаюсь зі спортом», - додала вона.


Як повідомлялося, 31-річна Терлюга виграла «бронзу» ЧС з карате – суперниця з Ірану не вийшла на поєдинок через травму.


Фото: Getty Images