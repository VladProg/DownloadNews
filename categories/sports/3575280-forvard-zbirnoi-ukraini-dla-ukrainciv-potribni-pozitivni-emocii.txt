Футбольний нападник збірної України Роман Яремчук розповів про підготовку команди до поєдинку Ліги націй проти Шотландії, який відбудеться завтра у Глазго.

Гравець зазначив, що українців нині треба тішити перемогами, хорошими іграми, красивими голами, передає Укрінформ.
«Завжди приємно повертатися до збірної, надто в такий час, тож щасливий бути тут. Для українців потрібні позитивні емоції, потрібна тільки перемога. Ми маємо нині тішити людей успіхами, хорошими іграми, красивими голами. Усі хлопці давно грають один з одним, тому складнощів з адаптацією не буде. Треба добре підготуватися і принести три очки для України. Шотландія - дуже сильна збірна. Буде складно, оскільки прийде повний стадіон, який підтримуватиме свою команду», - сказав Яремчук.
Як повідомляв Укрінформ, поєдинок Ліги націй між збірними Шотландії та України відбудеться 21 вересня в Глазго на стадіоні «Гемпден Парк» (початок - о 21.45).
Турнірна таблиця групи 1 Ліги В: Україна - 7 очок (після 3-х ігор), Шотландія - 6 (3), Ірландія - 4 (4), Вірменія - 3 (4).
Фото: uaf.ua.