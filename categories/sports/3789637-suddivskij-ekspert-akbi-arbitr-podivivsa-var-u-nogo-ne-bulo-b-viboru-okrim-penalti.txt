Футболісти збірної України у Леверкузені зіграла внічию з Італією 0:0, посівши третє місце у турнірній таблиці відбіркової групи Євро-2024. Це не дає права напряму вийти на чемпіонат континенту.

Резонансним виявився епізод наприкінці поєдинку, коли Михайло Мудрик у штрафному майданчику намагався зіграти у м'яч, а його зустрів захисник БраянКрістанте. Українець впав на газон. Іспанський арбітр Хіль Мансано падіння проігнорував і повтор не дивився, передає Укрінформ.
Епізод розібрав суддівський експерт, ексарбітр ФІФА Мирослав Ступар.
«Іспанець обрав стиль, який для наших арбітрів непритаманний. І його команди сприймали. За окремими винятками. Десь були емоції, апеляції. Однак у цілому Хіль Мансано був послідовним. Ось лише момент з Мудриком… Михайло часто «домальовує», красиво падає. Було кілька падінь раніше, на які суддя не зреагував, хоча в нас би таке фіксували як фоли. У моменті з Крістанте саме Мудрик проткнув м'яча, нога італійця виявилася бар'єром для українця. Об цей бар'єр Мудрик перечепився. І завалився на газон. Арбітр у полі не зреагував, і так само не зреагував суддя ВАР. Я гадаю, якщо б Мансано пішов дивитися повтор - то нікуди не дівся б від рішення поставити пенальті, - сказав Мирослав Ступар.
Збірна Італії потрапила на Євро напряму, а українські футболісти у березні боротимуться за одну з трьох вакантних путівок на континентальну першість-2024 у стикових матчах плей-офф Ліги націй УЄФА (жеребкування - 23 листопада).
Фото: ua-football.com.