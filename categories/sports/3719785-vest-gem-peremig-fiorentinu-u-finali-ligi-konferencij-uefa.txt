Ліга конференцій УЄФА отримала переможця сезону-2022-23.

У вирішальному поєдинку на «Еден Арені» в Празі (Чехія) футболісти англійського «Вест Гема» завдали поразки італійській «Фіорентині» - 2:1, передає Укрінформ.
Рахунок відкрив алжирський півзахисник лондонців Мохамед Саїд Бенрахма, який реалізував пенальті на 62-й хвилині, на 67-й паритет відновив хавбек італійців Джакомо Бонавентура. Перемогу «Вест Гему» на останній хвилині основного часу зустрічі приніс гол форварда Джеррода Боуена (90).
Нагадаємо, торік переможцем дебютного розіграшу Ліги конференцій УЄФА стала італійська «Рома», яка у фіналі обіграла нідерландский «Феєноорд» (1:0).
Додамо, що наступного сезону Україну у Лізі конференцій УЄФА представлятимуть київське «Динамо» та полтавська «Ворскла».
Фото: AFP.