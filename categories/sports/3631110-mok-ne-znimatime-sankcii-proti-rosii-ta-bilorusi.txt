Також Олімпійський комітет висловив солідарність з українськими спортсменами.

Міжнародний олімпійський комітет залишив у силі санкції проти росії та білорусі, повідомляє офіційний сайт МОК, передає Укрінформ.

Рішення прийняли на 11-му Олімпійському саміті.
У зверненні МОК перелічені санкції, які будуть й надалі діяти проти росії, а саме: заборона на організацію проведення спортивних турнірів в росії та білорусі, заборона на показ прапорів, гімнів, кольорів цих країн на спортивних заходах, відкликання олімпійських орденів у президента росії путіна.
Під час обговорень порушувалися питання пом’якшення санкцій та допуску російських спортсменів до міжнародних змагань. Члени МОК виступили проти політики окремих держав особисто приймати рішення щодо участі росіян та білорусів, назвавши це втручанням у діяльність спортивних організацій.
Окрім продовження санкцій, члени МОК висловили підтримку українським спортсменам. Комітет поставив за мету допомогти українцям підготуватися до найбільших змагань в умовах воєнного часу.

Як повідомляв Укрінформ, міністр молоді та спорту України, президент Національного олімпійського комітету України Вадим Гутцайт заявив, що запрошення представників Олімпійського комітету росії на щорічний саміт Міжнародного олімпійського комітету у Лозанні є неприпустимим.
Фото: Getty Image