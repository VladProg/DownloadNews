Верховна Рада ухвалила зміни до Закону «Про фізичну культуру і спорт» щодо розмежування спортивних заходів і змагань.

За відповідний законопроєкт №7719 у цілому проголосували 317 народних депутатів, передає Укрінформ з посиланням на сайт Верховної Ради.

Як зазначається в пояснювальній записці, законодавчий акт передбачає розмежування понять «спортивного заходу» та «спортивного змагання», що дозволить більш прозоро визначати статус організатора спортивного заходу та змагання.
"Зважаючи на війну в Україні та необхідність підтримки спортивних клубів, на плечі яких лягає вирішення усіх питань, зокрема фінансових, а також ризики, пов’язані з проведенням відповідного спортивного заходу в умовах війни, існує потреба у чіткому розмежуванні понять «спортивне змагання» та «спортивний захід», а також розмежування статусів осіб, відповідальних за їх проведення", - йдеться в документі.
Як повідомлялося, законопроєкт про зміни до закону про фізкультуру і спорт № 7719 було зареєстровано у Раді 31 серпня.