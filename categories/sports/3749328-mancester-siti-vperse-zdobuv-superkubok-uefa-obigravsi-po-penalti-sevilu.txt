У Піреї (Греція) завершився поєдинок за Суперкубок УЄФА.

Перший єврокубковий трофей сезону-2023/24 здобув чинний переможець Ліги чемпіонів англійський «Манчестер Сіті», який обіграв першу команду Ліги Європи футболістів іспанської «Севільї» у серії післяматчевих 11-метрових ударів - 5:4 (ігровий час - 1:1), передає Укрінформ.
В основний час команди обмінялися голами марокканського форварда «Севільї» Юссефа Ен Несірі (25-та хвилина) та хавбека «Ман Сіті» Коула Палмера (63).

Зазначимо, «Манчестер Сіті» вперше зіграв у поєдинку за Суперкубок УЄФА.
Для «Севільї» це був сьомий вирішальний матч Суперкубка. Нервіонці лише одного разу стали володарями трофею (2006).
Нагадаємо, матчі за Суперкубок УЄФА проводяться з 1973 року. Тричі їх учасниками були українські клуби. У 1975 році почесний трофей завоювало київське «Динамо», обігравши німецьку «Баварію» (1:0, 2:0). У 1987 році «біло-сині» поступилися румунській «Стяуа» (0:1), а в 2007-му донецький «Шахтар» у додатковий час пропустив єдиний м'яч від іспанської «Барселони» (0:1).
Фото: uefa.com.