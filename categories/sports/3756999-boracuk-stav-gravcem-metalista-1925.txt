Контракт розрахований на три роки.

«Металіст 1925» оголосив про перехід Борячука, передає Укрінформ.

Клуб та гравець підписали угоду на 3 роки. 27-річний нападник виступатиме за харків'ян під 9-м номером.
Трансфер Борячука відбувся на правах вільного агента. Його останньою командою був «Шахтар». Протягом кар'єри він також грав за «Маріуполь», «Різеспор» та «Мезйокйовешд».
У першій половині минулого сезону Борячук вже виступав за «Металіст 1925», але на правах оренди. Тоді він забив 3 голи у 8 матчах. У другій частині кампанії провів 2 гри за «Шахтар».
Як повідомляв Укрінформ, у сьомому турі УПЛ «Металіст 1925» зіграє з «Зорею», гра відбудеться 15-го вересня.
Фото: shakhtar.com