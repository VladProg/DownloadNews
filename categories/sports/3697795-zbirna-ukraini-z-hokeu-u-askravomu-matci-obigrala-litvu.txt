Національна збірна України з хокею продовжила переможну серію у товариських поєдинках на шляху до чемпіонату світу-2023.

У п’ятій зустрічі поспіль підопічні Вадима Шахрайчука наприкінці гри уникли поразки і взяли гору над збірною Литви, яку не перемагали з 2013 року, передає Укрінформ.
Результат поєдинку Литва - Україна, який пройшов у льодовому палаці міста Електренай, - 3:4 (0:1, 2:1, 1:2). Переможну шайбу у ворота представника Дивізіону 1A світового хокею закинув молодий бомбардир Данило Трахт.
Наша команда також перемогла литовців (2:0) у серії булітів, що проводилася за домовленістю команд.
Другий контрольний матч Литва - Україна пройде в Електренаї 19 квітня.
Чемпіонат світу з хокею у Дивізіоні 1В пройде у столиці Естонії Таллінні 23-29 квітня. Суперниками українців будуть збірні Японії, Естонії, Сербії, Китаю та Нідерландів.
Переможець підніметься до групи 1A, а команда, що посіла останнє місце, опуститься до другого дивізіону.
Фото: fhu.com.ua.