Збірна України зазнала розгромної поразки в першому матчі кваліфікації чемпіонату Європи-2025, поступившись Сербії з рахунком 40:82.


Для Євгена Мурзіна це був дебютний офіційний поєдинок на чолі жіночої національної збірної. Після гри головний тренер визначив три компоненти, які головним чином вплинули на результат, передає Укрінформ.
«Програвши, здобули гарний досвід. Усі гравчині були задіяні у грі, і це один із небагатьох плюсів, про які я можу сказати після цього матчу. Сербія мала тотальну перевагу передусім під щитами. Взагалі я відзначив би три компоненти, які вплинули на результат гри. По-перше, програний підбір під нашим щитом - сербки зробили 19 підбирань в атаці. Другим компонентом стали 27 втрат, напевно, майже половина з них - на нашому введенні або внаслідок прийнятого неправильного рішення при передачах. Третій компонент - реалізація наших триочкових кидків (16,7% у 30-ти спробах)... Нині нам потрібно зробити висновки, якнайшвидше забути цю гру і безпосередньо готуватися до настуного матчу з Португалією», - сказав Мурзін.
Додамо, що поєдинок Україна - Португалія у відборі на Євробаскет-2025 відбудеться у неділю, 12 листопада, у Ризі в Олімпійському центрі. Початок гри о 18.00 за київськитм часом.
Фото: fbu.ua.