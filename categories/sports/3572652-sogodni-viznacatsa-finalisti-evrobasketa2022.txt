Сьогодні, 16 вересня, в Берліні відбудуться півфінальні матчі чемпіоната Європи з баскетболу серед чоловічих збірних.

У першій грі, яка розпочнеться о 18.15, Польща зіграє проти команди Франції, передає Укрінформ.
На шляху до півфінального раунду поляки в 1/8 перемогли збірну України, а в наступному матчі вибили чинних чемпіонів Європи словенців.
Франція в обох матчах плей-офф перемагала в овертаймах, здолавши збірні Туреччини та Італії.
В другому півфіналі господарі чемпіоната Європи збірна Німеччини о 21.30 протистоятиме титулованим іспанцям, які зіграють у своєму 11-у поспіль півфіналі Євробаскетів.
Німці на шляху до 1/2 фіналу перемогли команди Чорногорії та одних з фаворитів турніру - греків.
Іспанія в результативних матчах здолала Литву та Фінляндію, набравши 102 та 100 очок відповідно.
Обидва матчі 1/2 фіналу Євробаскета-2022 в Україні у прямому ефірі транслюватиме телеканал XSPORT.
Фото: fbu.ua.