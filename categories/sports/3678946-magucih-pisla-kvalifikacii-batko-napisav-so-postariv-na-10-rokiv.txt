Українська легкоатлетка Ярослава Магучіх поділилася думками після захисту титулу чемпіонки Європи зі стрибків у висоту в приміщенні.

Вона розповіла це ексклюзивно в розмові з кореспондентом Укрінформу.
«Я рада, що захистила свій титул чемпіонки Європи в приміщенні. Звичайно, результат не той, який я очікувала показати у зимовому сезоні, але будемо працювати, і показувати результати у літньому сезоні», - сказала Магучіх.
Ярослава розпочала змагання із висоти 1.87 метрів, але перші дві спроби виявилися невдалими. Третьою спробою українка заявила висоту 1.91 м і успішно її взяла.
«Кваліфікація була нервовою для мене, тренера та й усіх вболівальників. Мені після кваліфікації написав мій батько, сказав: «Боже, Ярослава, я постарів з тобою на 10 років від нервів». Багато хто писав мені, що це була «карвалольна» кваліфікація, але насправді, у нас ще було два дні налаштуватись. Впринципі я і тренер знали, що я готова до хороших стрибків, тому так і налаштовувались», - розповідає Магучіх.
Чинна чемпіонка Європи також поділилась планами та амбіціями на літній сезон.
«З середини березня у мене вже починається підготовка до літнього сезону. Головний старт сезону – це, звісно, чемпіонат світу в Угорщині. Будемо готуватись, налаштовуватися на високі стрибки, і насамперед хочеться просто насолоджуватись, показувати гарний результат, піднімати прапор нашої країни, і щоб на змаганнях лунав наш гімн», - підсумувала Магучіх.
Як повідомляв Укрінформ, українська легкоатлетка Ярослава Магучіх підтвердила титул чемпіонки Європи зі стрибків у висоту в приміщенні. Вона без помилок підкорила планку 1,98 м.
Фото: Getty Image