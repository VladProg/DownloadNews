Організатори Бостонського марафону (США) заявили, що жителі росії та білорусі не зможуть взяти участь у цьому заході, який заплановано на квітень наступного року.

Як передає Укрінформ, про це повідомляється на сайті Бостонської атлетичної асоціації (BAA).
«Продовжуючи підтримувати Україну, резидентів росії та білорусі не пустять на Бостонський марафон. Громадяни росії та білорусі, які на цей час не є їх резидентами, все ще можуть брати участь у змаганнях, але не зможуть виступати під прапором цих країн», – заявили в Асоціації.
Спортивний захід відбудеться 17 квітня 2023 року.
Зазначається, що реєстрація на 127-й Бостонський марафон закриється у суботу опівночі за київським часом. Вступний внесок для громадян США становитиме $225, для іноземців - $235.
У квітні цього року BAA не дозволила брати участь росіянам і білорусам у марафоні.
Нагадаємо, Бостонський марафон - один з найстаріших і найпрестижніших у світі забігів.
Під час забігу 2013 року стався терористичний акт. Внаслідок двох вибухів загинуло троє людей, постраждали 183.