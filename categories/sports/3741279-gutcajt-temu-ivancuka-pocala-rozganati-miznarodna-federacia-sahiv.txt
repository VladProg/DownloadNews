Міністр молоді та спорту, президент Національного оліміпйського комітету Вадим Гутцайт заявив, що ситуацію з дозволом на виїзд Василя Іванчука на Кубок світу з шахів спровокувала FIDE.

Він сказав про це в коментарі кореспонденту Укрінформу.
«Розганяти тему Іванчука почала Міжнародна федерація шахів під керівництвом росіянина Дворковича, якого ми ще в березні подали на санкції. FIDE хотіли запросити Іванчука на турнір, спровокувавши його грати з росіянами. Федерація шахів не надсилала мені жодного листа на рахунок Іванчука. Я спілкувався із президентом федерації шахів паном Капустіном. Він сказав, що вони не надсилали мені листа, адже знали, що на змаганнях будуть росіяни. Окрім того, він зазначив, що цю тему почала розганяти міжнародна федерація шахів», - сказав міністр молоді та спорту.
ВІн також зауважив, що вже підписав указ про дозвіл Іванчуку виїхати з України до Азербайджану на тренувальні збори.
«У календарному плані у нас прописаний від'їзд на тренувальні збори в Азербайджані. 24-го липня надійшов лист від федерації з проханням відправити на них Іванчука. 26-го я вже підписав йому перетин кордону. Все йде за регламентом». - пояснив Гутцайт.
Як повідомлялося, Кубок світу з шахів пройде з 29 липня до 25 серпня. У заявці на цей КС у чоловічому турнірі заявлено також 12 росіян, які виступатимуть у нейтральному статусі. На змаганні визначатимуть майбутніх учасників Турніру претендентів, де шахісти вже змагатимуться за право зіграти з чинним чемпіоном світу китайцем Дінем Ліженєм.
Серед українців на Кубок світу також заявилися Антон Коробов, Володимир Баклан, Юрій Кузубов, Андрій Волокітін, Віталій Бернадський та Руслан Пономарьов.