Керівництво футбольного клубу української Прем'єр-ліги «Олександрія» представило нового головного тренера команди.

Ним став Руслан Ротань, передає Укрінформ.
Ротань - ексгравець національної збірної України, виступав за клуби «Дніпро», «Динамо» (Київ) та «Славія» (Прага). З «Дніпром» Руслан доходив до фіналу Ліги Європи у сезоні-2014/2015, з «Динамо» ставав чемпіоном України, по два рази вигравав Кубок та Суперкубок України. У складі збірної України досягав 1/4 фіналу ЧС-2006.
Після завершення ігрової кар'єри Руслан Ротань працював помічником головного тренера «Олімпіка» В'ячеслава Шевчука. Від 1 листопада 2018 року очолив молодіжну збірну України.
«Мені дуже приємно приєднатися до сім’ї футбольного клубу «Олександрія», - сказав Руслан Ротань. - Ми з тренерським штабом зробимо все від нас залежне, щоб олександрійські уболівальники були задоволені і грою, і результатом. Дуже розраховуємо на гравців, на те, що вони нам в цьому допоможуть, і ми спільно будемо радувати шанувальників футболу».
Контракт із новим головним тренером розрахований на 2,5 роки. До закінчення Євро-2023 (U21) Ротань поєднуватиме роботу в клубі із посадою головного тренера молодіжної збірної України.
Фото: fco.com.ua.