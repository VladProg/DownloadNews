Український баскетбольний клуб «Прометей» провів черговий поєдинок в Єврокубку сезону-2023/24.

У п'ятому турі групи А розіграшу слобожанська команда на «Арені Рига» в Латвій програла лідеру - французькому «Парижу» - 79:96 (22:17, 19:31, 19:27, 19:21), передає Укрінформ.
Наступний матч «Прометей» проведе 8 листопада у Литві проти литовського клубу «Вулвз».
Турнірне становище: «Париж» (Франція) - 5 перемог (у 5-ти іграх), «Хапоель» (Тель-Авів, Ізраїль) - 3 (3), «Бешикташ» (Туреччина) - 4 (5), «Лондон Лайонс (Англія) - 3 (4), «Ховентут» (Іспанія) - 3 (5), «Вулвз» (Литва) - 2 (4), «Прометей» (Україна) - 2 (5), «Венеція» (Італія) - 1 (5), «Цедевіта Олімпія» (Словенія) - 0 (5), «Гамбург» (Німеччина) - 0 (5).
Дві найкращі команди групи вийдуть до 1/4 фіналу Єврокубка. Клуби, які посядуть 3-6-ті місця, зіграють в 1/8 фіналу.
Протистояння перших стадій плей-офф будуть одноматчевими. Півфінали та фінал Єврокубка пройдуть у форматі серій best-of-3 (до двох перемог).
Нагадаємо, минулого сезону «Прометей» дійшов до півфіналу Єврокубка. Українська команда з різницею у 2 очки поступилася місцем у фіналі турецькому «Тюрку Телекому».
Фото: БК «Прометей».