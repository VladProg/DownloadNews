Баскетболісти київського «Будівельника» зазнали на виїзді поразки від ізраїльського клубу «Хапоель» (Хайфа) у першому турі другого групового раунду Кубку Європи ФІБА.

Рахунок зустрічі на користь господарів майданчика - 81:71 (21:23, 17:12, 25:8, 18:28), передає Укрінформ.
Ключовий ривок суперника команда Валерія Плеханова пропустила у третій чверті, яку програла з рахунком 8:25. Відпустивши суперника на дистанцію 20 очок перед початком четвертої чверті, наздогнати господарів киянам вже не вдалося.
У складі «Будівельника» результативний дебютний матч за команду відіграв американський плеймейкер Трой Франклін, який набрав 21 очко, ставши найкращим «скорером» гри.
Наступний матч у Кубку Європи кияни зіграють проти фінської команди «Карху» 20 грудня в Італії.
Фото: fbu.ua.