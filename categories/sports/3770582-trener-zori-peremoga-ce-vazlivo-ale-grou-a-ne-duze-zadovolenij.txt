Головний тренер футболістів луганської «Зорі» Валерій Кривенцов прокоментував перемогу своєї команди над ісландським «Брейдабліком» (1:0) у виїзному матчі 2-го туру групового етапу Ліги конференцій.

Настаник зазначив, що він забоволений результатом, але не грою, передає Укрінформ.
«Матч виявився важким, хлопців перед грою попереджали, що суперник - це одна з найактивніших ісландських команд. У принципі, сьогодні все це побачили. Результатом задоволений, але за тими рішеннями, які гравці ухвалювали безпосередньо на полі, нам ще потрібно багато попрацювати. Попереду багато серйозних і важливих поєдинків, перед якими треба виправити всі свої помилки.
Перемога і три очки - це важливо, але грою я не дуже задоволений. Те, як гравці тактично намагаються перебудовуватися по лініях, мене не влаштовує, будемо багато працювати над цим. Настроєм футболістів задоволений, вони всі намагалися зробити якомога більше, але одного старання замало - потрібно показувати якість», - заявив Кривенцов.
Після двох турів у групі В Ліги конференцій «Зоря» та бельгійський «Гент» мають по 4 очки, у ізраїльського клубу «Маккабі» (Тель-Авав) - 3. «Брейдаблік» йде без очок.
Фото: facebook.com/FCZoryaLuhansk.