На фініші стартового етапу чемпіонату України з футболу у Першій лізі знову з'явилася інтрига у боротьбі за потрапляння до чільної десятки.

У групі «А» за підсумками 14-го туру зміцнили позиції «Агробізнес» та «Епіцентр», передає Укрінформ.
Футболісти з Волочиська вугостях перемогли своїх земляків з «Поділля» (1:0) і стрибнули на друге місце. Допомогла їм у цьому й «Буковина», яка дала бій одному з лідерів - бузівській «Ниві». Бомбардир буковинців Василь Палагнюк оформив дубль і врятував господарів від поразки - 3:3.
Спуртувало «Прикарпаття», яке здобуло другу звитягу поспіль, узявши гору в Хусті - 2:1. І знову не пішов з поля без голу іванофранківець Андрій Хома, який упевнено лідирує серед бомбардирів своєї групи з 11-ма забитими м’ячами.
У групі «Б» пригальмував «Інгулець». Хоча у дебюті протистояння з ФСК «Маріуполь» все ніби складалося добре для петровців. Уже на 11-й хвилині господарі здобули право на пробиття пенальті, проте Артем Сітало схибив. А вже у наступній атаці гостей Дмитро Пентелейчук вправно зіграв на добиванні - 1:0.
У другому таймі ігрова перевага «Інгульця» сумнівів не викликала, але маріупольці біля своїх володінь не помилялися. «Маріуполь», схоже, стає незручним суперником для петровців, адже й у першому колі він не програв фавориту.
«Карпати» очікувано розтрощили аутсайдера, «Металіст», тричі змусивши капітулювати воротаря харків’ян (3:0), а «Полтава» перервала серію невдач, узявши гору над «Кременем» (4:1).
Фото: ФК «Буковина».
Фото: uaf.ua.