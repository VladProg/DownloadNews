Президент Національного олімпійського комітету України Вадим Гутцайт зустрівся з делегацією Міжнародного союзу біатлоністів (IBU).

Як повідомляє пресслужба НОК України, із представниками IBU - президентом організації Олле Даліном та генеральним секретарем міжнародної спілки Максом Коббом - у столичному Олімпійському домі України також взяли участь президент Федерації біатлону України Іван Крулько, генеральний секретар Роман Бондарук, ексочільник федерації Володимир Бринзак, начальник відділу розвитку спорту та підготовки до олімпійських форумів НОК України Ірина Паніна і керівник служби президента НОК України Наталія Корольова, передає Укрінформ.
Вадим Гутцайт подякував Міжнародному союзу біатлоністів за реальну підтримку українських спортсменів та України загалом.
«Ви - справжні друзі. Ви поруч з нами і для нас дуже цінна як ваша підтримка наших атлетів, так і ваша принципова позиція щодо відсторонення російських і білоруських спортсменів від міжнародних змагань», - сказав президент НОК України.
Він поінформував міжнародних колег про втрати олімпійської родини України, про стан спортивної інфраструктури в державі та можливості й перспективи розвитку біатлону зокрема.
Гутцайт наголосив, що до початку війни в Україні багато уваги приділяли розвитку спортивної інфраструктури, інвестували у будівництво нових об’єктів. Але внаслідок руйнівних дій ворожої країни зруйновано багато об’єктів, серед них і біатлонні бази на Чернігівщині та Сумщині.
«Біатлон - це пріоритет у зимових видах спорту в Україні. Тому після перемоги /над Росією/ ми плануємо усе відбудувати і зробити навіть краще, ніж було», - запевнив представників IBU лідер олімпійського руху в Україні.
Зазначимо, що це другий візит представників міжнародної федерації в Україну під час війни. У березні 2023 року президент IBU Олле Далін відвідав гонки з масовим стартом на чемпіонаті України з біатлону в Буковелі.
Цього разу під час дводенного візиту в Україну керівництво IBU відвідало підприємство «Фішер» в Мукачево, а в Бучі з мером міста обговорили проєкт щодо будівництва спортивного комплексу зі стадіоном для біатлоністів.
У програмі перебування в Україні також передбачено зустріч із посадовими особами нашої країни та відвідання лижної бази в Чернігові.
Нагадаємо, що від початку агресії з боку Росії, IBU стала лідером серед міжнародних спортивних федерацій у питанні покарання представників країн-агресорів. На конгресі IBU у вересні 2022 року відбулося голосування щодо відсторонення представників країн-агресорок від міжнародних змагань, а також виключення федерацій Росії та Білорусі з членства в організації.
Під час зустрічі з президентом НОК України керівництво IBU запевнило, що такої політики дотримуються і нині.