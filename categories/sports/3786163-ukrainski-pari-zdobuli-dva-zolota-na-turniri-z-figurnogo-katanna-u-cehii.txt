Подвійною перемогою завершилися для України змагання у танцях на льоду на міжнародному турнірі з фігурного катання Pavel Roman Memorial.

Змагання проходили у чеському місті Оломоуц, передає Укрінформ.
Наші фігуристи стали найкращими як серед сеньйорів, так і в юніорській віковій категорії.
Вже удруге нинішнього сезону зійшли на п'єдестал дорослих змагань фіналісти юніорської серії Гран-прі-2023 Марія Пінчук та Микита Погорєлов. До «бронзи», здобутої минулого тижня у Казахстані, харків'яни додали «золото» Оломоуца.
Підопічні Галини Чурілової, Олександри Назарової та Максима Нікітіна показали перший результат і у ритм-танці, і у довільній програмі, набравши у сумі 162,64 і на 11,6 бала випередивши найближчих суперників угорців Люсі Генкок та Іліаяса Фураті.
Українці Ірина Підгайна та Артем Коваль стали першими у категорії юніорів, випередивши за підсумками двох виступів на 0,66 бала срібних призерів Ноемі Марію Талі та Ноа Лафорнара з Італії.
Фото: facebook.com/olympicua.