Грайливі акулята Блі Суксма та Гек Суксма стали талісманами ІІ Всесвітніх пляжних ігор, які з 5-го по 12 серпня пройдуть на Балі (Індонезія) під егідою Асоціації національних олімпійських комітетів (ANOC).

Талісмани представив президент Олімпійського комітету Індонезії Раджа Сапта Октохарі під час семінару для Шефів місії Балі-2023, у якому взяли участь представники понад 100 НОКів, передає Укрінформ.
Відомо, що представники місцевої фауни чорнопері акули - доброзичливі й цікаві істоти, яких балійці глибоко поважають. Вибір Блі Суксма (хлопчик) і Гек Суксма (дівчинка) талісманами Ігор символізує важливу роль, яку морське життя відіграє у культурі Балі, а також служить нагадуванням про необхідність захисту навколишнього середовища, що є важливою складовою підходу організаторів до проведення Всесвітніх пляжних ігор-2023.
Талісмани названі на честь звертань, які зазвичай використовуються балійською мовою для позначення братів (Блі) і сестер (Гек). Тим часом «суксма» означає подяку. Отже, талісмани уособлюють справжній дух гостинності, властивий мешканцям острова.
«Ми раді вітати Блі Суксма та Гек Суксма як талісманів Ігор, - відзначила генеральний секретар ANOC Гунілла Ліндберг. - Їхній доброзичливий характер і любов до океану втілюють дух Балі. Сподіваємося, що вони принесуть радість спортсменам і вболівальникам, а також сприятимуть кращому розумінню ролі, яку кожен з нас може відіграти у захисті навколишнього середовища».
Фото: facebook.com/olympicua.