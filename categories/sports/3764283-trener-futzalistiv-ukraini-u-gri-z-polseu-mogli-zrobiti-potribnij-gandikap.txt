Головний тренер національно збірної України з футзалу Олександр Косенко прокоментував поразку від Польщі (2:3) в елітраунді кваліфікації чемпіонату світу-2024.

Слова наставника наводить пресслужба Асоціації футзалу України, передає Укрінформ.
«Три очки маємо, але повинні б мати більше, на мою думку. На жаль, не виграли. Доклали максимум зусиль, створювали моменти, але пропустили такі м’ячі, що не мали пропускати. Але це футзал, треба готуватися, це лише початок. Усе вирішується на фініші турніру. Так, могли зробити потрібний для себе гандикап, мали на те всі підстави», - сказав Косенко.
Це була друга гра українців в елітраунді. У першій наша комада розгромила бельгійців 10:2.
Турнірна таблиця у групі В після двох турів: Сербія - 4 очки, Польща - 3, Україна - 3, Бельгія - 1.
У наступній грі збірна України 6 жовтня гратиме у гостях із сербами.
В елітраунді 20 збірних розбиті на п’ять груп по чотири команди, поєдинки проходять удома й на виїзді. П’ять переможців груп вийдуть на ЧС-2024. Чотири найкращі володарі других місць зіграють у плей-офф елітного раунду.
Чемпіонат світу проходитиме в Узбекистані із 14 вересня до 6 жовтня 2024 року.
Фото: facebook.com/UKRAINEFUTSAL.