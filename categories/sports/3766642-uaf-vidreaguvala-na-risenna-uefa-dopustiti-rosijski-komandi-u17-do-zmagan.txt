Українська асоціація футболу (УАФ) рішуче засуджує рішення УЄФА про повернення до міжнародних змагань команд U17 з РФ.

УАФ наполягає на збереженні попередніх рішень УЄФА та ФІФА щодо недопущення всіх російських команд до участі в міжнародних змаганнях під егідою цих організацій, передає Укрінформ.
«УАФ підтверджує, що не братиме участі в жодних змаганнях за участі російських команд, та звертається до інших асоціацій-членів УЄФА з проханням бойкотувати можливі матчі за участі команд із рф за умови їхнього допуску, - йдеться у зверненні Української асоціації футболу. - Переконані, що ухвалення подібних рішень щодо поступового повернення команд з РФ до участі у змаганнях у розпал воєнних дій, які веде російська федерація проти України, є безпідставним та таким, що толерує російську агресивну політику.
УАФ закликає УЄФА залишити чинним попереднє рішення про повне відсторонення будь-яких команд з РФ від участі у міжнародних змаганнях.
Фото: uaf.ua.