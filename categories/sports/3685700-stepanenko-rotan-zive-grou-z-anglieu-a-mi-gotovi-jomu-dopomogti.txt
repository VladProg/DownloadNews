21 березня зранку збірна України в Лондоні провела теоретичне заняття, після якого приступила до тренування на базі клубу АПЛ «Брентфорд».

Про початок тренувальної роботи в таборі «синьо-жовтих», які готуються до свого першого поєдинку у кваліфікації Євро-2024 проти Англії, розповів півзахисник донецького «Шахтаря» Тарас Степаненко, передає Укрінформ.
«Багатьох хлопців я не бачив із кінця вересня. Тому вчора багато спілкувалися. Я завжди радий перебувати у збірній, зустрічати друзів, розмовляти й дізнаватися, як у них справи. Ми працюємо на тренувальному полі «Брентфорда», й я можу сказати, що це справжня європейська база. Невелика, але головне - є чудові газони, хороша фітнес-зал, тобто все, що треба для футболу. Для цієї пори року стан газону відмінний.
Перше тренування під керівництвом Руслана Ротаня було спрямоване на те, щоб хлопці, які багато грали останнім часом, відновилися. Часу до матчу з Англією в нас мало, і Ротань повинен якнайкраще нас підготувати. Тому далі все буде більш насиченим, адже він має згуртувати колектив після довгої перерви і впровадити своє бачення футболу. Він - достатньо активний тренер, молодий і енергійний, який багато років грав у футбол. Ротань уже має свій досвід. Він усвідомлює, яка на ньому відповідальність. Він живе футболом, живе грою з Англією, а ми всі готові йому допомогти. Прилетіли підтримати команду навіть деякі травмовані гравці. Робимо все, щоб здобути гарний результат», - сказав Тарас Степаненко.
Як повідомлялося, матч відбору Євро-2024 між збірними Англії та України відбудеться 26 березня в Лондоні (початок — о 19.00 за київським часом).
Фото: ukrinform.ua.