Футболісти «Дніпра-1» обіграли у гостях кіпрський «Аполлон» з Лімасола у поєдинку другого туру Ліги конференцій УЄФА.

Матч на арені GSP Stadium у Нікосії завершився на користь «Дніпра-1» з рахунком 3:1, передає Укрінформ.
В українців відзначилися Валентин Рубчинський (11-та хвилина) та Артем Довбик (26, 45); у господарів - Йоаніс Піттас (58).
У паралельному поєдинку квартету Е Ліги Конференцій нідерландський АЗ «Алкмаар» розгромив «Вадуц» з Ліхтенштейну - 4:1.
Як повідомляв Укрінформ, у першому турі «Дніпро-1» поступився АЗ «Алкмаару» (0:1), а «Аполлон» зіграв унічию з «Вадуцем» (0:0).
Турнірне становище: АЗ «Алкмаар» - 6 очок, «Дніпро-1» - 3, «Аполлон» - 1, «Вадуц» - 1.
У наступному матчі 6 жовтня «Дніпро-1» зустрінеться з «Вадуцем», а АЗ «Алкмаар» - з «Аполлоном».