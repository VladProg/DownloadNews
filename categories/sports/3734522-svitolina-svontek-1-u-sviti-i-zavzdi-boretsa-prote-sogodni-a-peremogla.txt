Українська тенісистка Еліна Світоліна прокоментувала свою перемогу над першою «ракеткою» світу полькою Ігою Швьонтек в 1/4 фіналу Вімблдону-2023.

Як повідомляв Укрінформ, Світоліна у трьох сетах обіграла Швьонтек - 7:5, 6:7 (5:7), 6:2.
«Навіть не можу усвідомити, що відбувається в моїй голові. Це справді неймовірно. Я дуже щаслива, що отримала таку можливість зіграти тут [на Вімблдоні] знову. Грати такий матч у такій неймовірній атмосфері - це фантастичні емоції. Я боролася, проти Іги, очевидно, було непросто грати, вона №1 у світі і завжди бореться. Проте сьогодні був неймовірний матч, у якому я перемогла», - цитує Світоліну після матчу Суспільне Спорт.
«Без сумніву, Іга - не лише велика чемпіонка, а й неймовірна людина. Вона одна з перших по-справжньому допомагала українцям, і це відчутна допомога для України. Тому справді не дуже просто грати проти когось, з ким розділяєш чимало хороших моментів. Це було не просто, але я дуже пишаюся перемогою. Дякую всім, що мене так підтримували, це було неймовірно», - наголосила Еліна.
“Якби мені до початку турніру сказали, що я обіграю першу «ракетку» світу та вийду до півфіналу, я б сказала, що ці люди втратили глузд. Буду відновлюватися, треба масаж і потім готуватимуся до наступної битви», - зазначила Світоліна.
В 1/2 фіналу Вімблдону-2023 Світоліна 13 липня зустрінеться з Маркетою Вондроушовою. Чешка у чвертьфіналі обіграла 4-ту «ракетку» світу американку Джессіку Пегулу (6:4, 2:6, 6:4).
Відзначимо, що Світоліна вийшла до 1/2 фіналу Вімблдону вдруге у кар’єрі. Загалом для Еліни це третій півфінал на турнірах серії Grand Slam.
Фото: btu.org.