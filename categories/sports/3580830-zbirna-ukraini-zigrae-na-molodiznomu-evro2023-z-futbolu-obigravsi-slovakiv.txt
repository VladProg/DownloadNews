Молодіжна збірна України з футболу (гравці до 21-го року) здобула путівку на чемпіонат Європи-2023.

В поєдинку у відповідь раунду плей-офф «синьо-жовті» перемогли команду Словаччини - 3:0, передає Укрінформ.
Хет-трик на Муніципальному стадіоні польського міста Бельсько-Бяла оформив форвард донецького «Шахтаря» Данило Сікан (48, 54, 66 хвилини).
Як повідомлялося, перша стикова гра на стадіоні «Под Дубньом» у словацькій Жиліні завершилася на користь господарів з рахунком 3:2.
Фінальний турнір молодіжного чемпіонату Євро-2023 прийматимуть Грузія та Румунія з 21 червня до 8 липня.
Жеребкування фінальної стадії відбудеться 18 жовтня у Бухаресті (Румунія).
Учасників фінальної стадії чемпіонату Європи розділять на чотири групи по чотири команди. Переможці груп та другі місця вийдуть до чвертьфіналу, і далі піде традиційний турнір плей-офф на вибуття.
Фінал пройде на «Батумі Арені» в Грузії.
У фінальну стадію Євро-2023 вже вийшли: Англія, Бельгія, Німеччина (чемпіон), Грузія (господарі), Італія, Іспанія, Нідерланди, Норвегія, Португалія, Румунія (господарі), Франція, Швейцарія та Україна. Ще три місця розігрують Данія та Хорватія (перший матч 1:2), Чехія та Ісландія (2:1), Ізраїль та Ірландія (1:1).
Фото: uaf.ua.