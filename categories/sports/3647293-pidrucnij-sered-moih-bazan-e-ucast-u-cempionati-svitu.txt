Капітан збірної України з біатлону приступив до реабілітації після операції на коліні.

Лідер чоловічої збірної України з біатлону Дмитро Підручний прокоментував своє відновлення після операції на коліні, повідомляє 24 канал, передає Укрінформ.

«Я вже декілька днів ходжу без милиць, але не повністю ступаю на ногу, трохи шкутильгаю. Ногу вже трохи згинаю. Приступив до реабілітації, роблю різні вправи, щоб відновити м’язи. До тренувань я приступив раніше, просто вони не стосуються цієї ноги: на руки, прес, спину. Доводиться однією ногою крутити велосипед», - сказав Підручний.
Біатлоніст також наголосив, що сподівається відновитися до чемпіонату світу.
«Щодо своєї фізичної форми, то тут важко загадувати, я ледве ходжу. Сподіваюся, що найближчим часом зможу відновитися, але знову ж, я не знаю, куди мене візьмуть – в команду «А» чи «Б». Звісно, що серед моїх бажань є участь у чемпіонаті світу, але це можливо лише тоді, якщо все складатиметься ідеально», - додав Підручний.
У Дмитра Підручного діагностували розрив меніска. Біатлоністу у грудні успішно провели хірургічне втручання у Німеччині.

Як повідомляв Укрінформ, єдиний старт у сезоні для Дмитра Підручного відбувся у Контіолахті. У чоловічій естафеті синьо-жовті у складі Артема Прими, Дмитра Підручного, Богдана Цимбала та Антона Дудченка прийшли до фінішу на 9-му місці.
Фото: biathlon.com.ua