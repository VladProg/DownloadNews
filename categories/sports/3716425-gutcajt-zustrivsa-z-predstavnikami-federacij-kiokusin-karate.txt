Міністр молоді та спорту України Вадим Гутцай провів зустріч з представниками міжнародної та національної федерацій кіокушин карате.

Очільник українського спорту висловив вдячність представнику міжнародної організації IKO Kyokushinkaikan, директору міжнародного департаменту ІКО Кацухіто Гораю за позицію стосовно недопуску представників РФ та РБ до участі у чемпіонаті Європи, передає Укрінформ.
Міністр наголосив на необхідності подальшого тиску на міжнародну спортивну спільноту з метою усунення представників Росії та Білорусі від участі у будь-яких міжнародних спортивних змаганнях, в тому числі на остаточному їхньому відстороненні від участі у чемпіонаті світу, що відбудеться у листопаді 2023 року в Японії.
Сторони обговорили розвиток кіокушин карате в Україні та можливі перспективи двостороннього співробітництва.
Під час зустрічі Вадим Гутцайт привітав спортсменів та тренерів з успішним виступом на чемпіонаті Європи з кіокушин карате, що днями відбувся у польському місті Вроцлав. За результатами змагань національна збірна України здобула 37 нагород і посіла друге загальнокомандне місце.
Окремо він відзначив Заура Мамедова, Ельнура Мамедова та Марину Скамарохову, які стали триразовими чемпіонами Європи в командному «ката».
Участь у зустрічі також взяли президент Федерації кіокушин карате України Станіслав Близнюк, віцепрезидент федерації, чемпіон Європи Заур Мамедов, генеральний секретар організації Олександр Голдобін та представники Мінмолодьспорту.
Фото: facebook.com/minmolodsport.