22-го та 26 вересня національна жіноча збірна України зіграє свої перші поєдинки у груповому турнірі дебютного розіграшу Ліги націй УЄФА.

Тренувальний збір команди розпочнеться 18 вересня в Гданську (Польща), передає Укрінформ.
Поєдинок 1-го туру Ліги націй Україна - Сербія відбудеться 22 вересня у містечку Старогард-Гданський на стадіоні імені Казімежа Дейни. Час початку гри - 16.00 за київським часом.
Матч 2-го туру Польща - Україна пройде 26 вересня (початок - о 19.00). Прийматиме його Міський стадіон у Гдині.
Окрім цих команд, у Групі В3 Ліги нвцій гратиме збірна Греції.
Новий європейський відбір національна жіноча збірна України розпочне під орудою нового наставника. Нагадаємо, що 31 серпня добіг свого завершення термін дії контракту іспанського фахівця Луїса Кортеса, який став першим іноземним тренером в історії національної жіночої збірної України.
Таким чином, новий ігровий сезон збірна розпочне на чолі з виконуючим обов'язки головного тренера Володимиром Пятенком.
Наставник оголосив список гравчинь національної жіночої збірної команди України, викликаних на навчально-тренувальний збір для підготовки та участі в міжнародних матчах зі збірними Сербії та Польщі.
До складу нашої команди увійшли 23 футболістки.
Склад національної жіночої збірної України з футболу:
воротарі - Катерина Самсон («Ворскла», Полтава), Дар'я Келюшик («Кривбас», Кривий Ріг), Катерина Боклач («Марсель», Франція);
захисниці - Катерина Корсун, Яна Котик, Ірина Подольська, Ірина Котяш (усі - «Ворскла», Полтава), Анастасія Вороніна («Колос», Ковалівка), Любов Шматко («Галатасарай», Туреччина);
півзахисниці - Ірина Майбородіна («Колос», Ковалівка), Вікторія Головач («Шахтар», Донецьк), Анна Петрик, Ніколь Козлова, Вероніка Андрухів (усі - «Ворскла», Полтава), Вікторія Гірин («Ладомир», Володимир), Даяна Семків («Кривбас», Кривий Ріг), Натія Панцулая, Дар’я Апанащенко (обидві - «Житлобуд-1», Харків), Христина Перевізник («Карагюмрюк», Туреччина);
нападниці - Яна Калініна, Роксолана Кравчук (обидві - «Ворскла», Полтава), Ольга Овдійчук («Фомгет», Туреччина), Інна Глущенко («Ніцца», Франція).
Фото: uaf.ua.