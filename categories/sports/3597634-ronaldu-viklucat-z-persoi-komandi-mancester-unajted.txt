Керівництво ухвалило таке рішення після того, як португалець покинув стадіон до завершення матчу з «Тоттенгемом».


Керівництво «Манчестер Юнайтед» виключить нападника Кріштіану Роналду зі складу першої команди після інциденту в матчі з «Тоттенгемом», коли португалець покинув стадіон до фінального свистка, повідомляє The Athletic, передає Укрінформ.
Заява клубу підтверджує неучасть форварда у грі з «Челсі», яка пройде в суботу, 22 жовтня.
Рішення про відсторонення Роналду від занять команди прийняв головний тренер Ерік тен Гаґ. Кріштіану відтепер тренуватиметься індивідуально або з U-21.
Раніше з’явилися чутки, що перед тим, як залишити технічну зону «МЮ» на 90-й хвилині зустрічі, 37-річний футболіст відмовився виходити на заміну.
Як повідомляв Укрінформ, «МЮ» посідає 5-у сходинку в АПЛ, маючи в активі 19 очок після 10 зіграних матчів.
Фото: Getty Images