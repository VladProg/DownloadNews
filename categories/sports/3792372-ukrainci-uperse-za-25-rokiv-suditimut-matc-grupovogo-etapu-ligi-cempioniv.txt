На поєдинку групового етапу Ліги чемпіонів-2023/2024 у квартеті D «Реал Сосьєдад» (Іспанія) - «Зальцбург» (Австрія) працюватиме українська суддівська бригада.

Поєдинок відбудеться 29 листопада в іспанському місті Сан-Себастьян, передає Укрінформ.
Головним арбітром виступить Микола Балакін. На лініях йому допомагатимуть Олександр Беркут та Дмитро Запороженко. Обов’язки четвертого арбітра виконуватиме Ярослав Козик.
Варто зауважити, що до цього вперше на матчі групового етапу Ліги чемпіонів українські судді працювали 16 вересня 1998 року. Тоді на поєдинку в Більбао між іспанським «Атлетиком» та норвезьким «Русенборгом» у ролі головного арбітра виступив сімферополець Василь Мельничук, який нині працює як спостерігач арбітражу УАФ.
Нагадаємо, нещодавно комітет арбітрів УЄФА довірив українській бригаді рефері центральний матч туру Ліги Європи «Олімпік» - «Брайтон», де спостерігачем працював голова комітету арбітрів УЄФА Роберто Розетті. Відповідно до його рапорту наші рефері отримали високу оцінку.
Фото: uaf.ua.