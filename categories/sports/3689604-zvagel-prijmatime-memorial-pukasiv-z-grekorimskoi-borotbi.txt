У Звягелі (Новоград-Волинський), що на Житомирщині, в суботу, 1 квітня, відбудеться Відкритий турнір з греко-римської боротьби пам'яті засновників місцевої школи «класиків» Віктора та Георгія Пукасів.

Як повідомили Укрінформу організатори PUKAS MEMORIAL, змагання пройдуть у спортивному залі ДЮСШ імені В.П. Єрмакова (площа Лесі Українки, 9).
Учасниками турніру будуть юнаки 2006 року народження та молодших вікових категорій.
Програма змагань:
10.00 - зважування
11.00 - початок турніру
13.00 - офіційне відкриття
18.00 - нагородження переможців.
Довідка Укрінформу.
Віктор Іванович Пукас (1934 - 2020) - Заслужений працівник освіти України, його вихованці добивалися перемог і відзнак на престижних національних та міжнародних турнірах.
Георгій Іванович Пукас (1940 - 1995) - майстер спорту СРСР, підготував десятки кандидатів та майстрів спорту.
Додамо, що молодший брат борцівських фахівців майстер спорту у спринті Леонід Іванович Пукас (1944 - 2017) сповна доповнив багаті традиції у розвитку легкої атлетики Житомирщини та України.