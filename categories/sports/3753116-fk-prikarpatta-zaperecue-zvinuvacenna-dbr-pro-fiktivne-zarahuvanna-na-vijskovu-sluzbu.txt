Футбольний клуб «Прикарпаття» заперечує звинувачення ДБР (Державного бюро розслідувань) про фіктивне зарахування на військову службу гравців та тренерів клубу.

Про це йдеться у повідомленні МФК «Прикарпаття» на офіційній сторінці у Фейсбуці, передає Укрінформ.
«Так, служили і служать: ходять в наряди як футболісти, так і тренери», - запевняють у МФК «Прикарпаття».
Тут зауважили, що ініціатива стати до лав ЗСУ належала ТЦК та СП спільно з МФК "Прикарпаття", про що публічно оголосили у квітні 2022 року. Тоді 14 футболістів і тренери івано-франківського клубу «Прикарпаття» склали присягу на вірність українському народові.
«3 того часу частина була демобілізована і припинила співпрацю з клубом. Частина далі проходить службу і бере участь в житті команди «Прикарпаття-ЗСУ», - додають у МФК «Прикарпаття».
Тут зауважили, що наразі чекають на об’єктивне розслідування правоохоронців.
Як повідомляло агентство, Державне бюро розслідувань викрило в Івано-Франківську схему фіктивного зарахування на військову службу родичів керівників міста та футболістів місцевого професійного клубу.
За інформацією місцевих ЗМІ, йдеться про родича мера Івано-Франківська Руслана Марцінківа, брат якого, Ярослав Марцінків, є одним із тренерів МФК «Прикарпаття».
Фото: fc.if.ua