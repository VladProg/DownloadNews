Головний тренер криворізького футбольного клубу «Кривбас» Юрій Вернидуб розповів про те, наскільки він задоволений виступом своєї команди у чемпіонаті УПЛ.

Останнім часом команда продовжує сходження у турнірній таблиці. Після 20-ти турів криворіжці йдуть вже шостими, передає Укрінформ.
«Якщо відверто, то мені хотілося б кращого. Але ті хлопці, які є у нашому колективі, працюють на максимумі можливостей - і цьому я дуже радий. Звичайно, кожен тренер мріє про підсилення, однак у цей непростий для нашої країни час ставлюся до тих чи інших проблем із розумінням. З кожним зіграним матчем їх стає дедалі більше: хтось отримує травму, а хтось мусить пропускати гру через картки. Та як не було б нам складно, але все в наших силах. Ті хлопці, що виходять на поле у наступному поєдинку, показують, що вони є не гіршими за тих, хто вважався основними гравцями. Тож я дуже задоволений тією роботою, яку вони виконують. Ми щодня працюємо над вдосконаленням і з кожною грою стаємо міцнішими. У подальшому, сподіваюсь, «Кривбас» підсилиться і буде спроможний на більше. Головне, що на сьогоднішній день ми показуємо непоганий результат. А як воно буде далі - покаже життя», - сказав тренер.
У наступному турі чемпіонату України футболісти «Кривбаса» 14 квітня зіграють у гостях із закарпатським «Минаєм».
Фото: fckryvbas.com.