Дев'ятирічний рекордсмен України з Мукачівщини вдруге встановив національний рекорд: Василь Маєвський з с. Клячанова за 1 хвилину 20 разів підняв 16-ти кілограмову гирю при власній вазі 48,5 кг.

Про це повідомив батько рекордсмена Василь Маєвський у Фейсбуці, передає Укрінформ.
Як зазначила керівниця Національного реєстру рекордів України Лана Вєтрова, подібних рекордів в Україні до сьогодні зафіксовано не було.
«Василь Маєвський увесь свій вільний час займається спортом. Уперше батько привів сина в спортзал 4-річним хлопчиком. Віджимання, плавання, підтягування, біг – він всім займався із задоволенням. Через деякий час малий супермен заявив батькам, що має плани в професійному спорті. Батьки віднеслись до цього серйозно. Роки тренувань дитини і ось результат: торік Василь Маєвський став рекордсменом України з багаторазового підняття штанги. На рекорд він зміг підняти штангу вагою 33 кілограми (при власній вазі 46,2 кг) 14 разів за 1 хвилину», - розповіла Вєтрова.

Також хлопчик професійно займається амреслінгом, і вже став чемпіоном України у цьому виді спорту.
Батько хлопчика Василь Маєвський говорить, що син з дитинства розвивався інакше, ніж інші діти. Розповідає, що здивувався, коли малий у 10 місяців підняв 6-ти кілограмову штангу. У хлопчика - надзвичайна витривалість та сила.

Повідомляється, що під час реєстрації рекорду із трьох можливих спроб хлопчик зміг поставити його при першій спробі.

«Серед дорослих українців гирьовиків дуже багато, серед дітей менше. Є 13-річний Єгор Ткачук з Метілотополя, він підняв покришку 13 кг на швидкість 100 разів, в 2014 році це було, він присвятив свій рекорд Небесній сотні», - розповіла Лана Вєтрова.
«Книга рекордів України» — проєкт та торгова марка, під якою фіксують рекорди та досягнення в Україні. Належить компанії ТОВ «Укрімідж». Проєкт є партнером міжнародної «Книги рекордів Гіннеса».
Фото Фейсбук