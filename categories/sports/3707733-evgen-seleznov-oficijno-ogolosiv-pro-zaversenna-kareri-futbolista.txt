37-річний український футбольний форвард Євген Селезньов оголосив про завершення професіональної ігрової кар'єри.

Про це футболіст повідомив в Instagram, передає Укрінформ.
«Моя Україна - від Донецька до Ужгорода». Ось таку назву і матиме благодійний прощальний матч, який ми організовуємо. Хочу попрощатись з ігровою кар’єрою у колі друзів. Хочу, щоб від гри отримали задоволення глядачі, а головне, щоб від цієї зустрічі користь отримали наші військові. Українські воїни - наші головні зірки! Зірки не тільки України, а всього цивілізованого світу, який об’єднався, щоб протистояти кривавому загарбнику.
Цей матч дійсно прощальний для мене. Але я присвячую його нашим захисницям та захисникам. Якби не вони, не було б футболу, не було б України. Дякую вам хлопці та дівчата!
Матч відбудеться в Ужгороді на «Авангарді». Залишилось менш як місяць. У нас попереду багато роботи. Ми прагнемо провести матч на високому рівні, щоб зібрати серйозну суму для наших військових. Ми залежимо від них, а вони потребують нашої підтримки.
Разом - переможемо. Слава Україні, друзі!» - написав Євген.
Додамо, що Селезньов є третім бомбардиров за всю історію чемпіонатів незалежної України. На його рахунку 116 голів. Перше місце у Максима Шацьких (124 голи), друге - у Сергія Реброва (123).
Фото: fcminaj.com.