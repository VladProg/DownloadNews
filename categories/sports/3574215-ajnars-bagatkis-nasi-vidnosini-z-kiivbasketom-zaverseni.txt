Головний тренер збірної України та «Київ-Баскета» відповів на питання стосовно свого майбутнього в українському Чемпіонаті, а також у збірній Україні.

Айнарс Багатскіс заявив, що не буде продовжувати співпрацю з «Київ-Баскетом», повідомляє Суспільне Спорт, передає Укрінформ.
«Наші відносини з «Київ-Баскетом» завершені. За останні шість місяців баскетболу в Україні, як такого не було. Ми проводили цей час у Латвії, де нам допомагали. Хтось скаже, що я вдома сидів, то хочу сказати, що за останні два місяці ночував удома лише двічі.
Я ніколи не кажу «ніколи». Подивимося, що буде потім. Мені треба дещо відійти. Це був далеко не найпростіший період для мене», - пояснив Багатскіс.
Тренер також наголосив: продовження роботи у збірній Україні залежить від подальших переговорів з керівництвом Федерації баскетболу України.
«Контракт із федерацією закінчився, так. Для того, щоб вирішити подальшу долю, треба все обдумати, обговорити. Маючи нагоду, хотів би подякувати членам свого штабу в збірній України. Але тренер - теж людина. Інколи йому потрібно відпочити», - додав Багатскіс.
Багатскіс очолив збірну України та «Київ-Баскет» у 2019 році. На той момент латвієць мав досвід роботи в Україні на чолі київського «Будівельника» та криворізького «Кривбасу».
З «Київ-Баскетом» латвієць вигравав срібні нагороди української баскетбольної Суперліги та дістався чвертьфіналу Кубка Європи ФІБА.
Збірну виводив до 1/8 фіналу Євробаскета-2022 та вийшов з командою до заключного раунду кваліфікації на чемпіонат світу 2023 року, де «синьо-жовті» до лютого мають провести ще чотири поєдинки.
Як повідомляв Укрінформ, на Євробаскеті-2022 українці поступилися в 1/8 фіналу збірній Польщі.
Фото: Getty Images