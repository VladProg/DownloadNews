Українсько-казахстанський дует Денис Молчанов - Андрій Голубєв поступився індійсько-німецькому тандему Шрірам Баладжі - Андре Бегеманн у фіналі турніру Асоціації тенісистів професіоналів (ATP) серії Challenger Tour у Братиславі (Словаччина) із призовим фондом €145 тис.

Як інформує BTU, вирішальний поєдинок парного розряду тривав трохи більше ніж 1,5 години, передає Укрінформ.
Молчанов і Голубєв припустилися однієї подвійної помилки, програли два гейми на своїй подачі і зробили два брейки. На вирішальному тай-брейку вони поступалися 5:9, зуміли відіграти три матчболи, але програли наступний розіграш.
Денис Молчанов провів свій 66-й фінальний поєдинок на турнірах ATP Challenger Tour і боровся за 38-й титул. Разом з Андрієм Голубєвим цього року він п'ять разів добирався до вирішального матчу і двічі ставав чемпіоном.
За свій виступ у Братиславі тенісисти заробили 4,903 тис євро призових (на пару) і 75 рейтингових очок.
Наступного тижня Денис Молчанов і Андрій Голубєв зіграють в основній сітці турніру АТР 250. У першому колі їм дісталися лідери посіву Максимо Гонсалес/Андрес Молтені.
Фото: btu.org.ua.