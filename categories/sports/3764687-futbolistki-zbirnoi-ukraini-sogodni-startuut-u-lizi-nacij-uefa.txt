22 вересня жіноча збірна України з футболу проведе свій перший поєдинок у дебютному розіграші Ліги націй УЄФА.

Иптч оєдинок 1-го туру Україна - Сербія (група В3) відбудеться у польському містечку Старогард-Гданський на міському стадіоні імені Казімежа Дейни. Початок - о 16.00 за київським часом, передає Укрінформ.
Новий європейський відбір українки розпочнуть під орудою нового наставника. Нагадаємо, що 31 серпня добіг свого завершення термін дії контракту іспанського фахівця Луїса Кортеса, який став першим іноземним тренером в історії національної жіночої збірної України. Нині виконувачем обов'язків головного тренера є Володимир Пятенко.
«Ліга націй - це дуже актуальний на сьогодні формат міжнародних змагань для збірних, - вважає Пятенко. - Раніше були контрольні поєдинки та товариські турніри, але в цій системі збірні мають на порядок вищу мотивацію. Адже з Ліги націй команда може вийти на чемпіонат Європи. Подібний турнір дуже важко переоцінити. Ми маємо хороший підбір суперників у групі. У тій самій збірній Польщі грають футболістки, що перебувають на провідних ролях у чемпіонаті Німеччини. Але ми готові дати їм бій. Усе буде визначатися тим, хто краще підійде функціонально, тактично та психологічно до кожної гри».
Матч 2-го туру Ліги націй Польща - Україна пройде 26 вересня (19.00). Прийматиме його Міський стадіон у Гдині.
Фото: uaf.ua.