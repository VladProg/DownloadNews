Точний останній кидок центрового «Мавп» Скіри відбувся за мить після завершення ігрового часу.

БК «Запоріжжя» вирвав перемогу у «Черкаських Мавп» у першому матчі Суперліги – 62:61, передає Укрінформ.
Весь двобій на майданчику проходила рівна боротьба. Запорожці йшли із невеликою перевагою після першої чверті, гравці черкаського клубу зуміли вийти вперед за підсумками другої.
«Запоріжжю» вдалося досягти невеликої переваги у другій половині, менш ніж за 2 хвилини до кінця підопічні Кирила Вікторова вели з перевагою +7 очок. Проте «Мавпи» зуміли скоротити рахунок до мінімуму.
Кінцівка матчу була драматичною. В останній атаці Сергій Скіра закинув двоочковий і вивів «Мавп» вперед. Проте судді після відеоповтору скасували останнє взяття – кидок центрового був за мить після закінчення ігрового часу.
Найрезультативнішим у матчі став Сергій Скіра з 24 очками, до яких додав 12 підбирань. У «Запоріжжя» дабл-дабл із 20 очками та 21 підбиранням на рахунку Антона Буца.

Як повідомляв Укрінформ, у стартовому поєдинку нового сезону «Київ-Баскет» розгромив «Старий Луцьк».
Фото: fbu.ua