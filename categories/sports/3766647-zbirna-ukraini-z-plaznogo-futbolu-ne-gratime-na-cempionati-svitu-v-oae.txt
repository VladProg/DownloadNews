Збірна України з пляжного футболу не зіграє на чемпіонаті світу, який пройде 15-24 лютого 2024 року в Об'єднаних Арабських Еміратах.

Підопічні Миколи Костенка і Олександра Корнійчука здобули одну з чотирьох перепусток від Європи, але також на чемпіонат світу в Дубаї кваліфікувалася і збірна Білорусі, передає Укрінформ.
Асоціація пляжного футболу України (АПФУ) та Українська асоціація футболу (УАФ) зверталися до ФІФА та Всесвітнбої організації з пляжного футболу (BSWW) із проханням відсторонити збірну Білорусі від змагань через те, що ця команда представляє країну-спільника терористичного режиму Росії та є співучасником збройної агресії проти України. Але футбольні чиновники відмовилися це робити, як відкинули і пропозицію, щоб білоруси зіграли без своїх національних символів.
Виконуючи Наказ №4435 Міністерства молоді та спорту України від 26 липня 2023 року, який забороняє брати участь у міжнародних змаганнях, де також виступають спортсмени/команди, які представляють Російську Федерацію та Республіку Білорусь, збірна України з пляжного футболу не зіграє на чемпіонаті світу 2024 року в ОАЕ.
Фото: fifa.com.