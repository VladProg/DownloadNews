Харківський гросмейстер Анна Ушеніна стала переможницею престижного турніру Tata Steel India Rapid Tournament 2022 в індійсбкому місті Колката (10 учасниць, кругова система). Це принесло їй перший приз 10 тисяч доларів.

Анна набрала 6,5 очка з 9-ти можливих, розділила 1-2 місця з грузинкою Наною Дзагнідзе, а потім перемогла її на тай-брейку - 2:0.
Почала Ушеніна турнір не кваплячись - з чотирьох нічиїх, у п’ятому турі перемогла місцеву шахістку, а в шостому їй вдалося врятувати тяжку позицію проти співвітчизниці Анни Музичук. У сьомому раунді харків’янці сильно пощастило. Марія Музичук у рівній позиції припустилася фатальної помилки і через пару ходів склала зброю.
Після цього Ушеніна набрала 1,5 очка з 2-х, і на неї чекав перебій із Дзагнідзе. Тут українка діяла просто чудово. Вона двічі подолала грізну суперницю. Особливо ефектною була друга перемога (білими). Анна пожертвувала якість, після чого атака стала невідпорною.
Отож, Ушеніна, стабільна третя шахівниця національної збірної, уперше за десять років вийшла з тіні сестер Музичук. Проте, не забуваємо, що 2012-го харків’янка стала чемпіонкою світу!
Дві інші представниці України - сестри Музичук - у призери не потрапили: Марія поділила 4-6 місця, Анна - 8-9.
У чоловіків перемогу здобув Ніхал Сарін з індії - 6,5 очок з 9-ти. На пів очка відстав його співвітчизник Арджун Ерігайсі.
Тепер 3-4 грудня відбудуться змагання з блискавичної гри.
Тим часом в узбецькій Хіві тривають чвертьфінальні матчі претенденток. Олександра Гарячкіна лідирує з рахунком 2:1 проти Олександри Костенюк. У матчі Катерини Лагно (усі троє - під прапором ФІДЕ) проти китаянки Тань Чжун'ї зберігається рівновага - 1,5:1,5.
Петро Марусенко, міжнародний майстер.
Фото: tatasteelchess.in.