Перший віцепрезидент УАФ Вадим Костюченко спростував інформацію про те, що матч кваліфікації Євро-2024 Україна – Італія пройде з частково закритими трибунами.

Як передає Укрінформ, про це повідомили на сайті УАФ.


«Днями в окремих вітчизняних ЗМІ з’явилася інформація, що Україна проведе поєдинок відбору Євро-2024 проти Італії 20 листопада із частково закритими трибунами. Ця інформація не відповідає дійсності.


Дійсно, УЄФА покарав Українську асоціацію футболу за поведінку вболівальників на матчах збірної України з командами Англії та Італії, що відбулися у вересні в межах відбору Євро-2024.


Але оскільки подача апеляції на рішення дисциплінарного органу УЄФА не зупиняє автоматично виконання такого рішення, то покарання за поведінку українських уболівальників у вересневих поєдинках у частині часткового закриття трибун на найближчий домашній матч (5 000 місць) та заборони на продаж квитків у гостьовий сектор на найближчий виїзний матч було застосовано до УАФ у жовтневих поєдинках проти Північної Македонії та Мальти відповідно.


Водночас апеляційна скарга УАФ було частково задоволена апеляційним органом УЄФА, - йдеться у заяві УАФ


«Таким чином, щодо нашого матчу з Італією в листопаді не передбачено жодних дисциплінарних обмежень УЄФА. Сам матч, нагадаю, пройде в німецькому Леверкузені. Найближчим часом буде відкрито продаж квитків на цей поєдинок. Тому запрошую всіх уболівальників збірної України підтримати команду Сергія Реброва в ключовому матчі відбору Євро-2024», — сказав Костюченко.


Як повідомлялося, матч Україна - Італія відбудеться 20 листопада у Леверкузені (Німеччина).


Фото: Getty Images