Важко пригадати настільки невдалий день для українських шахістів, як той, що трапився у четвертому раунді турніру Гран Свіс, який проходить на острові Мен. Хіба що наступний тур…

У чоловіків трохи кращі шанси мали білими Андрій Волокитін з німцем Вінсентом Кеймером та Антон Коробов - з Богданом Деяком (Румунія). Антон догрався до гіршої позиції, але все ж таки спромігся відскочити на нічию. А Андрій мав позицію з великими шансами на перемогу. Однак у цейтноті він несподівано проґавив туру і зразу ж склав зброю. Також поступився й Ігор Самуненков.
Унічию зіграли Василь Іванчук та Руслан Пономарьов. Руслану чорними дістався грізний суперник - Левон Аронян, який представляє США. Левон довгий час тиснув на позицію чорних, але Руслан захищався дуже стійко.
І лише Юрій Кузубов у відмінному стилі переграв Габріела Саргсяна з Вірменії.
На жаль, наступного дня наші чоловіки продовжили свою сумну тенденцію. Жоден з них не переміг. Унічию зіграв Руслан Пономарьов - білими з Пенталою Харікрішною (2715) з Індії. До речі, це був п’ятий поспіль «семитисячник» у Руслана! Також миром розійшлися Антон Коробов чорними із грізним Анішем Гірі (Нідерланди), а також Юрій Кузубов (тим самим кольором) із Деяком.
А от Іванчук, Самуненков та Волокитін поступилися. Особливо, прикрою була поразка Андрія. Знову він дістав виграшну позицію, але в обопільному цейтноті знову припустився фатальної помилки і програв.

Після п’ятого туру попереду Хікару Накамура, Андрій Єсипенко (під прапором ФІДЕ) та Арджун Ерігайсі (Інлдія) - по 4 очки. Кузубов та Коробов набрали - по 3 пункти , Пономарьов - 2,5, Волокитін та Іванчук - по 2, Самуненков - 1.
Петро Марусенко, міжнародний майстер.
Фото: fide.com.