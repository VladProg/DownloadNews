Капітан збірної України Тарас Степаненко поділився очікуваннями від матчу кваліфікації Євро-2024 проти Італії.

Як передає Укрінформ, він сказав про це на передматчевій пресконференції.


«У нас багато гравців, які проводили поєдинки такого рівня. Ментально всі готові, у команді гарна атмосфера. Ми не можемо сказати, що цей матч є апогеєм чогось, як про це розказують у ЗМІ. Наша робота протягом року привела нас до того, що ми маємо можливість грати вирішальний матч завтра. Якщо подивитися, то кожен поєдинок у відборі був відповідальним, він дозволяв нам рухатися далі й мати можливість пробитися на Євро. Тому завтра — ще один поєдинок на нашому шляху. Кожен матч групи був таким, але завтра повинна бути трохи більша концентрація та впевненість у власних силах», - сказав Степаненко.


Він також зауважив, що успіхи українських футболістів на клубному рівні позитивно впливають на національну команду.


Як повідомлялося, матч Україна - Італія відбудеться завтра, 20 листопада. Початок – о 21:45 за Києвом.


Для прямого виходу на Євро-2024 Україні потрібна лише перемога.


Фото Павла Кубанова