Український боксер Олександр Усик повідомив про умову, за якої прийме пропозицію Тайсона Ф'юрі про розподіл гонорару 70 на 30 (на користь британця) за майбутній поєдинок між ними.

Як поінформував Усик у своєму відеозверненні, британець має пожертвувати 1 млн фунтів стерлінгів на допомогу українцям, які постраждали від війни, розв'язаної рашистською країною-агресором, передає Укрінформ.
Олександр Усик: «Гей, пузо. Я приймаю твою пропозицію 70 на 30, щоб вийти на ринг 29 квітня на Вемблі. Але ти маєш пообіцяти пожертвувати Україні 1 млн фунтів стерлінгів одразу після бою. І за кожен день затримки ти заплатиш 1% зі свого гаманця українцям. Домовилися?».
Очікується, що бій за звання абсолютного чемпіона світу в надважкій вазі між чемпіоном світу за версіями WBO, WBA, IBO та IBF Усиком та володарем поясу WBC Ф'юрі відбудеться 29 квітня в Лондоні на стадіоні «Вемблі».
Фото: Getty Images.