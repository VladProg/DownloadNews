У футбольній Лізі націй сезону-2022/23 завершився груповий турнір розіграшу, за підсумками якого збірна України посіла друге місце у групі 1 Ліги В, пропустивши до елітного дивізіону А національну команду Шотландії.

Згідно з даними ESPN, українська команда заробила за турнір 1,5 мільйона євро з «фонду солідарності» Ліги націй, передає Укрінформ.
Таку суму призових отримала кожна країна-учасниця дивізіону В, незалежно від результату.
Упродовж цього сезону Ліги націй Україна здобула перемоги над Ірландією (1:0) і Вірменією (3:0 і 5:0), зіграла внічию з Ірландією (1:1) і Шотландією (0:0), зазнавши єдиної поразки від Шотландії (0:3).
Натомість команди, які грали у груповому раунді елітного дивізіону А, отримають по €2.25 млн. Також збірні, які стали переможцями своїх дивізіонів, подвоять цей гонорар.
Нагадаємо, у «Фіналі чотирьох» Ліги націй УЄФА влітку наступного року виступлять збірні Хорватії, Нідерландів, Італії та Іспанії.
Фото: УАФ.