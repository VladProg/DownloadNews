Неодноразовий чемпіон Естонії з футзалу клуб "Смсраха" (Віймсі) припинив співпрацю з головним тренером команди сербом Володимиром Йовановичем за публікацію у соцмережі привітання з днем народження на адресу президента РФ Володимира Путіна.


Як передає Укрінформ, про це повідомляє національний мовник ERR.
«Ми припинили співпрацю через некоректну поведінку тренера в соціальних мережах», - сказав естонському радіо керівник клубу Андрій Головін.
За його словами, це зроблено через те, що Йованович привітав у Фейсбуці Путіна із днем народження. «Ми не можемо собі дозволити, щоб у поточний момент, коли триває війна, головний тренер команди так поводився», - сказав Головін.
За його словами, зараз триває пошук нового тренера.
Йованович очолив команду з Віймсі наприкінці грудня минулого року, уклавши контракт на півтора роки.
ФК «Смсраха» (Віймсі) був чемпіоном Естонії з футзалу у 2019-2021 роках.
Як повідомляв Укрінформ, 7 жовтня під час акції з нагоди дня народження російського диктатора Володимира Путіна маріонетка Кремля у Чечні Рамзан Кадиров запропонував скасувати вибори президента в Росії до кінця війни проти України.
Фото: facebook.com