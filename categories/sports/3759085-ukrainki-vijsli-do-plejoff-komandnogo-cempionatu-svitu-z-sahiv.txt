Завершився перший етап командного чемпіонату світу з шахів серед жінок, який проходить у польському Бидгощ.

У першому раунді пулу «А» на українок чекало величезне фіаско. Наші дівчата поступилися грузинкам з рахунком - 0,5:3,5. Щось я не пригадаю, коли збірна України зазнавала такого розгрому. Лише Анна Ушеніна зробила нічию, а Наталія Букса, Інна Гапоненко та Анастасія Рахмангулова поступилися.
Причому, лише Гапоненко мала шанси на виграш, але не лише втратила їх, а й взагалі програла.
Наступного раунду наша команда грала з аутсайдерами з Єгипту. Цього разу все вийшло якраз навпаки. Хоча спочатку все було не так зрозуміло, але потім наші упевнено перехопили ініціативу. Наталія Жукова, Рахмангулова та Єлизавета Гребенщикова взяли гору. Гапоненко на першій шахівниці зіграла унічию. Загальна перемога - 3,5:0,5.
У другому турі грузинки несподівано поступилися француженкам - 1,5:2,5.
У третьому раунді українки здолали потужну команду Індії – 2,5:1,5. Перемогу нашим принесла непоступлива Наталка Букса. Довгий час її позиція проти Вантіки Агравал лишалася дуже тривожною, щоб не сказати поганою. Але стійкість Наталії зіграла позитивну роль - суперниця зазнала поразки. Ушеніна, Гапоненко та Гребенщикова зіграли унічию.
Наступними суперницями наших дівчат стали лідери турніру - шахістки Казахстану. Ця команда не виглядала дуже сильною, тому ми могли сподіватися на перемогу. Та цього разу українок підвів чорний колір. На першій шахівниці несподівано поступилася Ушеніна, яка взагалі-то програє дуже рідко. Також поступилася Рахмангулова. Тому перемога Наталії Жукової не врятувала ситуацію. Адже Букса зіграла унічию. Загальний рахунок матчу - 2,5:1,5 на користь казахстанської команди.
У заключному турі попереднього турніру українки у запеклій боротьбі зіграли внічию з француженками - 2:2. Нашим очко принесла чорними Гребенщикова, а дві половинки (білими) - Букса та Жукова. А от Гапоненко зазнала поразки.
Оцінюючи виступ команди у попередньому турнірі, зазначимо, що наших хитало, як корабель, що потрапив у бурю та не мав досвідченого керманича. Було все навпаки. Є дуже досвідчений і мудрий керманич Михайло Бродський, який вже понад десять років знаходиться у руля українок. Але йому важко керувати командою, не маючи трьох основних шахісток. Проте, сподіватимемося на краще в іграх плей-офф.
Оскільки очка нараховуються за командні перемоги, загальна ситуація після останнього туру така: 1. Казахстан - 9 з 10-ти, 2. Грузія - 7, 3. Франція та 4. Україна - по 5 очок, 5. Індія - 4, 6. Єгипет - 0.
У пулі «В» заключне становище таке: 1. США та 2. Польща - по 7 очок з 10-ти, 3. Китай - 6, 4. Німеччина та 5. Болгарія по 4, 6. Південна Америка – 2.
Таким чином, у чвертьфіналі зустрінуться: Казахстан - Німеччина, Грузія - Китай, Франція - Польща та Україна - США.
Петро Марусенко, міжнародний майстер.
Фото: fide.com.