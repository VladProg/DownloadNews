Федерація зі стрибків у воду направила в мінмолодьспорту лист з проханням розірвати угоду з головним тренером збірної Іллею Квашею.

Президент федерацій України зі стрибків у воду та з синхронного плавання Ігор Лисов розповів своє бачення стосовно ситуації, яка склалася у стрибках у воду, та непорозуміння, які мали місце з цього приводу з міністром молоді та спорту Вадимом Гутцайтом ексклюзивно для Укрінформ.
«Я маю багаторічний досвід у федерації. За всі роки з міністерством завжди було взаєморозуміння, і Вадим Гутцайт розмовляє однією мовою зі спортсменами, тренерами і керівниками федерації, знаходиться у своєму середовищі. Він прикладає багато зусиль для спорту на міжнародній арені, не боїться робити сміливі вчинки, експерименти задля розвитку спорту в Україні та на міжнародній арені. Я відчуваю, що для нього це вкрай важливо. Так, є дискусія, але міністр не сховав голову в пісок, а прийшов на наш захід, тому це вчинок сміливої людини, а я люблю сміливих та сильних людей.

Зараз у нашому спорті не один конфлікт, на жаль. Але ми чітко витримали паузу, щоб детально розібрати ситуацію і позиція Вадима Марковича заслуговує на повагу. І спортсмени, і тренери відчули, що є міністр. Якщо його команда зробила помилку, він не боїться її визнавати і виправляти. Це важливо, щоб про такі вчинки дізналося суспільство», - сказав Ігор Лисов.
За його словами, федерація робить ставку на Іллю Цилютіна в якості головного тренера збірної України.
«Федерація одностайно прийняла рішення звернутися до міністра про дострокове розірвання контракту з Квашею, який повністю втратив комунікацію з спортсменами, тренерами і федерацією, допустив ряд великих помилок. Такий лист вже направлено і ми чекаємо на рішення міністерства. Ми готові подати нову гідну кандидатуру, яка виступить зі своєю програмою на кваліфікаційній комісії. Вона повністю відповідає всім вимогам на цю посаду, має авторитет як серед спортсменів, так і серед тренерів. Це заслужений тренер України зі стрибків у воду Ілля Целютін, який не дивлячись на свій молодий вік, вже має чималий досвід роботи: більше 7 років працює тренером, успішно тренує провідних спортсменів, таких як Олексій Середа, Кірілл Болюх, Софія Лискун, Ксенія Байло та інші. Його спортсмени виборювали медалі на чемпіонатах світу, Європи та Юнацьких Олімпійських іграх. Він до себе ставиться вимогливо і до спортсменів», - розповів Лисов.
Президент федерацій також пояснив, що питання з головним тренером збірної зі стрибків у воду варто вирішити якнайшвидше.
«Центральна особа в спорті - тренер. І нам всім треба зробити, щоб він максимально реалізувався при вихованні спортсмена. Тому для створення нормального морально-психологічного клімату в команді, федерації і плідної співпраці з міністерством вкрай необхідна зміна головного тренера. Наступний рік відповідальний, це рік здобуття ліцензій на Олімпійські ігри в Парижі», - пояснив президент федерацій зі стрибків у воду і з синхронного плавання.

«На завершення хочу додати, що та інформація, яка була оприлюднена на вашому сайті щодо позиції Вадима Марковича, то це прояв сили, а не слабкості міністра. Тому я зі свого боку буду всебічно його підтримувати. Важливо, щоб такі люди були на державних посадах», - підсумував Ігор Лисов.

Як повідомляв Укрінформ, збірна України зі стрибків у воду цього сезону здобула 8 медалей на чемпіонатах Європи і світу.
Фото: прес-служба федерації