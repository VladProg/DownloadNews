Організатори Australian Open оголосили перших володарів Wild Card на турнір 2023 року.

У чоловічих змаганнях дебютує 18-річний Люка ван Аш, який цього року виграв юніорський «Ролан Гаррос». Француз, який посідає 137-е місце у рейтингу АТР, уперше зіграє в основній сітці турніру Grand Slam, повідомляє Укрінформ.
Нинішнього сезону ван Аш виграв два титули: у січні переміг на турнірі ITF M15 у Франції, а в грудні на «челенджері» у Португалії. Загалом француз 2022 року зіграв чотири фінали на турнірах ATP Challenger Tour, в одному з яких поступився українцюі Олексію Крутих.
У жіночій сітці wild card отримала Діан Паррі (№109 WTA). 20-річна француженка вдруге зіграє в основній сітці австралійського «мейджора». 2022 року вона також отримала спеціальне запрошення і програла на старті нашій Марті Костюк. Нинішнього сезону Паррі дійшла до третього кола на «Ролан Гаррос» та Вімблдоні, а також зіграла у півфіналі турніру WTA 250 у Гранбі (Канада).
Відкритий чемпіонат Австралії пройде 16-29 січня у Мельбурні.
На фото: Люка Ван Аш/fft.fr.