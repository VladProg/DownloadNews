Чоловіча та жіноча збірні України з баскетболу 3х3, які продовжують підготовку до кваліфікації Євро, стартували на турнірі Big Twelve Вуароні (Франція).

Чоловіки зіграли у Вуароні двома складами, причому обидві команди виступили в одній групі,передає Укрінформ.
До команди А увійшли Володимир Конєв, Максим Нікітін, Нікіта Руслов та Максим Закурдаєв, до команди В - Олег Бондаренко, Ілля Кабацюра, Юрій Кондраков та Ігор Сергєєв.
Обидві збірні поступились основному складу Греції, а ось збірну Франції U23 обіграла збірна України А. В очному матчі двох українських збірних перемогла збірна А з рахунком 22:19.
Саме збірна України А з другого місця в групі вийшла до чвертьфіналу, де зійдеться з Португалією. Переможець зустрінеться у півфіналі з основною збірною Франції. А ось збірна України В посіла останнє місце в групі і завершила виступи.
Жіноча збірна України у складі Кристини Філевич, Оксани Моллової, Вероніки Космач та Міріам Уро-Ніле стартувала з поразки збірній Франції Nord, а потім обіграла команду Греції А, вийшовши до плей-офф з другого місця.
У чвертьфіналі наша команда зустрінеться зі збірною Іспанії.
Фото: fbu.ua.