Генеральний директор промоутерської компанії K2 Promotions Олександр Красюк назвав головні причини скасування бою у надважкій вазі між володарем поясу WBC британцем Тайсоном Ф'юрі і чемпіоном WBA, WBO та IBF українцем Олександром Усиком.


Про це повідомляє talkSPORT, передає Укрінформ.
«Якщо я почну розповідати усі вимоги Ф'юрі, не вистачить і 15 хвилин. Були умови абсолютно неприйнятні. Це було неповагою до Усика, як до об'єднаного чемпіона та колишнього абсолютного чемпіона. Я не можу розголошувати хід перемовин, це частина етики. Якщо інша сторона захоче ухвалити рішення про розкриття того, що було, тоді ми, можливо, поговоримо про це. З жалем у серці маю визнати, що бою не буде. Усик візьме невелику перерву та виконає свої зобов'язання», - сказав Красюк.
Очікується, що Всесвітня боксерська асоціація (WBA) змусить Усика захищати свій пояс проти британця Деніела Дюбуа після того, як 1 квітня закінчиться встановлений крайній термін для завершення переговорів із Ф'юрі.
Фото: talksport.com.