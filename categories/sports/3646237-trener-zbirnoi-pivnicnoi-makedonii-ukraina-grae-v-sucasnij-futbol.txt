Головний тренер збірної Північної Македонії з футболу Благоя Милевський розповів про перспективи своєї команди на груповій стадії відбору Євро-2024.

Наставник, зокрема, дав дуже високу оцінку грі українських футболістів, передає Укрінформ.
«Потрапити на великий турнір - мрія кожної національної збірної. Група, в якій ми опинилися, пекельно важка, але водночас це великий виклик для всіх нас. Ми обіграли Італію в Палермо, причому цей матч був для неї чи не найважливішим у новітній історії, а після провалу з Північною Македонією італійці вдруге поспіль пропустили чемпіонат світу. Вони будуть надзвичайно мотивовані помститися нам.
Англія - топ-збірна, Гарет Саутгейт чудово працює з надзвичайно талановитою командою. Англійці мають у складі багато гравців молодіжної збірної і зараз жадають великих перемог. Однак ми повинні бути готовими до того, що нас чекає. Мальта - це команда, яка постійно прогресує і стає дедалі конкурентоспроможнішою. Це підтверджують її останні результати.
Україна - міцна, велика команда. Українці грають у сучасний привабливий футбол незалежно від суперника. Це ми побачили в очному матчі на чемпіонаті Європи 2020 року», - сказав Благоя Милевський.
Як повідомлялося, восени минулого року у Франкфурті-на-Майні (Німеччина) пройшло жеребкування кваліфікації чемпіонату Європи 2024 року, за підсумками якого збірна України потрапила до групи С, де зустрінеться з Італією, Англією, Північною Македонією та Мальтою. У гостях із Північною Македонією «синьо-жовті» зіграють 16 червня, а вдома - 14 жовтня 2023 року.
Фото: ffm.mk.