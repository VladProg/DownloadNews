Міжнародна федерація боксу (IBF) зобов'язала чемпіона світу за версіями WBA, WBO, IBF та IBO у надважкій вазі українця Олександра Усика (20-0, 13 КО) зустрітися з обов'язковим претендентом хорватом Філіпом Хрговичем (14-0, 12 КО).

Як повідомляє видання Boxing Scene, Хргович у серпні переміг Чжан Чжилея з Китаю та завоював статус обов'язкового претендента на титул чемпіона світу за версією IBF, передає Укрінформ.
Усик, як відомо, утримує чемпіонські титули WBA, WBO, IBF та IBO, які здобув у першому поєдинку з ексчемпіоном Ентоні Джошуа і згодом успішно захистив їх у серпні цього року в реванші проти англійця.
Після перемоги над Джошуа Уик викликав на бій володаря поясу WBC британця Тайсона Ф'юрі.
Промоутер Красюк повідомив, що робочою датою бою Усик - Ф'юрі є 18 лютого.
У свою чергу промоутер Френк Уоррен заявив, що українець стане наступним суперником Ф'юрі після бою з британцем Дереком Чісорою, який намічено на 3 грудня. Сам Тайсон сказав, що 2023 року проведе три бої, один із них - з Усиком.
Фото: boxingscene.com.