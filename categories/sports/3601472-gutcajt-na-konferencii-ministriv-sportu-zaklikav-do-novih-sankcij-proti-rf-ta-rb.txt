Світ протягнув Україні руку допомоги, проте він може зробити більше, щоб ефективніше протистояти російській військовій агресії, врятувати життя українців і відновити справедливість.

З такою заявою міністр молоді та спорту України Вадим Гутцайт звернувся на конференції міністрів Ради Європи, яка проходить в Анталії (Туреччина), передає Укрінформ.
Він проінформував колег про тяжкі втрати сфери фізичної культури та спорту в цій війні. На полі бою та від ворожих обстрілів мирних міст загинули вже 154 спортсмени та тренери. Ворог знищив 22 і пошкодив 113 спортивні об’єкти. Однак попри все українські спортсмени продовжують виступати і здобувати найвищі нагороди на міжнародних змаганнях.
Країни-партнери допомогли спортсменам України продовжувати тренуватися, а Національному антидопінговому центру України - зберегти національну антидопінгову програму. Вадим Гутцайт подякував за підтримку і закликав до нових рішучих кроків.
Зокрема, відсторонити національні спортивні органи рф та рб від міжнародних спортивних федерацій. Позбавити всіх пов’язаних з країнами-агресорками осіб впливу на міжнародні спортивні федерації: усунути їх від правлінь та організаційних комітетів. Заборонити участь представників рф та рб у міжнародних змаганнях у будь-якому статусі, не допустити трансляції спортивних змагань у цих країнах.
Він закликав вжити ці заходи саме зараз, адже 2023 рік буде відбірковим до Олімпійських ігор 2024 року в Парижі. Країни-агресорки роблять все, щоби повернутися у міжнародний спорт.
«Водночас президент олімпійського комітету росії, порушуючи Олімпійську хартію, вихваляє неспровоковану війну проти моєї країни і заявляє, що російські спортсмени, в тому числі й члени національних збірних, мають честь брати участь у цій війні. Для нас це неприйнятно. Ми не повинні терпіти лицемірний російський «нейтралітет», поки їхні бомби та ракети розриваються на мирних вулицях українських міст», - заявив Вадим Гутцайт.
Фото: mms.gov.ua.