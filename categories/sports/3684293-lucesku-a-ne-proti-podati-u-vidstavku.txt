Головний тренер «Динамо» Мірча Луческу після поразки від «Зорі» (0:1) у матчі 18-го туру УПЛ відповів на питання про можливість відставки.

Як передає Укрінформ, з посиланням на офіційну сторінку «Динамо».
«Насправді, проблема у тому, що у команди дуже важкий період. Я вважаю, що я можу піти у будь-який момент, і я не проти подати у відставку. Але проблема зараз в іншому, цього сезону команда втратила 11 гравців, а не одного. Для того, щоб перебудуватись, потрібен час. Ми не можемо запрошувати нових гравців, ми не можемо за мить перебудувати наш склад. У нас є молоді гравці, але щоби вони дійшли до рівня першої команди, потрібно мати час. Одразу це все зробити неможливо», - сказав Луческу.
За словами головного тренера «Динамо», головна проблема результатів команди полягає у тому, що її залишило 11 гравців.
«Я думаю, що сьогодні ви бачили майбутні контури команди. Дячук грав в основі, він грав добре. Царенку - 19 років, він теж грає в основі, як і Волошин. Можливо, повернеться до команди Бражко, отже ми маємо будувати нову команду з гравців, яких виховав клуб. Я сподіваюсь на повернення Шапаренка, Буяльского. Якби Буяльский грав сьогодні, то ми мали перемагати, без нього не створювали моменти в атаці. Ми втратили обох голкіперів (Бущана та Бойка), ми втратили Кендзьору, Забарного, Миколенко, Шапаренка, Циганкова, Бєсєдіна, Вербича, Вітіньо, де Пену. Від нас пішло багато гравців, неможливо створити нову команду за один день, тим більше, з молодих гравців. У нас у складі 11 гравців, молодших за 20 років», - пояснив Луческу.
Як повідомлялося, «Динамо» поступилося «Зорі» (0:1) у 18 турі Української Прем'єр-ліги.
Як повідомляв Укрінформ, «Динамо» посідає четверту сходинку в УПЛ, маючи в активі 33 пункти після 18 матчів.
Фото: fcdynamo.com