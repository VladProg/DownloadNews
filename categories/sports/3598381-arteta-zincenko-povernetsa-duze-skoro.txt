Тренер «Арсеналу» не впевнений, що українець зіграє із «Саутгемптоном».


Головний тренер Арсеналу Мікель Артета розповів, що український захисник Олександр Зінченко відновлюється і незабаром повернеться на поле, повідомляє прес-служба «канонірів», передає Укрінформ.
«Я думаю, що він близький до повернення. Йому стає все краще і краще, і він справді добре прогресує. Зінченко мав проблеми через травму, яку він отримав на початку сезону, на жаль. Але, знаючи Алекса, він повернеться незабаром. Чи зіграє у найближчому матчі, я не можу зараз сказати. Ми завжди беремо його до уваги», - сказав Артета.
25-річний українець пропустив через травму п'ять останніх матчів «канонірів». Раніше Артета сказав, що Олександр повернеться до початку чемпіонату світу-2022.
Цього сезону на рахунку Зінченка шість ігор у всіх турнірах за «канонірів», у яких Олександр відзначився одним асистом.
Як повідомляв Укрінформ, «Арсенал» лідирує в АПЛ, випереджаючи найближчих переслідувачів «Ман Сіті» на три очки. Наступний матч «каноніри» проведуть на виїзді із «Саутгемптоном» 23 жовтня.
Фото: Getty Images