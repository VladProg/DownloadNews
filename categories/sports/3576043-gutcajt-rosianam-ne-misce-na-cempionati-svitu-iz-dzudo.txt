Представникам рф не місце у світовому спорті. Зокрема - на чемпіонаті світу із дзюдо, що відбудеться у жовтні в Ташкенті.

Про це заявив міністр молоді та спорту України Вадим Гутцайт, передає Укрінформ.
«Спільно з президентом НОК України Сергієм Бубкою, міністром закордонних справ України Дмитром Кулебою, президентом Федерації дзюдо України Михайлом Кошляком, Надзвичайним і Повноважним Послом України в Угорщині Любов’ю Непоп та нашим чемпіоном світу з дзюдо Георгієм Зантарая ми доклали неабияких зусиль, аби не допустити рф на килим світової першості», - написав міністр.
Таке рішення не лише справедливе, але й символічне. За криваву війну проти України російського диктатора позбавили статусу почесного президента Міжнародної федерації дзюдо, а російських дзюдоїстів - права брати участь у престижних міжнародних змаганнях.
Як зазначив Гутцайт, країна-терорист має бути вигнанцем для всього цивілізованого світу. Спорт - не виняток.
Світова першість відбудеться у столиці Узбекистану з 6-го по 13 жовтня. Збірну України представлятимуть 13 спортсменів.
Фото: mms.gov.ua.