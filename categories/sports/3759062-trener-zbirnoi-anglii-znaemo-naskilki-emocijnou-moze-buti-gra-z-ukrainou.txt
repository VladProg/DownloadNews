Напередодні сьогоднішнього матчу відбору Євро-2024 Україна - Англія, який відбудеться у польському місті Вроцлав на «Тарчинський-Арена» (початок - о 19.00), очікуванням від майбутьої гри поділився головний тренер британців Гарет Саутгейт.

Він, зокрема, зазначив, що Україна - дуже небезпечна і організована команда, передає Укрінформ.
«Ми розуміємо, що у Вроцлаві перебувають тисячі українців, які вимушені тікати від війни, і знаємо, наскільки емоційним може виявитися завтрашній поєдинок. Але ми приїхали грати у футбол і намагатимемося досягти позитивного результату. Українська збірна - дуже небезпечна та організована команда, яка блискуче діє передусім на контратаках. Нам потрібно бути зосередженими і намагатися нейтралізувати футболістів суперника у центральній зоні.
Усвідомлюємо, за яких обставин ми граємо. Добре знаємо багатьох футболістів збірної України, які виступають в АПЛ. Розуміємо й те, у якій ситуації перебуває наш суперник. Ми підтримуємо українців, але нам варто грати у футбол», - сказав Саутгейт.
Фото: uefa.com.