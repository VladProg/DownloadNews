Головний тренер футболістів київського «Динамо» Мірча Луческу поділився очікуваннями від першого матчу 4-го раунду кваліфікації Ліги конференцій проти турецького «Бешикташа».

Наставник зазначив, що за турецький клуб виступають якісні гравці, а наша молода команда потребує підтримки уболівальників, передає Укрінформ.
«Боятися нема кого, але скажу, що у «Бешикташа» досвідчений тренер і хороші якісні гравці, які регулярно приходять до клубу з топ-чемпіонатів. Достатньо згадати тих же Окслейда-Чемберлена та Ребича, які цілком могли б продовжувати виступати на високому рівні, але вони обирають хороші зарплати та хороший рівень чемпіонату. Гранди турецького чемпіонату підписують гравців із іменем, і це робить місцеву лігу привабливою для уболівальників...
У тому числі й через це ми потребуємо ц уьому матчі підтримки, адже в силу різних причин граємо власними вихованцями, молодими недосвідченими футболістами, яким по 19-21 рік, і зараз якраз триває процес їхнього виховання. А підтримка вболівальників допоможе їм показати свої найкращі особисті якості», - сказав Луческу.
Як повідомляв Укрінформ, поєдинок «Динамо» - «Бешикташ» відбудеться у четвер, 24 серпня, на стадіоні «Джулешті» у Бухаресті. Початок - о 20.00.
Фото: fcdynamo.com.