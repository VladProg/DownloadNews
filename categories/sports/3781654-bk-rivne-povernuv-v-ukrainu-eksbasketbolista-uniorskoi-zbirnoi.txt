Баскетбольний клуб української Суперліги «Рівне» підписав угоду з 18-річним вихованцем рівненського баскетболу Олександром Поносовим.

Гравець повернувся до рідного клубу після виступів у Австрії та Нідерландах, передає Укрінформ.
Сезон-2022/2023 Олександр Поносов провів у клубі другого австрійського дивізіону «Відень Юнайтед», де у середньому набирав 12,9 очка і робив 3,2 передачі та 3,2 підбирання в 19-ти матчах. Після цього український захисник грав за нідерландську команду другого дивізіону «Кімбрія» (24,7 очка за матч).
Улітку 2022 року Олександр Поносов виступав за юніорську збірну України на Євробаскеті (у середньому мав 12,4 очка, 3,3 підбирання та 3.9 передачі).
БК «Рівне» після двох турів посідає третє місце у турнірній таблиці.
Фото: fbu.ua.