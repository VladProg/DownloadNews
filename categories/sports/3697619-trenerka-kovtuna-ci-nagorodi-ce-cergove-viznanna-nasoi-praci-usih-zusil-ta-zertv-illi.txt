Тренерка спортивного гімнаста Іллі Ковтуна Ірина Надюк оцінила виступ свого підопічного на чемпіонаті Європи зі спортивної гімнастики, в якому спортсмен завоював три нагороди: «золото» у вправах на паралельних брусах та дві «бронзи» - у вправах на перекладині та в особистому багатоборстві.

Вона розповіла про це в розмові ексклюзивно для Укрінформу.
«Для Іллі це вже другий дорослий чемпіонат Європи. Він дуже потужно й наполегливо готувався саме до цих стартів. Ми пройшли сильні тривалі навантаження протягом довгого періоду, зробили багато роботи, роблячи ставку на максимальну допомогу команді з відбором до чемпіонату світу-2023 й власне багатоборство, також на певні окремі прилади. Ці нагороди - це чергове визнання нашої праці, усіх зусиль та жертв Іллі. Ці нагороди є підтвердженням незламності українського народу й готовності боротися до самого переможного кінця», - сказала Надюк.

Тренерка Іллі наголосила, що плани та амбіції Ковтуна не співпали з результатами на чемпіонаті Європи.
«Іллі довелося максимально виступити в перший день для команди, де він продемонстрував найкраще своє багатоборство у дорослій гімнастиці на сьогодні. Він не встиг відновитися для власного результату з багатоборства, була лише одна доба. Ми планували та й усі бачили, що перемога мала бути за нами, проте це спорт, а тим паче гімнастика. Ілля припустився великої помилки на другому приладі «кінь-махи», а потім ще й було падіння на опорному стрибку! Після чотирьох приладів, ми були аж 18-ті, але Ілля не покинув боротися. Попереду два його види й там він виклався на максимум й нереальне зробив реальним. З 18-ї сходинки піднявся на п'єдестал, на третю сходинку. В окремих видах ми також могли досягти більшого: на вільних вправах була прикра помилка в передостанній діагоналі, втратили 0.5-0.6 балів, могли бути третіми, але стали шостими. На «кінь-махи» маленькі похибки дали можливість суддям поставити Іллю на 5-е місце, проте ми йшли боротися за третє», - пояснює Надюк.
За словами тренерки, на цьому Ковтун не збирається зупинятись.
«Ми надалі показуватимемо незламність українського народу, будемо складати гідну конкуренцію у світі гімнастики. Головна ціль – взяти ліцензію на Олімпійській ігри-2024», - додала тренерка Ковтуна.
Як повідомляв Укрінформ, збірна України зі спортивної гімнастики завершила виступи на чемпіонаті Європи, де показала найкращий результат за шість років: українські гімнасти вибороли чотири медалі та фінішували у топ-5 заліку.
Фото: facebook.com/irinandk