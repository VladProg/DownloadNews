У чемпіонаті Франції з футболу завершилися поєдинки 27-го туру елітного дивізіону Ліги 1.

«Марсель» українського хавбека Руслана Малиновського не втримав перемогу над командою українського захисника Едуарда Соболя «Страсбур», пропустивши два м'ячі наприкінці зустрічі - 2:2, передає Укрінформ.
Авторами голів на «Стад Велодром» у Марселі стали Шансель Мбемба (49-та хвилина) та Алексіс Санчес (76, з пенальті) - у господарів; Жан-Юд Аолу (88, 89) - у складі гостей.
На 29-й хвилині Леонардо Балерді залишив «Марсель» у меншості, отримавши червону картку за затримку суперника.
Малиновський вийшов у стартовому складі «провансальців» і на 81-й хвилині поступився місцем на полі Маттео Гендузі.
Соболь у свою чергу замінив на 67-й хвилині Тому Делена.
«Марсель» (56 очок) йде другим у турнірній таблиці Ліги 1, поступаючись 10 очок «Парі Сен-Жермен» (66). У «Страсбура» - 23 очки і 15-е місце.
Фото: AFP.