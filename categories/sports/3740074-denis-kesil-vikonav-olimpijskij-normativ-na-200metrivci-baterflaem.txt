На чемпіонаті світу з водних видів спорту у японському місті Фукуока завершили програму змагань представники артистичного плавання та стрибків у воду, а боротьбу за нагороди розпочали плавці.

Маємо приємні новини для українських уболівальників. 22-річний Денис Кесіль з Дніпра з 11-м часом (1 хвилина 55,75 секунди) кваліфікувався до півфіналу на 200 м батерфляєм, виконавши при цьому олімпійський норматив, який на цій дистанції в чоловіків становить 1.55,78, передає Укрінформ.
Підопічний Костянтина Карташова став четвертим представником українського плавання, якому вдалося показати час, необхідний для участі в Олімпійських іграх у Парижі-2024.
Раніше кваліфікаційні стандарти виконали Михайло Романчук (дистанції 400 м, 800 м і 1500 м вільним стилем), Олександр Желтяков (200 м на спині) та Владислав Бухов (50 м вільним стилем).
Фото: facebook.com/olympicua.