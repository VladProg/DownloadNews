У Катарі відбувся черговий поєдинок 1/8 фіналу XXII чемпіонату світу з футболу.

Шостим чвертьфіналістом ЧС-2022 стала збірна Бразилії, яка здобула впевнену перемогу над командою Республіки Корея - 4:1, передає Укрінформ.
Авторами голів на стадіоні «974» у Досі стали Вінісіус Жуніор, який відкрив рахунок на 7-й хвилині, Неймар (13, з пенальті), Рішарлісон (29), Лукаш Пакета (38) - у бразильців; Син Хо Пек (76) - у складі корейців.
За путівку до півфіналу Бразилія 9 грудня зустрінеться з футболістами Хорватії, які у свою чергу обіграли у серії пенальті збірну Японії.
Як повідомлялося, перші чвертьфінальні пари Мундіалю склали Нідерланди та Аргентина, Франція та Англія.
Завершальні матчі 1/8 фіналу відбудуться 6 грудня: Марокко - Іспанія, Португалія - Швейцарія.
ЧС-2022 завершиться 18 грудня.
Фото: AFP.