Головний тренер збірної України прокоментував результати жеребкування кваліфікації Євро-2024.

Наставник зазначив, що задоволений жеребкуванням, повідомляє прес-служба Асоціації футболу України, передає Укрінформ.
«Попередні покоління футболістів збірної є для нас прикладом того, як протистояти таким сильним суперникам. Боятися нікого не треба. Зробимо все від нас залежне. Дуже добре для хлопців, у них є можливість захистити честь нашої збірної, показати хорошу гру, порадувати наші ЗСУ, усіх людей в Україні. Боротьба попереду, рук не опускаємо. Мотивація буде на найвищому рівні. Хлопці й хотіли таких суперників», - сказав Петраков.
Головний тренер «синьо-жовтих» також розповів про настрій команди після останніх матчів:
«Настрій дуже добрий. Було тяжко, ми грали на виїзді. Усі хлопці хочуть, щоб закінчилася війна й ми зіграли на своїх стадіонах. Хочеться провести поєдинки відбірного турніру вдома», - розповів тренер.

Як повідомляв Укрінформ, у кваліфікації на Євро-2024 збірна України зіграє у групі C, де битиметься проти таких команд: Італія, Англія, Північна Македонія і Мальта.
Фото: uaf.ua