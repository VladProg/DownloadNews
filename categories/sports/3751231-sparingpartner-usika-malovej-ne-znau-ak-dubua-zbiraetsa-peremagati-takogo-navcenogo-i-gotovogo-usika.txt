Бій Усик - Дюбуа відбудеться 26 серпня.

Бельгійський боксер Джек Маловей (13-3-1, 9 КО), який був одним зі спаринг-партнерів чемпіона світу в надважкій вазі за версіями WBA, WBO, IBO та IBF Олександра Усика (20-0, 13 КО), в інтерв’ю Luckypunch.net розповів про тренувальний табір українця, передає Укрінформ.
«Зі спарингів з Усиком я навчився багато чому. Наприклад, я зрозумів, наскільки простим може бути бокс: всього декілька рухів, проте які ж вони ефективні. Сама атмосфера в таборі мені сподобалась, все було добре. Команда Олександра - дуже коректні та чесні люди, тому все пройшло добре. Атмосфера на тренуваннях була позитивна», - сказав Маловей.
Боксер також назвав найкращий скілл українця.
«Найкращий скілл Усика? Це контрпанч. В нього чудовий контрпанч, чудове відчуття моменту, він знає, де потрібно бути в той чи інший момент. В Усика є достатня сила. Я б не назвав це природною силою супертяжа, але він легко може нокаутувати будь-якого супертяжа за допомогою серії ударів. Він напоїть ударами будь-кого.
Бій Усик – Дюбуа це чудове протистояння. Правда я не знаю, як Дюбуа збирається перемагати такого навченого і готового Усика. Усик легко може боксувати 20 раундів в божевільному темпі. Дюбуа ж має справді велику потужність, я спарингував з ним, тому знаю, про що кажу. Один його удар може змінити все. Проте я віддаю перевагу Усику в цьому бою», – додав боксер.
Як повідомляв Укрінформ, бій Усик – Дюбуа відбудеться у Вроцлаві, 26 серпня.
Фото: K2 Promotions