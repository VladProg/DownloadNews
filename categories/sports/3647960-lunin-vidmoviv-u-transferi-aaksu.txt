В українця є пропозиції від клубів АПЛ та Бундесліги.

Голкіпер «Реала» Андрій Лунін хоче залишитися в мадридському клубі та відхилив всі пропозиції, які йому надійшли, повідомляє Relevo, передає Укрінформ.

Одним з таких клубів був «Аякс». Після відмови українця нідерландці підписали воротаря «Вільярреала» Херонімо Рульї.

Також у футболіста, якому 11 лютого виповниться 24 роки, є та були пропозиції від клубів АПЛ та Бундесліги.

Влітку ситуація може змінитися. У гравця залишиться рік контракту з мадридцями, сторони проаналізують ситуацію та приймуть рішення щодо майбутнього голкіпера.

У сезоні-2022/23 Лунін провів на полі у футболці «Реала» 630 хвилин. У 3 із 7 матчів він відстояв на нуль, в решті 4 пропустив 4 голи.

Як повідомляв Укрінформ, найближчий матч «Реал» проведе 7 січня у гостях проти «Вільярреала» у чемпіонаті Іспанії. Нині мадридці йдуть на другому місці у турнірній таблиці Ла Ліги, поступаючись «Барселоні» за додатковими показниками.
Фото: Getty Image