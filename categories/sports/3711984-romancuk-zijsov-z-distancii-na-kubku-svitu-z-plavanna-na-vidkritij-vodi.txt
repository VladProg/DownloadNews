Український плавець припинив виступ на четвертому колі дистанції.

Лідер збірної України з плавання Михайло Романчук зійшов з дистанції на етапі Кубка світу з плавання на відкритій воді, що проходить в італійському Гольфо-Аранчі, повідомляє Суспільне Спорт, передає Укрінформ.
Романчук розпочав заплив у топ-3, поступово втративши лідируючі позиції. Тим не менш, перед четвертим колом український плавець займав дев'яте місце із незначним відставанням від лідерів.
На четвертому колі проміжного результату Романчука онлайн система не зафіксувала. А згодом, після запливу, український атлет виклав на своїй сторінці в Інстаграмі сторіз, на якому видно, як він тримається за обличчя після підйому з води на пірс.
«Це сталося на третьому колі, практично чотири кола пропливли. Був якийсь з італійців, хто точно - сказати не можу, адже їх було 33. Наслідки - ніякі, просто дуже болить ніс. Сподіваюся, щоб до вечора він не опух, і я зміг далі тренуватися та плавати. Мені незрозуміло, як це відбулося, бо я залишав вдосталь місця. Навіщо взагалі пхатися? Не було причини, це середина дистанції, все попереду», - сказав Романчук.
Переможцем Кубка світу в Гольфо-Аранчі став угорець Крістоф Разовські. На фініші дистанції він випередив італійця Домініка Ачеренцу на 2.50 секунди.
Як повідомляв Укрінформ, це другий старт Романчука у кар'єрі на рівні Кубка світу на дистанції 10 км. У 2022 році в Німеччині він став срібним призером.

Фото: Getty Images