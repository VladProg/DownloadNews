Кабінет Міністрів України Постановою від 27 вересня 2022 р. № 1082 вніс зміни до Правил перетинання державного кордону громадянами України під час дії воєнного стану.

Про це йдеться на сайті Державної прикордонної служби України, передає Укрінформ.
Зокрема цими змінами визначено особливості пропуску спортсменів, які включені до складу національних збірних команд України з олімпійських, неолімпійських видів спорту та видів спорту осіб з інвалідністю, тренерів зі складу національних збірних команд України.
За внесеними змінами пропуск через державний кордон здійснюється Держприкордонслужбою за наявності підтвердних документів та за умови виконання правил перетину державного кордону України для спортсменів і всіх включених до складу команд різного рівня.
Підтвердними документами для осіб є рішення Мінмолодьспорту або лист Міністра молоді та спорту до Держприкордонслужби щодо участі зазначених осіб у спортивному заході та перетинанні державного кордону відповідними особами.
Такий лист надається Держприкордонслужбі за попереднім зверненням (заявою) відповідних суб’єктів сфери фізичної культури і спорту, що містить вичерпний перелік осіб, які беруть участь у спортивному заході, та строк його проведення.
У разі непідтвердження мети поїздки уповноважені службові особи Держприкордонслужби відмовляють у перетинанні державного кордону в порядку, визначеному частиною першою статті 14 Закону України «Про прикордонний контроль».