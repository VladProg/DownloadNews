Міжнародний олімпійський комітет (МОК) 26 липня не відправлятиме запрошення Росії та Білорусі на Літні Олімпійські ігри 2024 року в Парижі (Франція).

Як передає Укрінформ, про це йдеться у пресрелізі МОК.
«Запрошення (на Олімпіаду-2024 - ред.) до 203 відповідних Національних олімпійських комітетів будуть надіслані 26 липня 2023 року. Не будуть надіслані запрошення НОК Росії та Білорусі, а також НОК Гватемали, чиє членство наразі призупинено», - заявили у Комітеті.
Зазначається, що поточні рекомендації МОК для міжнародних федерацій та організаторів міжнародних спортивних заходів щодо участі спортсменів з російським або білоруським паспортом у міжнародних змаганнях не стосуються участі спортсменів та їх допоміжного персоналу з російським чи білоруським паспортом на Олімпійських іграх у Парижі 2024 року або Зимові Олімпійські ігри в Мілані і Кортіна-д'Ампеццо у 2026 році.
«МОК прийме це рішення у відповідний час, на власний розсуд і без зв’язку результатами попередніх олімпійських кваліфікаційних змагань», - додали у МОК.
Літня Олімпіада відбудеться з 26 липня до 11 серпня 2024 року, а Паралімпіада – з 28 серпня до 8 вересня.
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Позиція України з цього приводу незмінна: допоки в Україні триває війна, країни-агресорки не мають бути допущені до змагань у будь-якому статусі, навіть під нейтральним прапором. У разі допуску росіян та білорусів українська збірна може бойкотувати Олімпіаду.