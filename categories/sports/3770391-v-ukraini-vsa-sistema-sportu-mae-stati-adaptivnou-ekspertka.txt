Вся система спорту в Україні має стати адаптованою для осіб з інвалідністю.

Про це в ефірі програми «Укрінформ: вечірній стрім» сказала засновниця Центру стратегічних комунікацій СТРАТКОМ Україна Аліна Фролова.
"У нас дуже багато ампутацій зараз буде, це поки що такий невидимий пласт проблеми. Офіційно цифру не розголошують, але рівень ми розуміємо. І розуміємо, що у нас вся система спорту має бути адаптованою і адаптивною", - сказала Фролова.

Вона зазначила, що на початку організації спортивних змагань для поранених військовослужбовців Invictus Games в Україні стикнулися з проблемою нестачі тренерів в адаптивному спорті.
"Зараз у нас вже є група тренерів, яка розуміється на адаптивному спорті. Яка має обладнання, і яка займається з хлопцями та дівчатами. Але ми зробили такий мікс, де у нас є професійні тренери і асистенти тренерів, які є ветеранами. Це дуже важливо, бо тільки ветеран, який пройшов через такі випробування, і сам почав займатися, він краще розуміє метод по якому можна замотивувати", - сказала Фролова.
Водночас, вона зауважила, що в Україні необхідно розвивати і обладнання, і інфраструктуру, яка б надавала можливість займатися адаптивним видом спорту.
За її словами, Ігри Нескорених є прикладом тої ініціативи, яка повертає людину до життя та реабілітує її. Вона зазначила, що спортивні досягнення не є важливими на цих змаганнях.
Як повідомлялося, цієї осені на міжнародних змаганнях Invictus Games, що проходили в німецькому Дюссельдорфі, Україну представила команда із 25 ветеранів і ветеранок та військовослужбовців – учасників російсько-української війни, які отримали поранення під час або внаслідок виконання обов’язків у зоні бойових дій.