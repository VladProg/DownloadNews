Забарний отримав червону картку.

«Донецький «Шахтар» здобуває перемогу над «Динамо» (3:1) в 7 турі Української Прем'єр-ліги, передає Укрінформ.
На 29 хвилині першого тайму «гірники» вийшли вперед. Мудрик навісив з кутового, Траоре зробив скидку, і Зубков розстріляв ворота «Динамо».

Наприкінці першого тайму Тимчик збив Мудрика на куті штрафного, арбітр призначив пенальті. Нещерет потягнув удар з позначки від Траоре.

Після перерви кияни змогли зрівняти рахунок. Циганков навісив зі штрафного з лівого флангу, і Ванат, який зіграв на випередження, головою переправив м'яч у ворота.

Вже за дві хвилини «Шахтар» знову вийшов вперед. Мудрик прийняв м'яч перед лівим кутом штрафного, змістився у центр і низом пробив точно під штангу.

На 69 хвилині «Динамо» залишилось в меншості. Забарний збив Сікана, який перехопив м'яч і міг вийти один на один з голкіпером.

Сікан таки забив свій м'яч. На 74 хвилині після довгої передачі на хід Мудрик віддав пас на порожні ворота Сікану, який закотив м'яч у сітку - 3:1.

«Шахтар» переграв «Динамо» та продовжує посідати друге місце в УПЛ. «Динамо» - на 9-й позиції в чемпіонаті України.

Як повідомляв Укрінформ, сьогодні в Українській Прем'єр-лізі відбувся ще один матч. Львівський «Рух» у компенсований час не втримав нічию із лідером УПЛ «Дніпром-1» (2:3).
Фото: upl.ua