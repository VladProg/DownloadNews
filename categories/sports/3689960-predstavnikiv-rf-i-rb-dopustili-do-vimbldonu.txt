Британська асоціація тенісу(LTA) допустить росіян та білорусів до Вімблдону та інших змагань у нейтральному статусі.

Про це повідомили на сайті асоціації, передає Укрінформ.
«20 квітня 2022 року LTA оголосила про своє рішення заборонити всім російським і білоруським гравцям відвідувати свої заходи. Як було сказано тоді, ми хотіли надіслати «чіткий сигнал російській і білоруській державам, що їхні дії в Україні є предметом міжнародного засудження». Ми й надалі вважаємо, що це був правильний курс дій, і хочемо подякувати всім, хто його підтримував. Минув рік, а страждання народу України внаслідок війни в їхній країні не припиняються. Проблеми в тенісі чи спорті порівняно незначні. Однак наше минулорічне рішення заборонити російським і білоруським гравцям відвідувати наші турніри призвело до значних санкцій, накладених на нас турами ATP і WTA, включаючи реальну перспективу припинення нашого членства, якщо ми повторимо заборону в 2023 році», - йдеться в повідомленні.
В асоціації також пояснили, що їхня позиція на рахунок підтримки України залишається незмінною.
«Наша позиція щодо підтримки народу України залишається незмінною у 2023 році, як і наша стурбованість тим, що російські та білоруські режими отримують репутаційні та інші переваги, намагаючись асоціювати себе з гравцями. Тим не менш, ми знаємо, що російські та білоруські гравці минулого року грали в турах як нейтральні спортсмени. Беручи ці міркування разом, ми погодилися, що всі російські та білоруські гравці та допоміжний персонал, які бажають взяти участь у наших подіях у 2023 році, повинні будуть підписати декларації про нейтралітет. Це відповідає вказівкам уряду Великої Британії та є підходом, який використовувався в інших видах спорту», - пояснили в асоціації.
Міністр закордонних справ України Дмитро Кулеба назвав аморальним рішення Вімблдону допустити до участі у змаганнях тенісистів з росії та білорусі. Про це глава МЗС написав у Твіттері.
"Рішення Вімблдону дозволити російським та білоруським гравцям змагатися є аморальним. Чи припинила росія свою агресію або звірства? Ні, просто Вімблдон вирішив піти назустріч двом співучасникам злочину. Я закликаю уряд Великої Британії відмовити їхнім гравцям у візах", - написав Кулеба.
Як повідомлялося, українські спортсмени не змагатимуться на міжнародних турнірах, де будуть представлені атлети з росії чи білорусі. Відповідне рішення ухвалене Кабінетом Міністрів України.
Фото: Getty Images