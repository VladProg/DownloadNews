На першому етапі Кубка світу-2022/2023 з біатлону в Контіолахті (Фінляндія) у суботу завершилася чоловіча спринтерська гонка на 10 км.


Перемогу здобув норвежець Йоганнес Бьо, який показав час 23 хвилини 09,0 секунди і припустився одного промаху на вогневих рубежах, передає Укрінформ.
Другим був ще один представник Норвегії - Стурла Гольм Легрейд (10,5 секунди відставання; 0 промахів), третім - Роман Реез з Німеччини (+28,8; 0).
З українців найкращий результат (30-й) показав Артем Прима (+1.46,9; 1). Богдан Цимбал фінішував 36-м, Тарас Лесюк - 40-м, Антон Дудченко - 59-м, Денис Насико - 84-м.
У суботу також пройде жіноча гонка на 7,5 км за участю українок Олени Білосюк (10-й стартовий номер), Дар'ї Блашко (29), Анни Кривонос (65) та Ірини Петренко (78).
Програму стартового етапу Кубка світу завершать 4 грудня гонки переслідування.
На фото: Артем Прима/biathlon.com.ua.