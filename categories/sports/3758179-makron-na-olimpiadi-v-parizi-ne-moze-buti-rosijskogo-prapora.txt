Президент Франції Еммануель Макрон заявив, що російського прапора не може бути на Олімпійських іграх-2024 у Парижі, поки Росія скоює воєнні злочини.

Про це повідомляє Le Monde, передає Укрінформ.
«Очевидно, що російського прапора на Іграх у Парижі бути не може, я думаю, що тут є консенсус… Росії, як країні, немає тут місця в той час, коли вона скоювала воєнні злочини, коли вона депортувала дітей», - сказав Макрон в інтерв'ю L'Equipe.
Спортсмени з Росії та Білорусі зіткнулися з санкціями після того, як Росія вдерлася в Україну в лютому 2022 року. Попри продовження війни, МОК рекомендував дозволити спортсменам з Росії та Білорусі брати участь у змаганнях в нейтральному статусі за умови, якщо вони не підтримують війну РФ проти України і не пов'язані з військовими своїх країн.
«Справжнє питання, яке доведеться вирішити олімпійському світу, в тому, яке місце надати цим російським спортсменам, які іноді готувалися все життя, а також можуть стати жертвами цього режиму», - зазначив Макрон.
Він додав, що важливо розрізняти спортсменів, які фактично є співучасниками дій російської влади, і тих, хто «став жертвою режиму».
МОК має, за його словами, ухвалити справедливе і зрозуміле українцям рішення.
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Заборона українським спортсменам брати участь у міжнародних змаганнях разом із росіянами та білорусами почала діяти наприкінці березня, але пізніше Міністерство молоді та спорту України дозволило українським спортсменам брати участь у змаганнях, на яких атлети з Росії та Білорусі виступають під нейтральним прапором.
Офіційні особи у самій Франції неодноразово зазначали, що участь російських і білоруських спортсменів в ОІ-2024 можлива лише за суворого нейтралітету.
Літня Олімпіада відбудеться з 26 липня по 11 серпня 2024 року, а Паралімпіада – з 28 серпня до 8 вересня.