Три медалі виборола збірна України у другий день першого в історії молодіжного чемпіонату Європи з плавання (U23), який приймає Дублін (Ірландія).

Як повідомляє пресслужба НОК України, двічі сходив на п’єдестал Владислав Бухов, передає Укрінформ.
21-річний киянин став переможцем у новій дисципліні - гонці на вибування на 50 м вільним стилем, так званій Skins Race. У вирішальному запливі Бухов першим торкнувся бортика басейна на фініші (24,49 секунди), здобувши «золото».
Ще одну нагороду - «бронзу» - Бухов виграв на класичній 50-метрівці вільним стилем (21,96).
Також бронзовим призером на дистанції 200 метрів брасом став Максим Овчінніков (2 хвилини 11,02 секунди).
На фото: Владислав Бухов (Instagram).