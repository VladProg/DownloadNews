«Синьо-жовті» зрівнялися за очками з лідером групи Польщею.

Збірна України з футзалу розгромила Сербію у виїзному матчі третього туру елітного раунду відбору на чемпіонат світу-2024 – 6:1, передає Укрінформ.

Підопічні Олександра Косенка зняли питання щодо переможця ще у першому таймі. Протягом дев’яти хвилин у ворота сербів влетіло чотири м’ячі. Господарі змогли відповісти голом Васича.
Після перерви українці відзначились ще двічі. У результаті дублі на свій рахунок записали Даниїл Абакшин та Назар Швед, по одному м’ячу забили Євгеній Жук та Ігор Корсун.
Збірна України набрала шість очок та зрівнялася з лідером групи В, Польщею. Сербія опустилася на третій рядок з чотирма очками.

Наступний матч «синьо-жовті» проведуть також з сербами. «Домашній» поєдинок четвертого туру пройде 11 жовтня в угорському Беретьйоуйфалі, початок зустрічі – о 19:00 за Києвом.
Фото: futsal.com.ua