21-23 вересня в естонській столиці Таллінні за підтримки Хокейного союзу Естонії та мерії Таллінна відбудеться благодійний міжнародний турнір Hockey Armor на підтримку народу України.

У змаганнях візьмуть участь команди з Чехії, Фінляндії, Великої Британії, Польщі, Литви, Латвії, Естонії та України, передає Укрінформ.
Очікується, що в складі української команди виступатимуть хокеїсти, які зараз боронять нашу землю зі зброєю в руках, зокрема Олексій Лазаренко та Олег Панасенко. Змагання прийме надсучасна, місткістю 7700 глядацьких місць талліннська арена «Тондіраба». Та сама, на якій відбувалися матчі чемпіонату світу-2023 у Дивізіоні 1В за участю національної збірної України.
Спеціальними зірковими гостями турніру будуть олімпійський чемпіон Наuано-1998, дворазовий володар Кубка Стенлі, легендарний чеський воротар Домінік Гашек, литовський хокейний форвард Дайнюс Зубрус, який у дитячому віці тренівався у харківській команді «Дружба-78» і за плечима якого 19 сезонів в НХЛ.
Також у програмі заходів є концерт на підтримку України гурту «Ляпіс Трубецкой».
Колишній хокеїст, а нині ідейний натхненник турнірів серії «Хокейний байрактар» Роман Мікутін каже, що з допомогою заходів у Таллінні планує зібрати $5 000 000, які будуть спрямовані на допомогу постраждалим унаслідок російської агресії українцям.
Фото: fhu.com.ua.