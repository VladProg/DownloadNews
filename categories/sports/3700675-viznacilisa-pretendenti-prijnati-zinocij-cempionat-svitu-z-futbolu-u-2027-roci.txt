Міжнародна федерація футбольних асоціацій (ФІФА) отримала чотири заявки на проведення чемпіонату світу 2027 року серед жінок.

Як повідомляє офіційний сайт організації, було подано дві спільні заявки - від Бельгії, Нідерландів і Німеччини та від США й Мексики, а також окремо зацікавленість у проведенні турніру виявили дві асоціації - Бразилія та Південно-Африканська Республіка (ПАР), передає Укрінформ.
Претенденти представляють одразу чотири конфедерації (УЄФА, КОНКАКАФ, КОНМЕБОЛ та КАФ), а ще дві (АФК та ОФК) прийматимуть жіночий ЧС-2023 (улітку відбудеться в Австралії та Новій Зеландії).
На думку ФІФА, такий рівень участі підтверджує глобальну привабливість змагань.
Визначення переможця тендеру на проведення жіночого ЧС-2027 відбудеться на Конгресі ФІФА 17 травня 2024 року.