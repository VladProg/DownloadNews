Дворазова олімпійська призерка і чемпіонка світу Людмила Лузан провела перші тренування у Криспінувській затоці, яка прийматиме змагання з веслування на байдарках і каное на ІІІ Європейських іграх-2023 у Польщі.


Українська веслувальниця поділилася враженнями від польського прийому та розповіла, в якій формі підходить до головного мультиспортивного форуму континенту, передає Укрінформ.
«Умови тут дуже добрі, мені подобається, як все організовано, хороша інфраструктура. А розуміння того, що цей турнір раз на чотири роки, дає відчуття ніби це міні Олімпійські ігри. Тому, звичайно, відчувається масштаб цих змагань і атмосфера - ловиться кураж. Я вже чекаю на старт, хочеться змагатися. Думаю, що ми зараз в дуже добрій формі, а вода вже покаже, хто як працював. Я до кожних змагань ставлюся як до свята. Хочеться отримати задоволення від процесу, зробивши все для України та її перемоги. Тому з легкою душею виходжу на старт і роблю свою роботу. Я знаю, що пройшла добру підготовку і не сумніваюся в собі», - сказала Людмила.
ІІІ Європейські ігри триватимуть з 21 червня по 2 липня.
Фото: facebook.com/olympicua.