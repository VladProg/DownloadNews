Спортсменам з Росії та Білорусі, які висловлювали підтримку агресії Кремля проти України або безпосередньо брали в ній участь, не можна надавати доступ до участі в міжнародних спортивних заходах, але роль ЄС в цьому питанні обмежується автономією національних федерацій та олімпійського руху.

Про це заявив віцепрезидент Європейської комісії з просування європейського способу життя Маргарітіс Схінас, який перебуває з візитом у Києві, повідомляє кореспондент Укрінформу.
«Я добре знаю, і ми обговорювали це минулого разу, про ситуацію зі спортсменами з Росії та Білорусі, тому що однозначно нікого – нікого! - хто брав участь, схвалював чи прославляв вторгнення, не можна допускати до участі в міжнародних змаганнях», - підкреслив Схінас під час спільного брифінгу із міністром молоді та спорту України Вадимом Гутцайтом.
Разом з тим роль ЄС обмежена автономією у прийнятті рішень національними спортивними федераціями та міжнародним олімпійським рухом, додав віцепрезидент Європейської комісії.
«Це об’єктивна складність, і я наполягав разом з нашими друзями з Міжнародного олімпійського комітету, щоб будь-які рішення (про допуск на змагання - ред.) виключали тих осіб, які будь-яким чином – у соціальних мережах чи публічних заявах – активно чи опосередковано – виступали за агресію. Мене запевнили, що це так все і відбувається», – наголосив європейський посадовець.
«Подивимося, ми стежитимемо за розвитком подій, але це найбільше, що я можу зробити з точки зору меж компетенції», - додав віцепрезидент Єврокомісії.
Як повідомляв Укрінформ, наприкінці січня Міжнародний олімпійський комітет оголосив про намір повернути спортсменів з РФ та Білорусі до виступів на міжнародних змаганнях під нейтральним прапором. Водночас президент МОК Томас Бах хоч і підтвердив підтримку українців, однак застеріг проти втручання урядів держав у рішення комітету щодо допуску до участі в Олімпіаді російських та білоруських спортсменів.
Наприкінці лютого міністри спорту понад 30 країн звернулися до МОК із закликом утриматися від повернення спортсменів з РФ та Білорусі до участі у наступній Олімпіаді - навіть під нейтральним прапором.
У той же час міністр молоді та спорту Вадим Гутцайтзаявив, що, незважаючи на самостійність національних спортивних федерацій у прийнятті рішень щодо допуску російських і білоруських спортсменів до міжнародних змагань на своїй території, окремі уряди «не видають їм візи, і це вже підтримка».
Фото: ua.depositphotos.com