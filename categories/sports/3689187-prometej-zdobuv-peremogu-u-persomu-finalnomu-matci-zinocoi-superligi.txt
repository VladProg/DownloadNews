З рахунком 3:1 підопічні Івана Пєткова завдали поразки вінницьким волейболісткам.

У Чернівцях розпочалася фінальна серія чемпіонату України з волейболу серед жінок Суперліги, в якій беруть участь волейболістки «Прометея» з Дніпропетровської області та команди «Добродій-Медуніверситет-ШВСМ» (Вінниця), передає Укрінформ.
У першому матчі після двох стартових сетів рахунок був рівним. Спочатку переміг «Прометей» 25:16, а потім їхні суперниці 20:25. Втім далі боротьби на майданчику практично не було. Підопічні Івана Петкова були явно сильніше – 25:12 та 25:12.
Відтак, перемогу у першому фінальному матчі здобув «Прометей» - 3:1 (25:16, 20:25, 25:12, 25:12).

Як повідомляв Укрінформ, завтра, 30 березня розпочинається серія поєдинків за 3 місце, у ній зіграють «Аланта» (Дніпро) та Збірна України U-17.

Фото: prometeyvc.com/ua