Клуб вже відновив свою діяльність та бере участь у турнірі у Чернівцях.

Хмельницьке «Поділля» готується повернутися до чемпіонату України серед команд Першої ліги влітку, повідомляє Єye.ua, передає Укрінформ.
Через війну «Поділля» взяло паузу у змаганнях серед професійних футбольних клубів, нині клуб вже відновив свою діяльність та бере участь у благодійному турнірі «На підтримку ЗСУ» у Чернівцях.
«Поступово ми вже готуємося до повернення в першу лігу. На турнірі разом з молоддю зіграли Кирило Костенко та Олександр Цибульник. Звісно, вони поки лише, так би мовити, підтримують свою форму. Готові повернутися до «Поділля» й інші футболісти, які грали в нашому клубі в першій лізі. Але поки вони виступають за інші команди. Як тільки закінчиться чемпіонат сезону 2022/2023 років, чимало хлопців виявили бажання повернутися до «Поділля». «Склад формуватимемо по завершенню діючого чемпіонату, бо зараз всі футболісти при командах. Тож у новому сезоні в ПФЛ за «Поділля», думаю, гратиме чимало футболістів, які раніше виступали за нас, але будуть і нові гравці», - сказав головний тренер «Поділля» Віталій Костишин.


Як повідомляв Укрінформ, президент Професійної футбольної ліги Олександр Каденко заявив, що для участі у сезон-2023/24 вже проходять атестацію Лівий берег, Поділля, Агробізнес, Вікторія та деякі аматорські колективи.
Фото: facebook.com/groups/fcpodillya/media