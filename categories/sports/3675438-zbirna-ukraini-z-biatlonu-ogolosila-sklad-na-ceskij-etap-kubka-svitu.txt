Тренерський штаб збірної України з біатлону назвав склад на 7-й етап Кубка світу, що пройде 2-5 березня у Нове-Место (Чехія).

Як інформує офіційний сайт Федерації біатлону України, до заявки України увійшли десять спортсменів (по п'ять у жіночій та чоловічій командах), передає Укрінформ.
Чоловічу збірну України представлятимуть Артем Прима, Антон Дудченко, Богдан Цимбал, Денис Насико та Дмитро Підручний, жіночу - Юлія Джима, Анастасія Меркушина, Олена Білосюк, Дар'я Блашко, Любов Кип'яченкова.
Водночас повідомляється, що участь Блашко у гонках в Нове-Место залишається під питанням. У разі неготовності спортсменки тренери збірної України розглядаютть можливість її заміни на заключні етапи Кубка світу у шведському Естерсунді та норвезькому Голменколлені.
Додамо, що до заявки на чеський етап Кубка світу не увійшла Анна Кривонос, яка достроково закінчила сезон через хворобу.
У програмі змагань в Нове-Место - спринти, гонки переслідування та змішані естафети.
Фото: biathlon.com.ua.