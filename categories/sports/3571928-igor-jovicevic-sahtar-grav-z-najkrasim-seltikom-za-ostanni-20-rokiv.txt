Головний тренер футболістів донецького «Шахтаря» Ігор Йовичевич поділився думками щодо матчу з шотландським «Селтіком» (1:1) у другому турі групового раунду Ліги чемпіонів.

Наставник, зокрема, відзначив силу суперника, передає Укрінформ.
«Це був важкий матч. Я вас запевняю, що кожній команді було б непросто з таким «Селтіком». Це найкращий «Селтік» за останні 20 років - з гарним тренером, дуже динамічними футболістами, які дуже швидко вступають у відбір м'яча після втрати, є дуже агресивними у пресингу. Якщо ви бачили, то у першому матчі вони мали забивати чотири м'ячі «Реалу». У нас молода, талановита, дисциплінована команда. Вона має характер - пропустила і повернулася у гру. Тому ми маємо відчувати гордість за молодих хлопців. Для них це чудовий досвід», - сказав Йовичевич.
У третьому турі 5 жовтня «Шахтар» на виїзді зіграє з мадридським «Реалом», а «Селтік» у гостях протистоятиме німецькому «Лейпцигу».
Становище команд у квіартеті F Ліги чемпіонів: «Реал» - 6 очок, «Шахтар» - 4, «Селтік» - 1, «Лейпциг» - 0.
Фото: facebook.com/fcshakhtar.