На відбірковому поєдинку чемпіонату Європи з футболу Кіпр - Іспанія (група А), який відбудеться 16 листопада, працюватиме українська суддівська бригада.

Як повідомляє пресслужба Української асоціації футболу (УАФ), головним арбітром зустрічі призначено Миколу Балакіна, передає Укрінформ.
На лініях йому допомагатимуть Олександр Беркут та Дмитро Запороженко. Четвертий арбітр - Віталій Романов. Арбітр відеоспостереження (VAR) - Катерина Монзуль, її асистент - Олексій Деревінський.
Також додамо, що у ролі суддівського спостерігача на матчі в групі І Швейцарія - Косово (18 листопада) працюватиме українець Віктор Швецов.
Нагадаємо, що збірна України свій заключний матч кваліфікації Євро-2024 проти команди Італії проведе 20 листопада на полі «БайАрени» в німецькому Леверкузені (початок - о 21.45).
Турнірне становище: Англія - 16 очок (після 6-ти ігор), Україна - 13 (7), Італія - 10 (6), Північна Македонія - 7 (6), Мальта - 0 (7).
У фінальний турнір чемпіонату Європи, який пройде влітку 2024 року у Німеччині, вийдуть по дві найкращі команди з кожної групи.
Фото: Getty Images/Global Images Ukraine.