Михайло Мудрик може не виступити на молодіжному чемпіонаті Європи-2023 з футболу через проблеми зі здоров'ям.

Форвард пропустив сьогоднішній відбірковий матч Євро-2024 Україна - Мальта (1:0), передає Укрінформ.
Про причину відсутності гравця розповів наставник «синьо-жовтих» Сергій Ребров.
«Михайло вчора на тренуванні відчув проблеми з литковим м'язом. Сьогодні на розминці він спробував, сказав, що все добре, але перед тим як випускати його на поле, він сказав, що не може. Тому під великим питанням його участь на Євро. Він сам зобов'язаний вирішувати. Він дуже хоче поїхати. Якщо він відновиться, допоможе нашій збірній», - зазначив Ребров.
Турнірне становище: Англія - 9 очок (після 3-х ігор), Україна - 6 (3), Італія - 3 (2), Північна Македонія - 3 (2), Мальта - 0 (4).
Нагадаємо, молодіжна збірна України (гравці до 21-го року) 21 червня стартує на чемпіонаті Європи U21 поєдинком проти команди Хорватії.
Фото: Getty Images/Global Images Ukraine.