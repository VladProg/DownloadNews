До п’ятого кола чоловічого Кубку світу з шахів, який проходить у Баку, прорвався лише один українець - нев’янучий Василь Іванчук. Щоправда, він змусив похвилюватися своїх уболівальників.

Утім, дві перші партії проти Вахапа Шанала з Туреччини закінчилися взагалі без хвилювань - дві безбарвні нічиї. Але на тайбрейку Іванчук захопив ініціативу. Наприклад, вже у першій додатковій партії він міг білими виграти в один хід, але догрався до нічиєї. Чорними Василь легко зрівняв гру - теж мирний підсумок. Ще дві зустрічі. У першій українець досить легко мав перемагати, але теж - «повз ворота». І лише у четвертому двобії нарешті влучив у ціль. 3,5:2,5 - загальна перемога Іванчука!
Тепер у п’ятому раунді йому доведеться грати з Магнусом Карлсеном - найсильнішим шахістом світу. Здавалось, що ж дивного в тому, що Магнус подолав молодого німця Вінсента Кеймера - 3,5:2,5? Можливо, й нічого, якби не характер матчу.
У першій партії Магнус чорними легко зрівняв гру, але в рівній позиції фатально помилився і програв. У другій Кеймер міг одним ходом вирішити долю матчу на свою користь, але пройшов повз нього. Довгий час німець зберігав рівновагу, але необережний рейд крайнім пішаком призвів його до трохи гіршої позиції, а ще кілька помилок дозволили Магнусу зрівняти рахунок.
На тай-бреку настала черга Карлсена втрачати шанси. Зокрема, у першій партії він білими не реалізував виграшну позицію. Теж саме норвежець зробив і в наступній партії - чорними. Потім - нічия без особливих пригод. І лише у четвертому двобії ексчемпіон світу нарешті взяв гору.
Який висновок може зробити Іванчук? Що на цих змаганнях Магнус грає не найкращим чином, часто помиляється. І треба уважно фіксувати його помилки…
Руслан Пономарьов своїм виступом нагадав героя казки «Колобок». Він здолав вельми сильного в’єтнамця, а от не такому сильному угорцю поступився ще в основний час - 1,5:2,5. Доволі прикро!
Серед сенсацій програш другого номера турніру американця Хікару Накамури, який поступився Рамешбабу Прагнанандха з Індії.
У жіночій частині Кубку доля звела в одній восьмій фіналу сестер Анну та Марію Музичук. Досі усі їхні зустрічі закінчувалися унічию. А тут мирного результату бути не могло.
Хтозна, чи билися сестри насправді, чи результат вирішувався на сімейній раді, але, так чи інакше, перші дві партії скінчилися унічию. А на тайбрейку Анна перемогла білими у першому двобії, а другий звела унічию. Перемога - 2,5:1,5.
Тепер вона мала зустрітися з чемпіонкою світу Ю Веньюн. Але не все сталося, як гадалося. Німкеня Елізабет Петч у запеклій боротьбі перемогла у додаткових партіях шахову королеву. Загальний рахунок - 2,5:1,5. Можливо, шахістка з Піднебесної втомилася після того, як щойно відстояла корону. Отож, Анні тепер дведеться зустрітися саме з Елізабет.
Грузинка Бела Хотінішвілі чорними обіграла одну з фавориток змагань Хампі Конеру з Індії. Проте, у другій зустрічі її зрадили нерви і вона програла. Проте обидві додаткові зустрічі принесли Белі перемогу. Загальний рахунок - 3:1 на її користь.
Ще до чвертьфіналу потрапили Харіка Дронвалі з Індії, Тань Чжун'ї (Китай), Нургюл Салімова (Болгарія), а також Олександра Горячкіна та Поліна Шувалова (під нейтральним прапором).
Петро Марусенко, міжнародний майстер.
Фото: worldcup2023.fide.com.