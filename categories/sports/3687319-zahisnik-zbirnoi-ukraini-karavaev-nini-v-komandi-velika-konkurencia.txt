Збірна України з футболу провела в Лондоні останнє тренування на базі клубу «Брентфорд» у межах підготовки до стартового поєдинку відбору Євро-2024 проти Англії.

Про підготовку до гри розповів захисник команди Олександр Караваєв, який, зокрема, зазначив, що нині в команді велика конкуренція, передає Укрінформ.
«У нас було емоційне тренування з елементами жартів, але водночас інтенсивне. Подекуди виконувати технічні елементи було важко, однак цікаво. Добре посміялися, узяли участь в іграх. Усе це покращує наш емоційний стан. Після контрольного матчу з «Брентфордом» утоми не відчуваємо - все дуже добре. Усі зіграли по тайму, окрім Буяльського, який відіграв увесь поєдинок. Навантаження було середнім. Така собі нормальна тренувальна зустріч із підвищеною відповідальністю. Нині в команді велика конкуренція, усі готові, працюють щосили. Та й атмосфера гарна, і бойовий дух, що дуже важливо, на високому рівні. Ми - одна сім'я, робимо одну справу, і всі допомагаємо один одному», - сказав Караваєв.
Як повідомляв Укрінформ, матч відбору Євро-2024 між збірними Англії та України відбудеться 26 березня в Лондоні (початок - о 19.00 за київським часом).
Фото: uaf.ua.