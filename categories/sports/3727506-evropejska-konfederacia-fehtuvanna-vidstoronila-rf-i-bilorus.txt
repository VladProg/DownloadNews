Європейська конфедерація фехтування (EFC) на тлі війни Росії проти України призупинила членство федерацій фехтувальників РФ і Білорусі.

Про це повідомляє DW, передає Укрінформ.
Відповідну пропозицію Федерації фехтування України підтримала більшість із 43 країн-членів конфедерації на конгресі в польському Кракові 24 червня. Російські та білоруські спортсмени не зможуть брати участі в турнірах та інших заходах під егідою конфедерації.
Водночас вони можуть змагатися на турнірах Міжнародної федерації фехтування (FIE) у "нейтральному" статусі.
Раніше фехтувальників з Росії та Білорусі відсторонили від європейських першостей. Тоді FIE в терміновому порядку перенесла з Польщі до Болгарії індивідуальний чемпіонат Європи, що має важливе значення для кваліфікації на участь в Олімпійських іграх 2024 року в Парижі.
Командний європейський чемпіонат розпочнеться 29 червня у Кракові.
Фото: Sefa Karacan/AA