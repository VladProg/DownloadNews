У Першій лізі українського футболу львівські «Карпати» записали до свого активу третю звитягу поспіль, цього разу над «Агробізнесом» з Волочиська. — 1:0. Фото ФК «Карпати»


Команди, які очолював Мирон Маркевич, завжди відзначалися передусім надійною обороною. І коли досвідчений фахівець після тривалої перерви знову став біля керма «зелено-білих», він одразу ж подбав про міцність захисту, передає Укрінформ.
От і в 7-му турі у Волочиську львів’яни зберегли свої володіння недоторканими. Наприкінці першого тайму у ворота господарів двічі призначалися пенальті: перший Павло Полегенько реалізував, а в епізоді із другим голкіпер «Агробізнеса» Андрій Попович виграв дуель у бразильця Ігора Невеса.
Після перерви м’ячем частіше володіли господарі, проте до гольових моментів справа не доходила. Головний тренер подолян Олександр Чижевський пояснив це тим, що в команді немає чистого нападника, от і виникли проблеми з реалізацією.
«Карпати» зміцнили своє чільне становище у групі «А», оскільки їхній основний конкурент, бузівська «Нива», неочікувано втратив сьогодні очки в протистоянні з «Хустом» (2:2).
Також на виїзді, у Кременчуці, відсвяткував перемогу й лідер групи «Б» - «Інгулець» з Петрового. Перед поєдинком із «Кременем» після дискваліфікації повернувся у стрій бомбардир Артем Сітало, який і відкрив рахунок. А останнє слово було за захисником гостей Михайлом Шершнем, який влучно пробив здалеку - 2:0.
Фото: ФК «Карпати».