Новачок київського «Динамо» Владислав Кабаєв розповів про свій перехід до столичного футбольного клубу із «Зорі», про перші враження від команди та завдання на новому етапі кар'єри.

27-річний атакувальний хавбек зазначив, що він прогресуватиме разом з найтитулованішою українською командою, передає Укрінформ.
«Коли я був ще школярем, ми їздили до Києва на екскурсії і ходили на старий «Олімпійський». Звісно, я хотів одного разу зіграти на цьому стадіоні, адже знав, які легенди виходили на це поле - Лобановський, Блохін, Шевченко. Зараз моя мрія здійснилася. У «Динамо» гратиму під 7-м номером. Під цим номером виступав у «Зорі», і розумію, хто носив 7-й номер до мене в «Динамо». Беньямін Вербич - дуже якісний футболіст. Звісно ж, із цим номером асоціюється Шевченко. Спостерігав учора за тренуванням команди, і мені сподобалося, що все проходить на позитиві, спокійно. Хочу вписатися до цього колективу і робитиму все для того, щоб допомогти команді. Думаю, що теж матиму можливість багато почерпнути від тренера та хлопців, які грають у збірній. Хотілося б, щоб «Динамо» прогресувало, а я - разом з ним», - сказав Кабаєв.
Як повідомляв Укрінформ, контракт «Динамо» з Владиславом Кабаєвим розрахований на чотири роки.
Фото: fcdynamo.com.