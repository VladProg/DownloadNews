Анжеліка Терлюга втратила нагоду поборотися за історичне «золото» України на чемпіонатах світу з карате.

Як інформує Суспільне Спорт, українка програла скандальний півфінал олімпійській чемпіонці Івет Гарановій з Болгарії (4:6), передає Укрінформ.
Терлюга спершу виграла сутичку з рахунком 14:11 та здобула путівку до дебютного фіналу. Проте через помилку суддів, які затримали бій на 20 секунд, і подальший протест збірної Болгарії була змушена повернутися на татамі й зазнала поразки.
У Федерації карате України заявили, що в Терлюги «вкрали фінал». Та провели паралелі з інцидентом на ЧС-2014, коли бронзовому призеру Станіславу Горуні не зарахували перемогу над японцем Рюїчі Тані.
У «крадіжці» фіналу звинуватила організаторів і сама Терлюга у новому зверненні до Світової федерації карате (WKF). Зокрема, каратистка обурена переграванням свого півфіналу через помилку офіційних осіб.
«WKF, ви вкрали мій фінал, вкрали мою мрію. Сьогодні ви мене зламали. Чому я знову маю битися через [організаційні] або суддівські помилки? Чому ви так зі мною вчинили? Надайте будь-яку відповідь», - йдеться у дописі Анжеліки в Instagram.
Надалі на Терлюгу в угорській столиці очікує «бронзовий» фінал, що вже є найкращим досягненням українки на чемпіонатах світу. Раніше Анжеліка не проходила на турнірі далі третього раунду.
Переможці та призери чемпіонату світу будуть визначені у заключні два дні змагань 28 та 29 жовтня.

Фото: WKF.