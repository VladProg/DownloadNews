Міністр молоді та спорту України Вадим Гутцайт позитивно оцінив результати 17-ї конференції міністрів Ради Європи, що проходила в Анталії (Туречячина).


Учасники конференції висловили Україні незмінну підтримку у боротьбі проти російської збройної агресії, передає Укрінформ.
Тема конференції - «Переосмислення спорту для всіх: унікальний стимул для здоров’я, життя та мрій». В ній взяли участь відповідальні за спорт міністри та інші високопосадовці держав-членів Ради Європи, представники спортивного руху, міжурядових організацій, міжнародних організацій та інші ключові суб’єкти спортивного руху.
За результатами засідання ухвалили дві резолюції - «Спорт для всіх: об’єднання заради міцніших суспільств» та «Переосмислення спорту: шлях до здорового та сталого майбутнього». Затверджені документи мають стати внеском у формування подальшої діяльності Ради Європи у спортивному секторі з урахуванням глобальних викликів для сфери спорту, у тому числі, пов'язаних з військовою агресією рф проти України.
Обговорення на конференції зосереджувалися навколо ключових питань сфери спорту: гендерної рівності та інклюзивності, захисту юних спортсменів від насильства, забезпечення доступу до спорту для всіх у контексті імплементації переглянутої Європейської спортивної хартії. Велику частину виступів та дискусій було присвячено ситуації в Україні та її спортивній сфері у зв'язку з війною, наслідкам російської військової агресії в Україні.
«Представники країн-партнерів висловили беззаперечну підтримку українському народу, нашому спортивному руху. Вони запевнили у подальшій допомозі та підтримці, запровадженні санкцій проти агресорів. Громадяни рф та рб, зокрема, не будуть допущені до міжнародних змагань у будь-якому статусі. Тож продовжуємо консолідувати світ у боротьбі з агресією. Об’єднана, сильна і рішуча демократія переможе диктатури», - заявив Вадим Гутцайт.
Делегація Мінмолодьспорту провела низку робочих зустрічей з представниками урядів держав членів Ради Європи та керівниками міжнародних структур і організацій з метою консолідації зусиль міжнародної спільноти для підтримки українського спорту та відсторонення росіян та білорусів від міжнародних змагань.
Конференція була організована Розширеною частковою угодою про спорт Ради Європи (EPAS) у співпраці з Міністерством молоді та спорту Турецької Республіки.
Фото: mms.gov.ua.