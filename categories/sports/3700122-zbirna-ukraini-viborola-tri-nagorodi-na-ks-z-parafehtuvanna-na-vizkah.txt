Парафехтувальники виграли дві індивідуальні медалі та одну - у команді.

Кубок світу з парафехтування на візках проходив у французькому місті Нім, передає Укрінформ.

Дебютну нагороду на Кубку світу українські парафехтувальники здобули у другий день змагань. Першу медаль для національної паралімпійської збірної з фехтування на візках у Франції завоювала Євгенія Бреус, яка стала третьою у жіночій шпазі.
Другу медаль для збірної України здобула Наталія Морквич. Віцечемпіонка Паралімпійських ігор у Токіо-2020 стала другою на кубку світу у Німі у рапірі.
Натомість в останній день Кубка світу-2023 збірна України завоювала срібну медаль у командних змаганнях з шаблі у змішаній категорії. До складу збірної у цьому виді увійшла Морквич, яка стала лідеркою за нагородами на турнірі. Окрім львівської парафехтувальниці, у змаганнях з шаблі у змішаній категорії взяли участь Андрій Демчук, Дмитро Серьоженко та Надія Дьолог.

Як повідомляв Укрінформ, у турнірі взяли участь парафехтувальники з 32 країн світу.
Фото: Paralympic Committee