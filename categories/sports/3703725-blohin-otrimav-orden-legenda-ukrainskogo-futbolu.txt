Блохін зараз працює співголовою Комітету національних збірних команд УАФ та Ради стратегічного розвитку професіонального футболу УАФ.

З нагоди Всеукраїнського дня футболу та за історичний внесок у розвиток українського футболу володар «Золотого м’яча»-1975 і екс-наставник національної збірної України Олег Блохін отримав із рук Андрія Павелка орден «Легенда українського футболу», повідомляє пресслужба Української асоціації футболу, передає Укрінформ.
«Вдячний Українській асоціації футболу й особисто Андрію Павелку за визнання та високу оцінку моєї роботи! Футбол спирається на зв’язок поколінь та їхні досягнення, які є стимулом для молоді і зовсім маленьких шанувальників гри. Пишаюся тим, що представляю саме українську футбольну школу, тим, що мав можливість прославляти український футбол на найвищому міжнародному рівні. Також вдячний УАФ та її керівництву за можливість продовжувати свою роботу заради розвитку нашого футболу. Це є особливо цінним для мене в такий надзвичайно складний для нашої країни час випробувань», - сказав Блохін після отримання нагороди.
Як повідомляв Укрінформ, національна жіноча збірна України дізналася імена своїх суперників у груповому турнірі Ліги В у першому в історії розіграші Ліги націй УЄФА.
Фото: uaf.ua