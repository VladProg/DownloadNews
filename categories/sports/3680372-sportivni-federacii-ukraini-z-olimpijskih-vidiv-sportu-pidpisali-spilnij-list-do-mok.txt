Спортивні федерації України з олімпійських видів спорту підписали спільний лист до МОК із закликом недопустити росіян і білорусів до змагань.

Про це повідомляє кореспондент Укрінформ.
«Запровадження санкцій проти порушників Олімпійської хартії, міжнародного спортивного порядку є справедливим обмеженням прав атлетів та антуражу, яке може бути зняте лише після усунення причини — завершення війни Росії за підтримки Білорусі проти України. На підтримку цієї війни виступають керівники НОК росії й білорусі, переважна більшість федерацій з різних видів спорту цих країн, судді, тренери та атлети. Рекомендації Виконкому Міжнародного олімпійського комітету від 28.02.2022 були логічними та справедливими. Наразі незрозумілою є зміна позиції щодо можливого допуску спортсменів росії та білорусі до міжнародних змагань, особливо до Олімпійських ігор. Як представники української спортивної спільноти ми вважаємо, що не важливо, чи російські та білоруські спортсмени виступатимуть під своїм національним прапором, чи нейтральним. Спортсмени цих країн — яскравий приклад, як за замовчуванням політика прилаштовується до вибіркових ситуацій: влада одночасно фінансує участь у змаганнях і витрати на військову зброю, а більшість членів олімпійських збірних мають окрім спортивних досягнень ще й військові звання. З огляду на вищезазначене, ми дотримуємося позиції, що допоки триває російська збройна агресія, ми не бачимо можливості повернення російських та білоруських спортсменів на міжнародні змагання», - йдеться у листі.

Міністр молоді та спорту України та президент НОК України Вадим Гутцайт в коментарі журналістам заявив про можливий бойкот міжнародних змагань Україною у разі допуску росіян та білорусів.
«Ми сьогодні з усіма президентами федерацій олімпійських видів спорту обговорювали це питання, тому що в березні-квітні розпочинаються міжнародні змагання по виборенню ліцензій на Олімпійські ігри. Усі президенти підтримали, що у них немає бачення, що вони будуть брати участь у змаганнях. На Виконкомі ми затвердили листи, які надішлемо нашим всеукраїнським федераціям, щоб вони нам відповіли через 10 днів. Вони порадяться всередині федерацій з тренерами, зі спортсменами, і вирішать, чи вони будуть брати участь у міжнародних змаганнях разом з росіянами й білорусами, чи не будуть. І з часом ми конкретно визначимось, чи приймаємо учать, чи ні», – сказав Гутцайт.

Президент НОК України додав, що представники усіх видів спорту, крім тенісу та велоспорту бойкотують міжнародні змагання, де виступають російські спортсмени.
«Є дебати. Усі проти участі російських спортсменів. Був вислів президента Федерації бобслею та скелетону, що потрібно брати участь у змаганнях, де виступають росіяни та білоруси, але доносити світу, що ми боремось за нашу незалежність. Усі інші президенти сказали, що вони за те, щоб не брати участь у міжнародних змаганнях. Мою позицію ви знаєте. Я кожного разу кажу, що на сьогодні їхнє повернення неприпустиме. І неприпустимо потім, як це відбулося в тенісі, коли українці грають (і ще й в парі виступають) і ще кажуть, що вони взагалы не вважають за потрібне, щоб росіяни брали участь або ні. Нас всіх це обурило. Впевнений, що українців усіх теж це обурило», – сказав Гутцайт.
Як повідомляв Укрінформ, Національна федерація фехтування України (НФФУ) виступила з офіційною заявою на адресу Міжнародної федерації фехтування (FIE) з проханням продовжити заборону виступів росіян та білорусів.
Фото Павла Багмута