Національна команда України з футболу перейшла до завершальної стадії підготовки до матчу відбору Євро-2024 з Англією, який відбудеться 9 вересня в польському Вроцлаві.

Як повідомив прессекретар збірної Олександр Гливинський, українські футболісти тренувалися на полі стадіону польського міста Тшебниця, куди команда прибула у повному складі, передає Укрінформ.
Заняття розпочалося з ігрових вправ для розігріву м’язів, які запропонував тренер з фізпідготовки Віталій Кулиба. Після цього команда виконувала тактичні завдання для відпрацювання ігрової моделі, обраної головним тренером Сергієм Ребровим. Також увагу було присвячено й відпрацюванню специфічних елементів гри.
Гостями збірної України стали діти з футбольної академії «Єдність» із містечка Зелена Гура. Ця футбольна школа заснована півтора року тому, після повномасштабного вторгнення агресора на територію України. Нині в академії займається близько 200 дітей віком від 3-х до 14-ти років, 90 відсотків з яких українці, а 65 відсотків - діти-біженці.
Хлопчаки й дівчатка спостерігали за тренуванням національної команди, після завершення якого гравці та головний тренер підійшли до дітей, аби сфотографуватися з ними та залишити автограф. Радості дітей не було меж. Найбільшою увагою традиційно користувалися Олександр Зінченко та Михайло Мудрик, також усі дітлахи хотіли взяти автограф у головного тренера, якому академія на згадку подарувала свою футболку.
Фото: uaf.ua.