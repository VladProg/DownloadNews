Головний тренер збірної України з хокею Вадим Шахрайчук оцінив якість гри національної команди у матчі чемпіонату світу проти Сербії (7:0).

Він розповів про це ексклюзивно в коментарі Укрінформу.
«Молодці, що перемогли сьогодні! Матч складався доволі складно: володіли значною перевагою, але не вдавалося забити. Ми багато «возили» по кутах, в одній зоні фактично був весь матч. Потім додали, створили моменти і реалізували їх. В третьому періоді далася в знаки наша краща фізична готовність, тому закинули ще 5 шайб. Рахунком я задоволений, але якістю гри - не зовсім. Я розраховував на спокійніший хід поєдинку», - сказав Шахрайчук.
Головний тренер також наголосив на тому, що у команди залишається одна ціль - підвищитися в класі.
«Цілі не змінилися. Наше завдання - підвищитися в класі. Ми розуміємо, що це не так просто. До наших конкурентів, збірної Японії, яку ми не можемо ніяк виграти, додався Китай, якому ми поступилися. Якщо ми вдало зіграємо два наступних матчі, то ми матимемо шанс на підвищення. Постараємося знайти в собі всі сили, щоб здобути таку довгоочікувану перемогу», - пояснив Шахрайчук.
Як повідомлялося, збірна України з хокею грає на чемпіонаті світу в дивізіоні ІВ. Після двох матчів у «синьо-жовтих» в активі 4 очки у групі.

Фото: пресслужба федерації