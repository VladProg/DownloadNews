На чоловічому командному турнірі Кубка Девіса з тенісу (Davis Cup Finals) в неділю, 26 листопада, відбудеться фінальний матч.

О 17.00 за київським часом зустрінуться збірні Австралії та Італії, передає Укрінформ.
В 1/2 фіналу австралійці здолали суперників з Фінляндії - 2:0, а італійці з рахунком 2:1 здобули вольову перемогу над сербами на чолі з першою «ракеткою» світу Новаком Джоковичем.
Австралійці другий сезон поспіль зіграють у вирішальному матчі Кубка Девіса. Торік вони поступилися Канаді, яка цього разу програла фінам. Загалом представники Зеленого континенту здобули 28 титулів, востаннє - 2003 року у протистоянні з Іспанією.
Для італійців це буде восьмий вирішальний матч. Єдиний свій трофей апеннінці виграли у 1976 році, здолавши команду Чилі.
Фінал Кубка Девіса-2023 пройде на критих хардових кортах Малаги (Іспанія).
Фото: Getty Images/Global Images Ukraine.