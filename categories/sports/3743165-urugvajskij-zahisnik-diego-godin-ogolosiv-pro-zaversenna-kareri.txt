Колишній капітан збірної Уругваю Дієго Годін оголосив про завершення професійної кар’єри.

Він повідомив про це у Твіттері, передає Укрінформ.
«Дорогий футбол, сьогодні я закінчую етап свого життя. Етап, який був моїм життям. Я повертаюся додому, до своєї сім’ї. Це те, чого я завжди хотів. З того моменту, як я поїхав (з Уругваю - прим.), я хотів насолодитися своєю країною та своєю сім’єю», - сказав Годін.
Свій шлях у професійному футболі Дієго почав у «Серро» Монтевідео, після чого перейшов у «Насьональ» з того ж міста. Залишивши Уругвай, Годін провів наступні 14 років у Європі, виступаючи за «Вільярреал», «Атлетіко», «Інтер» та «Кальярі».
У складі «Атлетіко» уругвайський центрбек став чемпіоном Іспанії, а також двічі виграв Лігу Європу. Після європейського періоду Годін повернувся в Південну Америку, де перед завершенням кар’єри встиг пограти за бразильський «Атлетіку Мінейру» та аргентинський «Велес Сарсфілд».
Протягом 18 років Годін був гравцем національної збірної Уругваю, з якою в 2011 році став переможцем Копа Америка. З 2015 року він був основним капітаном команди.
Фото: Getty Images