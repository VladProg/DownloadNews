Юніорська збірна України U18 продовжує виступи на чемпіонаті Європи у Дивізіоні В у Болгарії.

8 липня українські баскетболістки проведуть матч проти одноліток з Румунії на другому груповому етапі, передає Укрінформ.
Матч для обох збірних не має турнірного значення: Україна на цьому етапі має три перемоги у трьох матчах і гарантувала собі перемогу у групі F і поєдинок за підсумкове 9-10-те місце на Євробаскеті у неділю.
Суперником наших баскетболісток стане переможець групи Е, який визначиться в очному матчі Нідерланди - Великобританія.
Румунія, не вигравши жодного матчу на чемпіонаті Європи, вже точно залишиться останньою у групі.
Зустріч Україна - Румунія розпочнеться о 18.00 за київським часом.
Фото: fbu.ua.