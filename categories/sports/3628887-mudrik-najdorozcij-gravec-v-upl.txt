Вартість вінгера «Шахтаря» злетіла до 40 мільйонів євро

За три місяці ціна на Мудрика злетіла з 15 до 40 мільйонів євро, повідомляє авторитетний ресурс Transfermarkt, передає Укрінформ.

Це зробило вінгера «Шахтаря» найдорожчим гравцем УПЛ на даний момент і найдорожчим українським футболістом із часів Андрія Шевченка. Той влітку 2006 року коштував 51 мільйон євро.
На другій позиції півзахисник «Динамо» Віктор Циганков. Він подешевшав на 3 млн євро і зараз коштує 22 млн. На третій - захисник «Динамо» Ілля Забарний - 15 млн євро, вартість не змінилась.

В 11 мільйонів оцінюються гравці «Шахтаря» Анатолій Трубін та Микола Матвієнко, в 10 мільйонів - форвард «Дніпра-1» Артем Довбик та воротар «Динамо» Георгій Бущан. Довбик подорожчав на 4 мільйони.

Як повідомляв Укрінформ, «Шахтар» закінчив першу частину сезону в УПЛ на другій позиції, у «гірників» 30 очок.
Фото: Getty Image