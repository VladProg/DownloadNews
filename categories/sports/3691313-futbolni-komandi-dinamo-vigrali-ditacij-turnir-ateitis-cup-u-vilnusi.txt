У столиці Литви Вільнюсі завершився міжнародний футбольний дитячий турнір Ateitis Cup серед футболістів 2015-го та 2016 років народження.

На ньому було представлене й київське «Динамо» - командами вікових категорій U7 під керівництвом Дениса Голоколосова та U8, яку очолює Ігор Тягло, передає Укрінформ.
У змаганнях старшої вікової категорії (U8) взяли участь 12 команд із Литви, Італії та України. Динамівці впевнено пройшли груповий етап, здобувши п’ять перемог, причому, усі - з великим рахунком. У півфіналі українці перемогли литовський «Атейтіс» (6:0, а У фінальному поєдинку зустрілися з італійським «Ювентусом». Гра вийшла захоплюючою. Перемігши з рахунком 2:1, «Динамо» U8 стало переможцем змагань.
Що стосується молодшої вікової категорії (U7), тут за головний приз змагалися 4 команди, які зіграли між собою по два матчі. Окрім київського «Динамо» і литовських клубів «Kix» та «Атейтіс», у змаганнях також взяв участь латвійський ФК «Царнікава». Переможця визначали за підсумковою кількістю набраних очок. У цій віковій категорії динамівцям також не було рівних.
Команда Дениса Голоколосова усі свої поєдинки завершила перемогами з великим рахунком. «Атейтіс» наші хлопці обіграли 9:1 та 7:0, ФК «Царнікава» - 19:1 та 18:1, «Kix» - 7:0 та 5:3. Українці набрали максимальну кількість очок (18) і стали беззаперечними переможцями.
Фото: fcdynamo.com.