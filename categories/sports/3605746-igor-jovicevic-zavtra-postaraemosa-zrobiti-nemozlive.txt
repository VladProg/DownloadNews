«Шахтар» зіграє із «Лейпцигом» в 6-му турі групового етапу Ліги чемпіонів.

Головний тренер «Шахтаря» Ігор Йовичевич поділився очікуваннями від матчу з «Лейпцигом» у Лізі чемпіонів, передає Укрінформ.
«Ніхто три місяці тому не давав нам і два проміле, а зараз в нас вже є Ліга Європи в кишені й ми боремося за 1/8 фіналу. Завтра постараємось зробити неможливе. Марко Розе - топтренер. Думаю, що ми впораємося завтра. Маємо всі зіграти завтра на такому рівні, щоб це було незабутньо. Якщо мрія йде з серця, то це стає реальністю», - сказав Йовичевич.
Головний тренер «гірників» також наголосив на тому, що команді складно постійно знаходитися в дорозі через війну, але вони битимуться за вихід в плей-оф ЛЧ.
«Подорожі виснажують нас: у нас нема вихідних днів. У вільні дні ми постійно в дорозі. В той час інші команди проводять час в джакузі і з сім'ями. Жоден клуб в Європі не грає в таких умовах. Але ми звикли. Завтра будемо боротися за 1/8 фіналу ЛЧ. Я дуже пишаюся командою», - підсумував Йовичевич.
Як повідомляв Укрінформ, «Шахтар» зіграє із «Лейпцигом» на стадіоні Війська Польського у Варшаві. Початок матчу - о 19:45 за Києвом.
Фото: shakhtar.com