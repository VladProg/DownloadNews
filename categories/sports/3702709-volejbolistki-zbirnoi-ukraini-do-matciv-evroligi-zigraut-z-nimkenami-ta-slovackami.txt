У Чернівцях з 27 квітня проходить підготовчий збір жіночої збірної України з волейболу, яка візьме участь у «Золотій Євролізі-2023».

Як повідомляє офіційний сайт Професіональної волейбольної ліги України (ПВЛУ), напередодні матчів «Золотої Євроліги», які стартують наприкінці травня, національна збірна України проведе по два спаринги з Німеччиною та Словаччиною, передає Укрінформ.
Підготовчий збір команди триватиме близько трьох тижнів, а вже 17 травня «синьо-жовті» вирушать до Берліна, де 19-20 травня відбудуться контрольні поєдинки з німецькою збірною.
Зі Словаччиною українки зустрінуться 22-23 травня в місті Нітра.
27 та 28 травня в Будапешті збірна України зіграє свої перші матчі у Євролізі проти Угорщини. Крім неї, суперницями українок у цьому турнірі будуть волейболістки Франції (14 та 18 червня).
Фото: cev.eu.