Один з найбагатших людей світу, засновник компанії Amazon Джефф Безос, який є фанатом великого тенісу, отримав листівку від United24 з пропозицією зіграти благодійний матч на підтримку України з найуспішнішою українською тенісисткою Еліною Світоліною.

Про це написала у Фейсбуці українська журналістка Каміла Грабчук, яка входить до жіночої команди The Washington Post, що пише про війну в нашій країні, передає Укрінформ.
«Коли я дізналась, що все (премія Annual Courage in Journalism Awards від IWMF (Міжнародної жіночої медіа фундації) відбудеться в будинку Безоса, написала Валерії Дорош з United24. Так у мене в руках опинився м’яч від Еліни Світоліної з її автографом, а також листівка для Джефа Безоса, який є великим фанатом тенісу, із запрошенням зіграти з нею благодійний матч на підтримку України», - розповіла Каміла Грабчук.

Коли Безос отримав подарунок, то насамперед зі щирою усмішкою спитав: «Еліна хоче зіграти зі мною чи проти мене?». Втім наприкінці церемонії він сказав українській журналістці, що був би радий зустрітися в Києві.

Як повідомлялося, Міжнародна жіноча медіа фундація IWMF щорічно проводить церемонії нагородження Courage in Journalism Awards. Цього року відбувся 34-й такий захід.
Фото: Фейсбук / Каміла Грабчук