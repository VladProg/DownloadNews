Англійська футбольна Прем'єр-ліга (АПЛ) оголосила про включення до Залу слави колишнього тренера «Манчестер Юнайтед» Алекса Фергюсона та екснаставника «Арсенала» Арсена Венгера.


На чолі з Фергюсоном «Юнайтед» завоювали рекордні 13 титулів АПЛ, в тому числі двічі по три рази поспіль, передає Укрінформ.
Фергюсон, якому нині 81 рік, тренував команду 27 років, 21 з яких - в АПЛ, яка була заснована 1992 року.
73-річний Венгер тренував «Арсенал» протягом 22 сезонів, що є рекордом АПЛ. На чолі з ним лондонці завоювали три чемпіонства, а в сезоні 2003/04 стали єдиною в історії турніру командою, яка виграла титул, не поступившись в жодному матчі.
В АПЛ Венгер провів 828 матчів, що є рекордом. У цих зустрічах його «Арсенал» 476 разів переміг, а 199 - зіграв внічию.
Зал слави АПЛ засновали 2021 року. До нього входять футболісти Алан Ширер, Френк Лемпард, Денніс Бергкамп, Стівен Джеррард, Дідьє Дрогба, Венсан Компані, Серхіо Агуеро та Іан Райт.
Фото: Sky Sports.