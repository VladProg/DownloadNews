Капітан команди продовжує відновлення після перелому руки.

Український біатлоніст Дмитро Підручний в коментарі Суспільне Спорт розповів, як відбувається його реабілітація після перелому руки на тренуванні, передає Укрінформ.

«Зробили МРТ — показало, що, в принципі, очікували лікарі: все проходить добре, зростається, суглоб відновлюється, зв'язки — теж. Але треба зараз, аби рука була знерухомлена декілька тижнів. Після того ще раз пройдемо обстеження, подивимося, в якому вона буде стані — і тоді вже можна буде приступати до якихось легких тренувань, без особливого навантаження на руку. І починати вже інтенсивніше розминати її, аби нормально згиналася-розгиналася.
Не раніше кінця вересня я зможу потроху давати дозоване навантаження на ліву руку. Думаю, за жовтень зможу відновити її. Можливо, не до того рівня, який був, але до якогось певного рівня. Щоб я міг уже з листопада почати повністю нормально, без обмежень тренуватися. Але покаже час», - сказав Підручний.

Також лідер команди назвав можливу дату повернення до змагань.

«Особливо на перший етап Кубка світу не налаштовуюся. Тому що розумію: якщо я пропускаю, умовно, зараз пів серпня, цілий вересень і, можливо, пів жовтня, або і цілий жовтень, то, звичайно, за місяць потім підготуватися до першого етапу Кубка світу, показувати там високі результати, дуже важко. Звичайно, можна це зробити, але тоді, на мою думку, постраждає решта сезону.
Якщо я ставлю цілі на проведення нормального, повноцінного сезону й підготовки до чемпіонатів Європи та світу, то думаю, що форсувати форму саме на перший етап Кубка світу не потрібно. Можливо, навіть [варто] почати з другого-третього етапів Кубка світу або Кубка IBU. Або, можливо, і після Нового року почати нормально», - додав Підручний.
Як повідомляв Укрінформ, у сезоні 2022/23 Підручний встиг взяти участь у ЧС-2023 та етапі Кубка світу в Нове-Место, перш ніж достроково завершити змагальний рік після позитивного тесту на COVID-19.
Фото: Getty Images