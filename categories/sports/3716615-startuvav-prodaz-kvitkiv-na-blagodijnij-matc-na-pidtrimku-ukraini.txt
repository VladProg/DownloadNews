Гра пройде 5 серпня у Лондоні.


Стартував продаж квитків на благодійний матч Game4Ukraine на підтримку України, який пройде у Лондоні на клубному стадіоні «Челсі» Стемфорд Брідж, передає Укрінформ.

Вартість звичайного квитка становить 28 фунтів, для дітей та літніх людей – 15 фунтів. Максимально одна людина може придбати до 20 квитків.

Також доступні «пакети гостинності» вартістю 50 лише за місце і 120 фунтів за повний пакет. Придбати квитки онлайн можна на офіційному сайті «Челсі».

Благодійний поєдинок заплановано у Лондоні на 5 серпня. Його мета – зібрати кошти на відновлення Михайло-Коцюбинського ліцею у Чернігівській області, зруйнованого окупантами у березні 2022 року.
Як повідомляв Укрінформ, Андрій Шевченко та Олександр Зінченко можуть стати капітанами команд у благодійному матчі у Лондоні. Серед учасників поєдинку будуть легенди збірної Англії – Девід Бекхем та Ріо Фердінанд, екс-футболістка, а нині телеведуча Алекс Скотт та співак Найл Хоран.

Фото: chelseafc.com