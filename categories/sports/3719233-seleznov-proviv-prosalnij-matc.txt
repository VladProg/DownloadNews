Усі зібрані кошти під час гри будуть перераховані до благодійного фонду «Незламна Україна» на потреби військових.

На стадіоні «Авангард» в Ужгороді відбувся прощальний матч українського форварда Євгена Селезньова, передає Укрінформ.


У матчі взяли участь представники різних футбольних поколінь: Даріо Срна, Ярослав Ракицький, Артем Довбик, Олександр Алієв, Артем Мілевський, Микола Шапаренко, Георгій Бущан, Віталій Буяльський, Мирон Маркевич та багато інших зірок українського футболу.
Учасниками подій стали українські військові – азовець Давид Касаткін «Хімік», командир міжнародного батальйону «Титан» Ігор Номан «Янкі», льотчик-винищувач Вадим Ворошилов «Karaya», заступник командира 3-ї окремої штурмової бригади Родіон Кудряшов, представники 128-ї окремої гірничо-штурмової Закарпатської бригади.
У матчі грали дві команди під назвами «Помаранчеві» та «Біло-синьо-блакитні». Селезньов зіграв за обидві команди. В основний час було зафіксовано нічию 8:8, і суддя призначив пенальті. Євген Селезньов сумарно забив 5 голів та реалізував вирішальний післяматчевий пенальті для «помаранчевих». Три голи провів Адріан Пуканич, двічі відзначився Артем Федецький.

Свій прощальний матч Євген Селезньов присвятив українським захисникам. Усі зібрані кошти під час гри будуть перераховані до благодійного фонду «Незламна Україна» на потреби військових.
Фото: footballhub.ua