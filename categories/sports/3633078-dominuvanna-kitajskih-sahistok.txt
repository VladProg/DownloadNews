У Хіві (Узбекистан) закінчилася друга частина матчів претенденток на світову шахову корону.


Цього разу троє шахісток, які грали під прапором ФІДЕ, протистояли єдиній представниці Піднебесної.
Як відомо, у чвертьфіналах Олександра Гарчкіна перемогла свою тезку Костенюк - 2,5:1,5, а китаянка Тань Чжун’ї з таким же рахунком здолала Катерину Лагно.
У півфіналі явною фавориткою вважалася Гарячкіна. Проте Тань це абсолютно не хвилювало. Вона продемонструвала відмінну теоретичну й психологічну підготовку. Перші три партії закінчилися унічию. А в четвертій Олександра обрала кембрідж-спрингську систему ферзевого гамбіту, яка була популярна 1927 року під час матчу Хосе-Рауля Капабланки з Олександром Альохіним.
Китаянка грала швидко й упевнено, а її опонентка певного моменту розгубилася. Ініціатива Тань стала загрозливою, і вона упевнено довела партію до перемоги. Матч закінчився з рахунком 2,5:1,5 на її користь.
На початку наступного року Тань зустрінеться із співвітчизницею Лей Тінцзе. А потім переможниця цього матчу зійдеться з чемпіонкю світу Цзюй Веньцзюнь у двобії за шахову корону. Отож, повне домінування китаянок!
Петро Марусенко, міжнародний майстер.
На фото: Тань Чжун’ї/fide.com.