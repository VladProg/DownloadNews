Поєдинок українця відбувся в андеркарді бою Альварес – Чарло.

Колишній чемпіон світу у напівважкій вазі Олександр Гвоздик (20-1, 16 KO) нокаутував бразильського боксера Ісаака Родрігеса (28-5, 22 KO), передає Укрінформ.
Поєдинок пройшов у Лас-Вегасі на T-Mobile Arena. Бій Гвоздика був частиною програми боксерського вечора між абсолютним чемпіоном світу у другій середній вазі Саулем Альваресом та абсолютним чемпіоном у першій середній вазі Джермеллом Чарло.
Українцеві знадобилося для перемоги менше чотирьох хвилин. Вже на початку другого раунду Олександру вдалося збити суперника з ніг. Родрігес зумів підвестися, проте рефері зупинив бій.
Гвоздик здобув свою третю перемогу після поновлення кар’єри. У своєму попередньому бою українець у 6-му раунді нокаутував латвійського боксера Річардса Болотнікса.

Як повідомляв Укрінформ, раніше Гвоздик заявляв, що його наступна мета – реванш із Артуром Бетербієвим.

Фото: Getty Images