Україна розглядатиме бойкот турніру.

Міжнародна федерація дзюдо (IJF) допустила до чемпіонату Європи атлетів з Росії, передає Укрінформ.
На Євро-2023 у французькому Монпельє виступатимуть 17 російських дзюдоїстів.

Наразі серед учасників турніру зазначена й збірна України, яка на чемпіонат Європи заявила 12 дзюдоїстів (по шість серед чоловіків та жінок).
В коментарі Суспільне Спорт головний тренер збірної України Віталій Дуброва розповів, що участь українських дзюдоїстів у прийдешній континентальній першості визначиться на засіданні Федерації дзюдо України, яке відбудеться у п'ятницю, 20 жовтня.
«У п’ятницю зберемося з керівництвом федерації, будемо приймати рішення стосовно поїздки чи – ні. Але у нас вже придбані квитки, заброньований готель, триває підготовка до чемпіонату Європи. Сподівалися, що росіян все ж таки не допустять. Тим паче, що це Франція. Від початку війни французи не пускали їх у свою країну. Зараз бачимо, що, напевно, їм поставили візи, можливо якась інша ситуація. Ми остаточне рішення будемо приймати у п’ятницю.

Після остаточного рішення будемо розробляти наступний план дій. З неділі у нас запланований заключний збір у Конча-Заспі перед чемпіонатом Європи. Далі команда їде в Австрію, потім у Японію. Але будемо дивитися по прийняттю остаточного рішення стосовно участі», - сказав Дуброва.

Цьогорічна континентальна першість з дзюдо відбудеться у Монпельє 3-5 листопада.
Фото: Getty Images