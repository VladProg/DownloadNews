7 березня у кіпрському місті Пафос на стадіоні імені Стеліоса Кіріакідеса юнацька збірна України (футболісти не старші 2006 року народження) матчем з однолітками з Кіпру розпочне виступ в елітраунді кваліфікації Євро-2023 (U17).

10 березня наша команда зіграє з Ірландією, 13-го - з Італією, передає Укрінформ.
В елітраунді 32 команди поділені на вісім груп, на кону - 15 путівок до фінальної стадії, матчі якої відбудуться з 17 травня до 2 червня в Угорщині. До фінального турніру вийдуть вісім переможців груп еліт-раунду відбору та сім володарів других місць із найкращими результатами. До них приєднається країна-господар.
«Акцент я робив на вивченні збірної Кіпру, з якою ми зіграємо у першому матчі, - розповів головний тренер юнацької збірної України Юрій Мороз. - Менше розбирали гру італійців та ірландців, оскільки дивитися їхні торішні поєдинки не було великого сенсу, адже за рік у юнацькому футболі багато що змінюється».
На цей збір наставник української команди запросив 20-х футболістів.
Склад юнацької збірної України U17:
воротарі - Маркіян Бакус («Рух», Львів), В'ячеслав Суркіс («Зоря», Луганськ);
захисники - Владислав Захарченко, Максим Коробов, Денис Дикий (усі - «Зоря», Луганськ), Кирило Дігтяр («Металіст», Харків), Данило Гаража («Дніпро-1»), Артур Бакай («Зальцбург», Австрія);
півзахисники - Віктор Цуканов («Шахтар», Донецьк), Данило Хан («Дніпро-1»), Геннадій Синчак («Металіст»), Богдан Будко (АЗ, Нідерланди), Кирило Осипенко, Давид Білий, Данило Іщенко, Владислав Калин (усі - «Зоря»);
нападники - Кирило Пашко, Матвій Пономаренко (обидва - «Зоря»), Данило Кайдалов («Металіст»), Владислав Руснак («Сієна», Італія).
Як повідомлялося, у кваліфікаційному раунді Євро-2023 (U17) юнацька збірна України під керівництвом Юрія Мороза посіла перше місце у своїй групі, випередивши команди Азербайджану (5:2), Ліхтенштейну (7:0) та Боснії і Герцеговини (1:1).
Фото: uaf.ua.