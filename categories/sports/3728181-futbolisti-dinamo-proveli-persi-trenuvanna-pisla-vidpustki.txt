Футболісти київського «Динамо» завершили відпуску, зібралися на заміській клубній базі у Кончі-Заспі і розпочали підготовку до нового сезону.

Гравці проходять традиційне медичне обстеження у клініці «Добробут», а на базі паралельно проходить тренувальний процес, передає Укрінформ.
Команда вже провела два тренування. Динамівці працюють під керівництвом асистента Мірчі Луческу Олександра Шовковського, який керував командою наприкінці минулого сезону через проблеми зі здоров’ям у головного тренера. Луческу поки що контролює процес дистанційно, перебуваючи на постійному зв'язку зі своїми помічниками. Луческу приєднається до команди 3 липня під час виїзду на тренувальний збір до Австрії.
До роботи з «основою» залучений півзахисник Сергій Булеца, який у сезоні-2022/2023 виступав на правах оренди за луганську «Зорю». Також разом із основним складом тренується захисник Крістіан Біловар, який минулий сезон провів у чемпіонаті Кіпру, граючи в оренді за АЕЛ із Лімасола.
Після нетривалої відпустки усі гравці з хорошим настроєм і ентузіазмом стали до роботи. Перші тренування, як завжди, носять втягуючий характер, адже необхідно, щоб на початку зборів гравці адаптувалися до інтенсивних навантажень. Гравці, які задіяні у своїх національних командах, отримають додатковий відпочинок та приєднаються до партнерів уже на зборі в австрійському Клагенфурті.
Як повідомлялося, на зборі в Австрії перші спаринг-партнери «Динамо» вже відомі. Триватиме збір до 21-го липня.
Фото: fcdynamo.com.