Раніше він тренував Олександра Усика.

Джеймс Алі Башир, колишній тренер чемпіона WBA, WBO та IBF у надважкій вазі Олександра Усика (20-0, 13 КО), в інтерв’ю ProBox TV розповів про допомогу майбутньому супернику українця Деніелу Дюбуа (19-1, 18 КО), передає Укрінформ.

«Ми [по суті] прожили разом три роки, тому я знаю Усика дуже добре. Я розумію, як працює Олександр Усик. Характер людини не змінюється. Вони можуть отримати різні концепції від іншого тренера – іншого вчителя, але в основному характер боксера залишається тим самим. Я дивився його бої протягом кількох років після мого відходу, і я не бачу особливої різниці, особливих змін у боксері.

Звісно, він робитиме деякі речі по-іншому, але в умовах стресу, агресії та сили ударів кожна людина робитиме те, що вона вміє робити найкраще, щоб захистити себе. Щойно її вдарять, щойно вона опиниться в стресовій ситуації, вона повернеться до того, що вміє робити найкраще. Її природа не зміниться», – сказав Башир.

Як повідомляв Укрінформ, 26 серпня у Вроцлаві відбудеться бій Усика і Дюбуа.



Фото: K2 Promotions