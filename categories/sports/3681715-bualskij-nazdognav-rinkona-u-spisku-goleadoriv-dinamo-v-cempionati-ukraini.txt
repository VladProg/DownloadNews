Віталій Буяльський наздогнав Діого Рінкона у списку найкращих бомбардирів київського «Динамо» у чемпіонаті України з футболу.

У недільному матчі 17-го туру УПЛ проти «Дніпра-1» гол Буяльського приніс «Динамо» мінімальну перемогу - 1:0, передає Укрінформ.
Цей м'яч став для атакувального хавбека «біло-синіх» 46-м у складі клубу в національній першості. Таким чином, Буяльський наздогнав за цим показником бразильця Діого Рінкона, який виступав за «Динамо» у 2002-2007 роках.
Відзначимо, що нинішнього сезону Віталій забив 11 м'ячів у футболці київського клубу у чемпіонаті України, і ще 1 - у Лізі чемпіонів.
Нині Буяльський є другим бомбардиром чемпіонату УПЛ, лише одним голом поступаючись дніпрянину Артему Довбику.
Топ-10 бомбардирів «Динамо» у чемпіонатах України:
1. Сергій Ребров - 113 голів
2. Андрій Ярмоленко - 99
3. Максим Шацьких - 97
4. Андрій Шевченко - 83
5. Віктор Циганков - 77
6. Віктор Леоненко - 61
7. Олег Гусєв - 58
8. Артем Милевський - 57
9. Валентин Белькевич - 51
10/11. Діого Рінкон - 46
10/11. Віталій Буяльский - 46.
Фото: fcdynamo.com.