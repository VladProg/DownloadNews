Головний тренер київського «Динамо» Мірча Луческу прокоментував підготовку своїх підопічних до матчу у відповідь раунду плей-офф кваліфікації Ліги конференцій УЄФА проти турецького «Бешикташа».

За словами румунського наставника, футболісти «Динамо» добре готові до завтрашнього поєдинку, передає Укрінформ.
«Ми продемонстрували гарну гру в першому матчі при тому, що «Бешикташ» - сильний, хороший клуб. Вони провели якісні трансфери, створили сильну європейську команду, яка складена не лише з турецьких виконавців. Повторюся, ми добре виглядали у першому матчі і програли лише через кілька окремих епізодів, пропустивши після пенальті, кутового і контратаки. У той самий час ми створювали хороші моменти аби забити більше, тож результат міг бути іншим. Упевнений, що моя команда добре готова до завтрашньої гри. Звісно, я розумію, що атмосфера, тиск трибун може сильно вплинути на гру наших гравців. Найважчими для нас будуть перші 15 хвилин. Але я вірю, що мої гравці завтра проведуть хороший матч проти сильного суперника», - наголосив Луческу.
Нагадаємо, поєдинок «Бешикташ» - «Динамо» відбудеться 31 серпня у Стамбулі, початок о 21.00 за київським часом.
У першій зустрічі, яка відбулася у Бухаресті (Румунія), динамівці поступилися з рахунком 2:3.
Переможець протистояння за сумою двох матчів виступатиме у груповому турнірі Ліги конференцій УЄФА.
Фото: fcdynamo.com.