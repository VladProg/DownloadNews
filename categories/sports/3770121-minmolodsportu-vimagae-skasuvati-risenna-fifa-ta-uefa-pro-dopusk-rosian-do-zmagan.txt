Міністерство молоді та спорту України опублікувало заяву щодо рішень ФІФА та УЄФА про допуск росіян до міжнародних футбольних змагань.

Україна звернулася до всіх асоціацій-членів УЄФА із проханням долучитися до бойкоту будь-яких футбольних матчів з РФ, передає Укрінформ.
«З України було викрадено і вивезено до Росії щонайменше 19 тисяч дітей. Російськими військовими зруйновано 2767 навчальних закладів в Україні. Постраждали 344 спортивних об’єктів. 95 з них - зруйновано повністю або знищено частково.
Окупаційний російський режим продовжує вбивати і викрадати українських дітей, знищує об'єкти цивільної інфраструктури, включно зі стадіонами та спортивними школами, не залишаючи українським дітям можливостей не те, що для занять спортом, а для звичайного життя.
Так, від початку повномасштабного вторгнення Росія вбила 504 дитини, і ще 1129 отримали поранення внаслідок російської агресії. Вже задокументовано 3209 злочинів російських окупантів проти дітей, включно з 13 фактами сексуального насильства проти неповнолітніх.
Агресивна Росія позбавила українських дітей не тільки можливості тренуватися, але й мирно і безпечно жити. Сотень наших дітей вона позбавила життя. Водночас УЄФА та ФІФА повертає на змагання російських дітей, які з вини цього органу будуть впевнені, що їхня країна має право вбивати інших і все робить правильно.
Ми вимагаємо скасування рішень ФІФА та УЄФА, як таких, що обмежують права українських дітей, яких Росія позбавила права безпечно тренуватися і просто жити в рідній країні, без загрози бути вкраденим, зґвалтованим або вбитим.
Україна звернулася до всіх асоціацій-членів УЄФА із проханням долучитися до бойкоту будь-яких матчів з РФ. Офіційно про такий бойкот вже заявили асоціації футболу Англії, Польщі, Латвії, Литви, Швеції, Данії, Фінляндії, Ірландії, Норвегії, Румунії. Ще декілька країн - Швейцарія, Чехія, Нідерланди та Естонія - чекають на подальші пояснення від УЄФА», - йдеться у заяві міністерства.
Мінмолодьспорту України твердо переконане, що футбол завжди має пропагувати мир, толерантність та справедливість, а не спонукати продовжувати війну та пропагувати безкарність.
«Ми закликаємо ФІФА та УЄФА протистояти насильству та агресії з боку РФ. Ми будемо рішуче відстоювати цю позицію, допоки Росія воюватиме проти України та поки не відновиться мир на європейському континенті», - зазначає Мінмолодьспорту.
Фото: mms.gov.ua.