У чорногорському містечку Петровац стартував чемпіонат Європи з шахів серед жінок.

139 учасниць в 11 турів за швейцарською системою розіграють звання призерок континентальної першості. А також 9 місць, які дають право виступити на Кубку світу.
Контроль часу: півтори години на 40 ходів, а потім 30 хвилин до кінця партії з додаванням 30 секунд на кожний хід, починаючи з першого.
Серед учасниць грають - дев’ять українських шахісток. Відзначимо киянку Юлію Осьмак, львів’янку Наталію Буксу, а також супердосвідчених Інну Гапоненко з Херсона та одеситку Наталію Жукову. Остання, до речі, двічі вже була чемпіонкою Європи - у 2000-у та 2015 роках.
Юлії Осьмак щойно виповнилося 25 років, і це, звичайно, додало їй настрою на старті турніру. Досить легко вона білими подолала свою суперницю у першому турі.
Здавалося, що ніщо не завадить їй перемогти й наступного дня. Та миттєва розслабленість призвела киянку до того, що вона розгубила всю перевагу, і хоча дістала два пішаки і туру проти тури суперниці, виграшу вже не було. Бо два пішаки чорних виявилися спареними.
Цікаво було, чи не дасться взнаки такий прикрий результат у наступній партії. Тим більш, що напроти неї грала Євгенія Овод (під прапором ФІДЕ), шахістка досвідчена. Але Юлія відмінно провела наступ на ферзевому та королівському флангах, а потім ще й у центрі шахівниці.
До того ж, українка ще й виграла фігуру. Овод намагалася чинити опір, аде це було абсолютно зайвим. Останні двадцять ходів чорні могли й не робити. Таким чином, Осьмак набрала 2,5 очка з 3-х.
Не відстала від неї і Букса. Особливо відзначимо її партію третього раунду, яка закінчилася останньою в турі і в якій Наталія продемонструвала наполегливість та винахідливість. Українка перемогла на 119-у ході.
Гапоненко та Жукова набрали по 2 очки. Стільки ж має і 17-річна Єлизавета Гребенщикова.
Попереду йдуть чотири учасниці зі стовідсотковим результатом.
Петро Марусенко, міжнародний майстер.
Фото: fide.com.