Новий головний тренер чоловічої збірної України з баскетболу Віталій Степановський прокоментував своє призначення в національній команді.

41-річний наставник закначив, що це важливий крок в кар’єрі та велика відповідальність, передає Укрінформ.
«Звичайно, це важливий крок у моїй кар’єрі, величезна відповідальність та честь. До гри збірної України велика увага, всі слідкуватимуть за тим, як ми виглядатимемо. Тож, безумовно, попереду у мене дуже важливий досвід... У збірній дуже багато баскетболістів, які пройшли систему «Хіміка». Це хлопці, з якими я працював у студенстькій збірній. Також працював і з іншими гравцями, коли був у тренерському штабі Айнарса Багатскіса. Я упевнений, що ми можемо додати молодих гравців: викликати Максима Шульгу, з яким я працював у молодіжній збірній. Він проявив себе дуже добре, провів гарний сезон в «Юті Стейт». Знаю,на що він здатен. Хороший сезон був і в Олександра Ковляра в естонському «Калеві». Це гравець, з я ким я багато працював, і нині він теж може претендувати на потрапляння до основного складу збірної України.
На жаль, отримав травму Денис Лукашов і я бажаю йому якнайшвидшого одужання. Тож додамо молодих гравців, маємо хлопців, які були в обоймі на останньому Євробаскеті і рухатимемось в цьому напрямку. Багатскіс вже розпочав зміну поколінь, зокрема під час заключного ігрового вікна, коли дебютував Ковляр. Думаю, що ми маємо уважно стежити за молоддю та думати про те, кого ми можемо додавати до складу. Я вважаю, що це буде лише великим плюсом для національної команди», - сказав її новий тренер.
Степановський став 12-м головним тренером в історії чоловічої баскетбольної збірної України.
Фото: facebook.com/UkrBasket.