«Гірники» пропустили п’ять м’ячів.

Донецький «Шахтар» розгромно поступився «Тоттенгему» - 1:5 у благодійному матчі, який проходив на стадіоні «Тоттенгем Готспур», передає Укрінформ.
Рахунок у матчі відкрив Кейн, який на 38-й хвилині відзначився з пенальті. «Гірники» зусиллями Келсі зрівняли рахунок наприкінці першого тайму.
У другому таймі Кейн знову результативно штурмував ворота «Шахтаря». Йому вдалось забити ще три м’ячі та врешті оформити «покер». Завершальну крапку у грі поставив Скарлетт, який зробив рахунок у грі 5:1.
Всі зібрані під час гри кошти будуть передані благодійному фонду Shakhtar Social, який надає фінансову, гуманітарну та медичну допомогу сім’ям в Україні. «Тоттенгем» також зробить додатковий донат від продажу квитків.

Як повідомляв Укрінформ, цей поєдинок став прощальним для 39-річного голкіпера «гірників» та збірної України Андрія Пятова. Раніше Пятов офіційно завершив кар’єру футболіста. Він приєднається до тренерського штабу «Шахтаря».
Фото: ФК «Тоттенгем Готспур»