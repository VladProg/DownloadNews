Трьома поєдинками продовжиться у суботу, 16 вересня, 7-й тур чемпіонату України з футболу серед клубів Прем'єр-ліги (УПЛ).

«Чорноморець» в Одесі зійдеться з житомирським «Поліссям» (початок о 15.00), донецькому «Шахтарю» на «Арені Львів» протистоятиме київська «Оболонь» (17.00), а «Олександрія» на домашньому КСК «Ніка» зустрінеться із закарпатським «Минаєм» (19.00), передає Укрінформ.
У неділю, 17 вересня, зіграють черкаський «ЛНЗ» та львівський «Рух» (13.00), «Дніпро-1» та ковалівський «Колос» (15.00), криворізький «Кривбас» та рівненський «Верес» (17.00).
Завершить програму туру у понеділок, 18 вересня, матч «Динамо» (Київ) - «Ворскла» (Полтава), який розпочнеться о 17.00 на столичному стадіоні «Динамо» імені Валерія Лобановського.
Як повідомляв Укрінформ у стартовому матчі 7-го туру харківський «Металіст 1925» взяв гору над луганською «Зорею» - 2:1.
У турнірній таблиці УПЛ лідирує «Шахтар», який після шести турів набрав 14 очок. 12 очок в активі «Полісся», по 11 очок - у «Кривбаса» та «Руха».
Фото: upl.ua.