Турнір Swim Open Stockholm стартує 13 квітня.

Український плавець Михайло Романчук планує виконати олімпійський норматив на Ігри-2024 у Парижі на турнірі Swim Open Stockholm, повідомляє Суспільне Спорт, передає Укрінформ.
«У першу чергу, для мене важливо показати гарний результат. Відкрити лік українським ліцензіям в плаванні для того, щоб це більше спонукало наших атлетів виконувати їх. Тому в першу чергу їду туди за ліцензією і хорошим результатом. Вже після нього виконаємо роботу над помилками і вирішимо, у якому руслі рухатися далі. Знаю, що до Стокгольму приїде основа збірної України. Також і вони намагатимуться, думаю, виконувати олімпійські ліцензії. Це про те, що я говорив зі своїм тренером Петром Нагорним, який зараз є виконувачем обов’язків головного тренера», - сказав Романчук.
Призер Олімпійських ігор у Токіо також поділився думкою про рішення World Aquatics щодо повернення атлетів з росії та білорусі на міжнародні змагання.
«Нещодавно говорив з Андрієм Говоровим, який виконав квоти на чемпіонат світу — ліцензії на 50 метрів вільним стилем та батерфляєм. Ми з ним комунікуємо стосовно недопуску російських та білоруських спортсменів. Він є членом комітету атлетів Європейської ліги плавання. Майже всі російські плавці мають відношення до армії, до ЦСКА, мені здається. На зборі в горах були й представники збірної Литви, всі вони проти допуску спортсменів з країн-агресорок. Але всі ми маємо прекрасно розуміти, що від спортсменів, на жаль, нічого не залежить. Якби від спортсменів, щось залежало, то наш Кабінет Мінстрів, здається, не прийняв би таке поспішне рішення щодо змагань. Мені здається, що в кожному виді спорту вплив російських коштів великий», - пояснив Романчук.
Турнір Swim Open Stockholm відбудеться 13-16 квітня.
Як повідомляв Укрінформ, у грудні Романчук пропускав чемпіонат світу-2022 на короткій воді в австралійському Мельбурні.
Фото: Getty Image