Раніше на проведення матчів у цій групі претендувала Україна.

Польща стане співгосподарем Чемпіонату Європи з баскетболу 2025 року, повідомляє Польська баскетбольна асоціація, передає Укрінформ.

Рішення ради ФІБА-Європа було оголошено сьогодні в Берліні.

Матчі однієї з груп чемпіонату Європи 2025 року пройдуть в Польщі (місто-організатор буде оголошено пізніше). Раніше на проведення матчів у цій групі претендувала Україна.

Інші три групи пройдуть на Кіпрі, у Фінляндії та Латвії. В Латвії ми також побачимо всю фінальну фазу.

Чемпіонат Європи з баскетболу в Польщі востаннє проходив у 2009 році – тоді групові етапи проходили в Гданську, Познані, Варшаві, Вроцлаві, Бидгощі та Лодзі, а фінальний етап – у Катовіце.

Як повідомляв Укрінформ у фіналі Євробаскету-2022 Франція зіграє з Іспанією. Початок матчу в неділю, о 21:30.

Фото: Getty Images