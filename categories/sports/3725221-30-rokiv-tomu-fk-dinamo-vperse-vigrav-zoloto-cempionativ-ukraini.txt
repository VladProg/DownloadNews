30 років тому, 20-го червня, футболісти київського «Динамо» вперше стали чемпіоном незалежної України.


Футбольний сезон-1992/1993 був другим за рахунком і першим, який проводився за принципом «осінь-весна», передає Укрінформ.
На відміну від першого незалежного чемпіонату України, який був фактично перехідним, команди не були розбиті на групи, і доля чемпіонства вирішувалася за результатами ігор протягом усього сезону.
Чемпіон визначився в останньому, 30-у турі, коли динамівці під керівництвом Михайла Фоменка на виїзді обіграли кременчуцький «Кремінь» - 4:1 (по дублю записали на свій рахунок Дмитро Топчієв і Віктор Леоненко) і лише завдяки кращій різниці забитих і пропущених м'ячів випередили дніпропетровський «Дніпро».
Мабуть, це був останній сезон у 90-х, коли киянам зміг скласти серйозну конкуренцію будь-який інший клуб.
У тому сезоні найбільше матчів за киян провели Сергій Ковалець, Віктор Леоненко та Павло Шкапенко - по 27. На рахунку Олега Лужного 26 поєдинків, Сергія Реброва - 23, Сергія Шматоваленка - 22.
Найрезультативнішим футболістом у складі «Динамо» в чемпіонаті України 1992/1993 став форвард Леоненко, на рахунку якого 16 забитих м'ячів (3 - з пенальті).
Загалом же в історії незалежних чемпіонатів України динамівці лідирують за титулами. Кияни мають 16 золотих звитяг. 14 чемпіонських перемог у донецького «Шахтаря».
Фото: fcdynamo.com.