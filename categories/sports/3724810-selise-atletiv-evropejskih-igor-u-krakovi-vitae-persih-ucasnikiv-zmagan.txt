Напередодні відкриття ІІІ Європейських ігор, які з 21 червня по 2 липня відбудуться у Польші, у селищі атлетів Кракова відбулася урочиста церемонія вітання команд, участь у якій взяли представники України.

Віцепрезидент Європейських олімпійських комітетів (ЄОК) Хасан Арат передав символічні ключі від селища його меру - чотириразовому олімпійському чемпіону зі спортивної ходьби, легенді польського спорту Роберту Коженьовському, передає Укрінформ.
«Це справжня честь для мене, і я сподіваюся, що цей ключ також буде ключем до ваших сердець» - зазначив новоспечений мер селища, нагадавши гасло Євроігор-2023 «Пам’ятайте, ми - єдині!»
Для мешканців селища щодня працюватимуть їдальня, басейн, сауна, тренажерний зал, зона відпочинку, релігійні платформи для представників різних конфесій, а також монітори з репортажами з усіх арен Ігор. Крім того, буде забезпечена яскрава культурна програма, яка довзолить усім охочим ознайомитися з традиціями господарів Євроігор-2023.
Першими з української збірної до селища атлетів у Кракові заселилися представники баскетболу 3x3, веслування на байдарках і каное та велоспорту BMX. Вони вже облаштувалися і розпочали на тренування.
Очікується, що упродовж наступних двох тижнів Селище атлетів у Кракові прийме 3500 спортсменів із 48-ми країн.
Фото: facebook.com/olympicua.