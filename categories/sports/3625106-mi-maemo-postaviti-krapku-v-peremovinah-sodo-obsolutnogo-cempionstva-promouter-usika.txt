Він повідомив, що команда Усика прибуде до Лондона на бій українця Дениса Берінчика в андеркарті поєдинку Фьюрі - Чисора, щоб домовитися за проведення бою за титул абсолютного чемпіона світу у надважкій вазі.

Про це Олександр Красюк розповів ексклюзивно для Укрінформу.
«Незабаром прибуде команда Усика(до Лондона - ред.) разом з Олександром. Ми маємо поставити крапку в переговорах щодо абсолютного чемпіонства. Звісно, багато що залежатиме від результату поєдинку Ф'юрі - Чисора, тому що перемога Тайсона Ф'юрі - це буде найлегшою опцією для переговорів. Ми розуміємо, що це бокс у суперважкій вазі, тому до кінця поєдинку прогнозів робити не будемо. Але якщо Тайсон переможе, то ми матимемо змогу вийти в ринг і подивитися майбутньому суперникові у вічі», - сказав Красюк.
За його словами, з точки зору здорового глузду поєдинок Усика за титул абсолютного чемпіона світу повинен відбутися.
«Чи може Тайсон Ф'юрі відмовитися від поєдинку? Ми знаємо чимало історій чемпіона Ф'юрі, коли він мав зобов'язання перед Володимиром Кличком провести реванш, однак він не відбувся. Все через те, що Тайсон є дуже непередбачуваною особистістю. З точки зору здорового глузду він повинен погодитися, адже на кону буде стояти те, що ще нікому в історії не вдавалося. Мова про статус абсолютного чемпіона у надважкій вазі. Тим паче, що є партнери із Саудівської Аравії, які також хочуть, щоб цей бій відбувся», - пояснив промоутер Усика.
Красюк також вважає, що обов'язковий претендент на титул IBF Філіп Хргович не завадить Олександру Усику поборотися за звання абсолютного чемпіона світу у хевівейті.
«Ситуація щодо Хрговича - це те, з чим зіштовхується бокс і боксерський промоутер кожного дня. Мова про те, що заважає проведенню великих поєдинків. Філіп Хргович провів поєдинок в андеркарті до поєдинку Усик - Джошуа. Він здобув не дуже переконливу перемогу над своїм китайським суперником і одразу став офіційним претендентом. Його промоутер зробив гучну заяву задля того, аби призначити Хрговича обов'язковим предентентом. Ми маємо гарний досвід стосовно принципу ротації. Це означає, що чемпіон виконує свої зобов'язання стосовно обов'язкового захисту не відповідно до умови однієї організації. Зараз на черзі титул WBA. Колись в статусі обов'язкового претендента Олександр Усик пробув два роки. Я не думаю, що призначення Філіпа Хрговича може вплинути на організацію великого поєдинку. Ми знаємо, чого ми хочемо, тому станом на зараз я не бачу особливих обставин, які могли б цьому завадити», - підсумував Олександр Красюк.
Як повідомлялося, український боксер Денис Берінчик битиметься в об'єднавчому поєдинку з французом Іваном Менді в андеркарті бою Ф'юрі - Чисора в Лондоні 3-го грудня.
Як повідомляв Укрінформ, Олександр Усик вдруге захистив титул чемпіона світу з боксу у суперважкій вазі, перемігши Ентоні Джошуа роздільним рішенням суддів. Після цього команда Усика розпочала підготовку до організації бою за титул абсолютного чемпіона світу проти британця Тайсона Ф'юрі. Промоутер українця називав 18 лютого робочою датою бою Усик - Ф'юрі.
Фото: K2 Promotions