Головний тренер жіночої збірної України з футзалу Олег Шайтанов прокоментував перемогу над Угорщиною (2:1) і вихід команди у фінал чемпіонату Європи.

Наставник зазначив, що команда виконала свое завдання - пробилася у фінал, передає Укрінформ.
«Це була нелегка подорож. У нас було багато травм, багато поту і сліз, але ми у фіналі, і це неймовірно! Ми очікували, що Угорщина буде дуже важким суперником. У нас було кілька непростих матчів з угорками в Черкасах і на минулому Євро. Можливо, ми іноді не реалізовували свої шанси так, як повинні були, але важливий результат, оскільки перш за все нашою метою було вийти у фінал», - сказав тренер.
Жіноча збірна України з футзалу вперше в історії пробилася до фіналу Євро. Там на неї чекатиме чемпіон обох попередніх турнірів - команда Іспанії. Матч пройде в неділю, 19 березня (початок - о 21.00 за київським часом).
Чемпіонат Європи проходить в угорському місті Дебрецен.
Фото: facebook.com/uafukraine.