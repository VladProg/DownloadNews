Міністр молоді та спорту України, президент НОК України Вадим Гутцайт поділився думкою щодо ефективності бойкоту Олімпіади-2024 у випадку допущення до змагань російських та білоруських спортсменів.

Про це він повідомив в ефірі телеканалу Інтер, передає Укрінформ.

«Бойкот Олімпіади-2024 може спрацювати. Цивілізовані країни про це говорять. Латвія вже заявила, що готова бойкотувати, якщо ми разом, колегійно приймемо це рішення. Бойкот - крайній захід. Таке рішення потрібно буде приймати колегійно, з іншими федераціями, з нашими відомими спортсменами. Це дуже складне та важке рішення, адже олімпійські ігри - найважливіші змагання для кожного спортсмена. Усі готуються до цього. Ми почули, що багато країн обурені рішенням про те, що і федерація фехтування повернула росіян та білорусів, а також інші федерації намагаються це зробити», - сказав Гутцайт.

Як повідомляв Укрінформ, спортивні федерації України з олімпійських видів спорту підписали спільний лист до МОК із закликом недопустити росіян і білорусів до змагань.