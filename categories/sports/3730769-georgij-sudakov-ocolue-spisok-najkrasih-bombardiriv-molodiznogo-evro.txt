Після чвертьфінального поєдинку з Францією (3:1) на Євро-2023 (U21), за підсумками якого збірна України вийшла до півфіналу та здобула історичну путівку на Олімпіаду-2024, футболіст нашої команди Георгій Судаков очолив список найкращих бомбардирів турніру.

В активі півзахисника три голи - «дубль» у грі з французами та один забитий м'яч у поєдинку з іспанцями, передає Укрінформ.
По два голи на Євро-2023 мають швейцарці Зекі Амдуні, Дан Ндоє та Кастріот Імері, французи Брадлі Баркола та Раян Шеркі, англійці Ентоні Гордон та Еміл Сміт-Роу, іспанці Абель Руїс, Хуан Міранда та Серхіо Гомес. Зазначимо, що англійці та іспанці продовжують виступи на турнірі.
Нагадаємо, що поєдинок 1/2 фіналу Євро-2023 (U21) між збірними Іспанії та України відбудеться в середу, 5 липня, у Бухаресті (початок — о 22.00 за київським часом).
5 липня збірна України у Бухаресті розіграє путівку у фінал молодіжного Євро з Іспанією.
В іншому півфіналі зійдуться Ізраїль та Англія.
Вирішальний поєдинок чемпіонату відбудеться 8 липня в Батумі (Грузія).
Фото: uaf.ua.