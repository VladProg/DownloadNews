Перший сніг, що випав у Гданську сьогодні, приніс футболістам національної збірної України, які готуються до гри відбору Євро з Італією, позитивні емоції.


Їх описав прессекретар нашої команди Олександр Гливинський, передає Укрінформ.
Сніжні пластівці, що рясно лягали на газон стадіону «На Траугутта» наче нагадували, що зовсім скоро прийде різдвяний та передноворічний час. У такі моменти, певне, кожна людина мимоволі згадує незабутні дитячі емоції передчуття зимового свята.
З іншого боку, добре, що температура, хоч і мінімальна, однак все ще плюсова, а отже сніг моментально танув. Зрештою, холод нікуди не дівся, відтак лише інтенсивний рух допомагав гравцям не замерзнути. А тренерський штаб доклав зусиль, аби робота була насичена динамікою.
Після пробіжки тренер з фізпідготовки Віталій Кулиба запропонував хлопцям пограти у хрестики-нолики на газоні: команди змагалися між собою на швидкість мислення, аби скласти переможну діагональ із тренувальних маніжок. «На реакцію» працювали поруч і воротарі під орудою Рустама Худжамова.
Після цього гравці виконували конкретні завдання у форматі ігрових серій. Як і в попередні дні, більша частина тренування була присвячена награванню тактичної схеми гри на матч з італійцями.
До вирішального протистояння залишається лише три дні. Сьогодні вранці «синьо-жовті» проведуть фітнес-заняття у готелі. Після обіду українці виїдуть на місцеве летовище, звідки візьмуть курс на німецьке місто Леверкузен.
Як повідомляв Укрінформ, матч відбору Євро-2024 між збірними України та Італії відбудеться у Леверкузені на стадіоні «БайАрена» 20 листопада (початок - о 21.45 за київським часом).
Фото: uaf.ua.