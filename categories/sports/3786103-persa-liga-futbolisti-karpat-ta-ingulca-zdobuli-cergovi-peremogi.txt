За два тури до завершення першого етапу змагань у чемпіонаті України серед команд Першої ліги визначилися майже всі учасники «чемпіонської» групи, які навесні поведуть боротьбу за підвищення в класі.

Головними ж претендентами на здобуття прямих путівок до УПЛ є львівські «Карпати» та «Інгулець» з Петрового, передає Укрінформ.
Ось і в 16-у турі лідери майже не помітили своїх опонентів. Більше зусиль для перемоги довелося докласти львів’янам, але й візаві в них був сильніший - «Агробізнес» (група «А»). «Зелено-білі» досягли комфортної переваги в рахунку ще до перерви після влучних ударів Ігора Невеса та Владислава Бабогла. У другому таймі капітан господарів Амбросій Чачуа довів справу до розгрому - 3:0.
«Інгулець» (група «Б») у протистоянні з «Кременем» іже після першого тайму вигравав - 3:0. Підсумковий рахунок - 5:1. По дублю у переможців оформили Олександр Козак і Ярослав Квасов.
Слід зазначити, що не відстають і переслідувачі фаворитів - «Епіцентр» (Кам'янець-подільський), «Нива» (Бузова), «Вікторія» (Суми), «Лівий берег» (Київ) та «Полтава».
Що ж до аутсайдерів, то харківському «Металісту», «Хусту», «Чернігову» та вишгородському «Діназу» доведеться докласти чималих зусиль, аби уникнути прямого вильоту до Другої ліги.
Фото: ФК «Буковина».