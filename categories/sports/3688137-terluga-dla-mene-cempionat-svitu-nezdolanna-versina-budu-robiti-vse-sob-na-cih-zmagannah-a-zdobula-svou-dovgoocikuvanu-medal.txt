Українська каратистка Анжеліка Терлюга поділилася своїми враженнями від здобуття «золота» чемпіонату Європи.

Вона розповіла про це ексклюзивно в коментарі Укрінформу.
«Я не можу сказати, що в мене були якісь поєдинки дуже важкими. Скажу чесно, на цьому чемпіонаті Європи, в своїй ваговій категорії я відчувала перевагу над своїми суперницями. Я дуже добре підготувалась до турніру, відчувала легкість в рухах, в ногах, в ударах. Я знала, що я зможу це зробити, і моє тіло, і мій розум повністю до цього готовий. Не буду виділяти якийсь один поєдинок, дуже щаслива, що у мене знову все склалось добре, що я виграла «золото» чемпіонату Європи. Це було для мене дуже важливим ментально, бо початок року був не таким як я цього хотіла і зараз це класна мотивація на цей рік», - сказала Терлюга.

У червні цього року Терлюга змагатиметься за перемогу на Європейських іграх, що проходитимуть у Кракові.

«Європейські Ігри – я вже маю медаль. У 2019 році я програла у фіналі, у мене є «срібло». Цього разу хотілось би покращити свій результат. Я вже знаю своїх суперниць, знаю, з ким буду змагатись, тому роблю фокус на те, щоб відпочити і почати готуватись на цей турнір. До цього у мене буде ще два турніри, де я зможу пропрацювати своїх суперниць, що вони роблять і це допоможе мені краще підготувати до Європейських Ігор», - додала каратистка.
Вона також зауважила, що найбільше хоче виграти чемпіонат світу.
«Для мене надзвичайно складними будуть змагання цієї осені – це чемпіонат світу. Для мене це якась нездоланна вершина, за всю мою кар’єру у мене ще немає медалі з цього турніру. Я роблю фокус на чемпіонат світу і буду робити все, щоб на цих змаганнях я здобула свою довгоочікувану медаль», - розповідає Терлюга.

Призерка Олімпійських Ігор у Токіо також поділилась думками стосовно бойкоту змагань, на яких виступатимуть російські спортсмени.

«Я знаю, що Всесвітня організація карате підтримує Україну, і поки що не повертає російських та білоруських спортсменів на татамі. Вони до останнього чекають на рішення від МОК. Звісно, я не підтримую того, щоб спортсмени з росії та білорусі були на змаганнях. Це не ферплей, це несправедливо. Не має бути такого, що в одній країні спортсмени не мають змоги нормально тренуватись, помирають, йдуть на фронт, захищають свої домівки, свої родини, свої життя, а в іншій країні – все є, все нормально, але вони є агресорами і спортсмени цієї країни підтримують цю агресію. Це не нормально. Чи бойкотувати змагання, де беруть участь росіяни чи білоруси? Я б не хотіла не їхати на змагання тільки тому, що там будуть ці спортсмени. Я вважаю, що ми і так страждаємо, нашим спортсменам набагато важче зараз, ніж іншим. І якщо у нас зараз заберуть ще й можливість поїхати на змагання, ми втратимо сенс: для чого нам тоді займатись цим видом спорту. Я вважаю, для нас це може бути тільки велика мотивація налаштуватись на ці поєдинки проти цих спортсменів, і вигравати їх на татамі, на корті, на полі, де завгодно, і ще раз показати нашу волю до перемоги, те, що ми найкращі. Бойкотування таких змагань мене б пригнітило. Але я буду підтримувати ту позицію, яку будуть приймати наш міністр спорту, голова Олімпійського комітету, президенти федерацій, наші тренери. Якщо нам скажуть, що ми маємо бойкотувати ці змагання, отже ми їх бойкотуватимемо, і будемо чекати на свій час. Але не хотілось би цього зробити, хотілось би вийти на татамі і просто виграти в них», - каже Терлюга.

Як повідомляв Укрінформ, збірна України з карате здобула 4 медалі на чемпіонаті Європи, з них 3 – «золоті».


Фото: Getty Image