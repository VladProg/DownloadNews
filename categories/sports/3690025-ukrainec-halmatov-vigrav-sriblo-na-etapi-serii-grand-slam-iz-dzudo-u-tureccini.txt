В Анталії (Туреччина) розпочався черговий етап серії Grand Slam із дзюдо.

У перший день змагань на срібну сходинку п'єдесталу турніру піднявся українець Дільшот Халматов, передає Укрінформ.
25-річний киянин дійшов до фіналу у ваговій категорії до 60 кг, де поступився бронзовому призеру токійської Олімпіади-2020 французу грузинського походження Луці Мхеїдзе.
Дар'я Білодід (57 кг) пробилася до чвертьфіналу, проте далі через заборонений прийом отримала дискваліфікацію і посіла у підсумку 7-е місце.
Артем Лесюк (60 кг) та Богдан Ядов (66 кг) завершили виступи в 1/8 фіналу, Каро Марандян (66 кг) та Марія Буйок (48 кг) - в 1/16 фіналу.
1-2 квітня на турецькому етапі серії Grand Slam Україну представлятимуть Юлія Гребеножко (63 кг), Руслана Булавіна (понад 78 кг), Владислав Казіміров (73 кг), Геворг Манукян, Сергій Крівчач (обидва - 81 кг), Артем Бубир, Марат Крижанський (обидва - 90 кг), Антон Савицький (100 кг), Євгеній Балєвський та Андрій Колесник (обидва - понад 100 кг).
Зазначимо, що чемпіонат світу з дзюдо відбудеться у Досі (Катар) із 7 до 14 травня.
Фото - Facebook.