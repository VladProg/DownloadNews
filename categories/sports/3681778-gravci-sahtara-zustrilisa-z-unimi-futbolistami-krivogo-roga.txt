Гравці «Шахтаря» Андрій Тотовицький та Лукас Тейлор відвідали дитячу футбольну школу Champions у Кривому Розі.

Тут займаються футболом близько 75 дітей віком від треьох років. Серед них - діти-переселенці, сироти та діти, чиї батьки нині воюють на фронті, передає Укрінформ.
Тейлор і Тотовицький поспілкувалися з малюками, показали кілька вправ та зіграли з ними товариський матч. Не обійшлося без подарунків: «гірники» передали школі футбольні м’ячі для тренувань, а дітям привезли клубні шарфи, фірмові рюкзачки та листівки з підписами гравців «Шахтаря». Завершилася зустріч фотосесією і роздачею автографів.
«Дуже приємна зустріч. Ми тепло поспілкувалися з дітьми, привезли їм подарунки, пограли у футбол. Це наступне покоління українців, і ми маємо прищепити їм любов до спорту. А в умовах війни такі зустрічі трохи розбавлять їм атмосферу. Коли бачиш дитячі усмішки, то в самого стає весело на душі. Це дуже позитивні моменти і для нас, і для дітей», - сказав півзахисник Андрій Тотовицький.
Фото: shakhtar.com.