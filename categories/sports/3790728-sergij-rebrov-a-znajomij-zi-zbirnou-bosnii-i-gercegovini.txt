Головний тренер національної збірної України з футболу Сергій Ребров прокоментував сьогоднішні результати жеребкування плей-офф відбору Євро-2024.

Суперниками українців у півфіналі плей-офф стали футболісти Боснії і Герцеговини. Керманич українців зазначив, що він знайомий з цією командою, передає Укрінформ.
«Я вже раніше казав, що немає різниці, хто випаде нам на жеребкуванні. Нам випала збірна Боснії і Герцеговини. Будемо готуватися до цього суперника. Поки що рано про щось казати, бо попереду три-чотири місяці підготовки. Дуже важливо, в якому стані підійдуть усі наші гравці до матчів плей-офф. Маємо інформацію, з ким гратимемо, і я впевнений, що ми будемо готові до березневих зустрічей. Протягом цих місяців будемо спостерігати і за нашими гравцями, і за суперниками. Я знайомий зі збірною Боснії і Герцеговини, там підібрані гарні гравці. Навіть попри те, що вони не дуже добре виступили у своїй групі у цьому відбірковому циклі», - сказав Ребров.
Поєдинок з командою Боснії і Герцеговини українці проведуть у гостях. У разі виграшу підопічні Сергія Реброва у фіналі плей-офф відбору Євро-2024 на умовно домашній арені прийматимуть переможця пари Ізраїль - Ісландія.
Фото: uaf.ua.