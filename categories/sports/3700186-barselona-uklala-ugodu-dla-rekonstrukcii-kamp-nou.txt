Команда протягом робіт проводитиме домашні матчі на Олімпійському стадіоні в Барселоні

«Барселона» оголосила про узгодження фінансування проєкту Espai Barça, забезпечивши початок робіт з реконструкції «Камп Ноу», передає Укрінформ.

Клуб домовився з 20 інвесторами про фінансування на суму 1,45 мільярда євро, що покриває вартість робіт для реалізації проєкту. Майно клубу не використовували як заставу, на стадіон не оформлювали іпотеку.
Клуб почне повертати кошти за цією операцією після завершення робіт на стадіоні, використовуючи дохід, отриманий від «Камп Ноу». За прогнозами, він становитиме близько 247 млн євро.
Тепер «Барселона» зможе влітку почати реконструкцію стадіону. Команда протягом робіт проводитиме домашні матчі на Олімпійському стадіоні в Барселоні, той розрахований на 55 926 осіб. Каталонці гратимуть на ньому до листопада 2024 року - тоді очікують завершити реконструкцію «Камп Ноу».
Як повідомляв Укрінформ, «Барселона» на своєму полі здолала «Атлетико» 1:0 в 30-у турі іспанської Прімери.
Фото: fcbarcelona.com