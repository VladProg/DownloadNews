1-го та 5 грудня жіноча збірна України з футболу проведе два заключні поєдинки у груповому турнірі дебютного розіграшу Ліги націй УЄФА.

Виконувач обов’язків головного тренера команди розповів про останні новини з розташування збіррної, передає Укрінформ.
«Перед тим, як вирушити до польського Ряшева на чотириденний етап підготовки, ми зібралися у Львові, де побували на фіналі Кубку України. Поєдинок, в якому брали участь 12 гравчинь збірної, які представляли «Ворсклу» та «Кривбас», сподобався, але було дуже важливо, щоб обійшлося без травм. На жаль, Анна Петрик із «Ворскли» не уникла пошкодження, Добре, що воно виявилося несерйозним, і полтавка поїхала з нами до Польщі. Проте кадрові зміни у збірній після останніх поєдинків у Лізі націй із гречанками є. Травмовану Анастасію Вороніну з «Колоса» замінила Ольга Басанська з «Кривбаса», а Марину Шайнюк («Ворскла») - Таміла Хімич («Житлобуд-1»). Уже в Ряшеві травмувалася Ольга Овдійчук із турецького «Фомгета», і довелося терміново викликати Яну Малахову зі словенського ФК «Мура Нона»... У збірної Польщі також є кадрові втрати, але капітан збірної, Ева Пайор, яка захищає кольори німецького «Вольфсбурга», - у строю. Саме вона у першому матчі з нашою командою оформила дубль, і багато що залежатиме від того, чи пощастить її нейтралізувати. Настрій у моїх підопічних бойовий, шанс підвищитися у класі ще є, тому боротимемося до кінця», - заявив тренер.
Матч 5-го туру Україна - Польща пройде 1 грудня на стадіоні «Сталь» у польському місті Стальова Воля (початок - о 19.00 за київським часом). Поєдинок 6-го туру Сербія - Україна відбудеться 5 грудня в сербському містечку Стара Пазова на центральному стадіоні футбольної бази національних збірних (Stadion Sports Center of FA of Serbia). Початок гри - о 20.00.
Турнірна таблиця у група В3 Ліги націй: Польща - 10 очок, Сербія - 7, Україна - 3, Греція - 3.
Команд-переможниця переходять до Ліги А. Збірні, які посіли у групах другі місця, зіграють у стикових матчах проти третіх команд Ліги А. Переможці стикових поєдинків також виступатимуть у Лізі А.
Фото: womensfootball.com.ua.