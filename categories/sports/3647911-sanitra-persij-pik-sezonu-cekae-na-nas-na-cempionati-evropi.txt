Коуч вважає, що його підопічні продовжують набирати форму.

Тренер чоловічої збірної України з біатлону Юрай Санітра прокоментував результати виступів українських спортсменів у спринті на етапі Кубка світу у Поклюці, повідомляє Суспільне Спорт, передає Укрінформ.

«Не очікував жодних див, тому що ми практично з 25 грудня до 4 січня не мали таких можливостей, як наші суперники, для тренувань і підготовки до цих стартів. Наші спортсмени були вдома: там ситуація така, яка не дозволяла готуватися. На перших стартах треба допрацювати. Упевнений, що будемо рухатися до кінця січня, де на нас чекає перший пік сезону: чемпіонат Європи. Дуже поважаю результат Артема Тищенка, який добре стріляв та непогано рухався по трасі. Більше очікував від Цимбала та Лесюка, які вже були в очках на Кубку світу. У Ткаленка на початку були проблеми: він упав на трасі: не знаю, чи щось могло статися з гвинтівкою», - сказав Санітра.
Переможцем спринту став лідер загального заліку Кубка світу Йоганнес Бьо. Найкращий результат серед українців показав Артем Тищенко — 30-те місце.

Як повідомляв Укрінформ, у суботу, 7 січня, у Поклюці відбудуться жіночі та чоловічі гонки переслідування. Початок — о 12:30 та 15:45 за київським часом. У неділю відбудуться сингл-мікст та змішана естафета.

Фото: biathlon.com.ua