Українські і британські фанати проведуть акцію з метою подякувати Британії за допомогу і закликати її передати Україні винищувачі.

Як передає Укрінформ, організатором акції стане гуманітарний штаб волонтерської допомоги «Рестовратор. Картопляні війська».
Акція складатиметься з кількох етапів. Перед початком матчу на трибуні українського сектору вболівальники розгорнуть великий банер із зображенням Короля Чарльза ІІІ, який тримає в руці літачок як символ цілі акції - надання літаків для України.

На 24 хвилині матчу українські вболівальники почнуть співати англійську пісню «10 German Bombers» про 10 німецьких бомбардувальників, яких збили повітряні сили Британії, але в адаптації до теперішніх реалій.

Водночас зі співом, вболівальники з секторів запустять в небо паперові літачки, зроблені з листівок, які отримають перед матчем.
На листівках буде надрукований змінений текст пісні та інструкція, як складати літачок.
Акція на стадіоні має на меті привернути увагу міжнародних журналістів та футбольних фанатів до України і закликати Британію та інші країни світу пришвидшити передачу нам літаків.
Як повідомляв Укрінформ, матч відбору Євро-2024 між збірними Англії та України відбудеться 26 березня в Лондоні (початок - о 19.00 за київським часом).
Фото: Гуманітарний штаб «Рестовратор. Картопляні війська»