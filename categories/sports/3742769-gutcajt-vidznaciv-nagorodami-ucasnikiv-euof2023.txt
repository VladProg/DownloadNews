Національна збірна України, що брала участь у XVII літньому Європейському юнацькому олімпійському фестивалі в Маріборі (Словенія), повернулась в Україну.

Як повідомляє пресслужба Національного олімпійського комітету України, юні олімпійці привезли додому 12 нагород, яскраві враження та позитивні емоції, передає Укрінформ.
У столичному Олімпійському домі відбулась зустріч керівництва НОК й профільного міністерства із медалістами та представниками офіційної делегації України.
Міністр молоді та спорту України, президент НОК України Вадим Гутцайт поспілкувався з підлітками та дізнався про їхні враження від Фестивалю. У вітальному слові лідер олімпійського руху в Україні наголосив, що медалі спортсменів - це заслуга всієї команди. Він подякував усім спортсменам, тренерам, представникам штабу, міністерства та НОКу за командну роботу.

Слова вдячності від імені всіх спортсменів висловили дворазові призери ЄЮОФ-2023: гімнаст Іван Рудий та дзюдоїстка Крістіна Опанасенко. Вони передали Вадиму Гутцайту Державний прапор України, з яким їх проводжали на Фестиваль і на якому всі цьогорічні медалісти залишили на згадку свої підписи.

На згадку про участь у мультиспортивному континентальному спортивному заході всі представники команди отримали символічні фото з побажаннями олімпійського чемпіона Вадима Гутцайта. Під час зустрічі президент НОК України вручив призерам та їхнім тренерам пам’ятні подарунки.