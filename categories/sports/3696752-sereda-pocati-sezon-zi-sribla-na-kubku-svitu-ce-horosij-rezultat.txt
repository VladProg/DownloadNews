17-річний Олексій Середа поділився емоціями від завоювання срібної нагороди на першому етапі Кубка світу зі стрибків у воду у китайському Сіані.

Він розповів про це ексклюзивно в коментарі кореспонденту Укрінформу.
«Насправді, я думав, що можу потрапити в призи, але те, що можу виграти, не думав навіть. Китаєць – на три голови вищий за мене, тому в мене не було шансів проти нього. Для мене ця «срібна» медаль означає дуже багато. Це початок сезону, і почати його зі «срібла» на Кубку світу – це хороший результат», - сказав Середа.
На змаганнях Середа виступав з новою програмою.
«З новою програмою виступалось добре, я почував себе досить впевнено. Звісно, є такі стрибки, на яких я починаю сумніватися, як от чотири з половиною оберти вперед. Я його зробив на сім балів. Не можу сказати, що я робив його добре на тренуваннях, тому хвилювався. Щодо нового стрибка, який я виконував останнім, я його зробив дуже добре, я так вважаю», - додав Середа.
Середа приніс Україні другу медаль на етапі в Сіані.

Раніше Середа та Кирило Болюх стали третіми у чоловічих синхронних стрибках із 10-метрової вишки.

Як повідомляв Укрінформ, другий етап Кубка світу зі стрибків у воду відбудеться 5-7 травня у Монреалі (Канада).

Фото: Df-ua.org