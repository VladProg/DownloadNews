6 квітня національна збірна України зіграє свій другий контрольний матч проти Угорщини на шляху підготовки до чемпіонату світу-2023.

Зустріч розпочнеться в угорському місті Мішкольц о 19.00 за київським часом, передає Укрінформ.
Напередодні збірна України перемогла Угорщину в серії буллітів (1:0), але водночас втратила одного з провідних центрфорвардів - Гліба Кривошапкіна, який отримав серйозну травму і ляже на операційний стіл
«Травма Кривошапкіна - втрата для збірної України. Враховуючи, що в нашій команді багато «перероблених» центральних нападаючих (Кривошапкін, Куцевич, Німенко), які розпочинали кар’єру на позиції крайніх форвардів і могли бути корисними на своїх профільних позиціях, ми втрачаємо «центри» навіть у таких умовах. Якщо надалі обійдеться без травм і всі 20 польових гравців на ЧС-2023 мене почують і виконуватимуть завдання, ми обов’язково додамо у грі. Упевнений, ця збірна України може грати краще», - сказав головний тренер «синьо-жовтих» Вадим Шахрайчук.
Додамо, що чемпіонат світу-2023 у Дивізіоні 1B відбудеться 23-29 квітня в Таллінні. Суперниками українців будуть збірні Японії, Естонії, Китаю, Сербії та Нідерландів.
Фото: fhu.com.ua.