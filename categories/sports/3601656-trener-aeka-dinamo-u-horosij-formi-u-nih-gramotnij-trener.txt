Головний тренер кіпрського футбольного клубу АЕК Хосе Луїс Ольтра провів прес-конференцію напередодні домашнього поєдинку 5-го туру групового раунду Ліги Європи проти київського «Динамо».

Як повідомляє офіційний сайт ФК «Динамо» (Київ), наставник АЕКа поділився думками про майбутній матч, наголосивши, що гравці «Динамо» зараз у хорошій формі, передає Укрінформ.
«Завтрашня гра дуже важлива для нас. У нас є історичний шанс вийти з групи. Хочу попросити вболівальників підтримувати нас із самого початку. Нам протистоїть дуже хороша команда, яка додала в порівнянні з минулою нашою зустріччю. Гравці «Динамо» в хорошій формі, у них грамотний тренер. Але я хочу бачити від своєї команди сміливої та ідеальної гри. Ми маємо виглядати найкращим чином. Я вірю в команду та наших уболівальників. Ми не гратимемо на нічию, хоча нас влаштовує такий результат. У першому матчі (1:0) ми продемонстрували конкурентоспроможну гру. Ми добре попрацювали в обороні, не давали противнику простору, але не утримували м’яч та не догравали атаки. Ми маємо грати агресивніше. Правильний шлях - це гра, яку ми показали в Польщі, і деякі речі можна покращити.
У нашій обоймі 19 гравців, включаючи трьох воротарів. Але цих гравців достатньо, щоб досягти нашої мети. Я маю план на завтрашню гру. Для деяких виконавців це шанс показати свою готовність. Я задоволений усім. Єдиний, хто не зможе взяти участь, це Генрі Андреу. У нас є шанс витримати конкуренцію та увійти в історію разом із командою», - зазначив Хосе Луїс Ольтра.
Нагадаємо, матч АЕК - «Динамо» відбудеться у четвер, 27 жовтня. Початок зустрічі о 19.45 за київським часом.
Турнірна таблиця: «Фенербахче» - 10 очок, «Ренн» - 10, АЕК - 3, «Динамо» - 0.
«Динамо» достроково втратило шанси продовжити виступ у плей-офф Ліги Європи, проте зберігає можливість завершити сезон у Лізі конференцій УЄФА.
Фото: АЕК.