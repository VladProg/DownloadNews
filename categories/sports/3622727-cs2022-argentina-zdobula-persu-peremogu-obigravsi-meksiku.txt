У Катарі триває фінальний турнір XXII чемпіонату світу з футболу.

У заключному поєдинку сьомого ігрового дня збірна Аргентини здобула першу перемогу на Мундіалі, обігравши команду Мексики, передає Укрінформ.
Матч на «Національному стадіоні» у Лусаїлі завершився на користь аргентинців із рахунком 2:0.
На 64-й хвилині Ліонель Мессі скористався передачею Анхеля Ді Марії і точно пробив з-за меж штрафного майданчика у правий кут воріт. Перевагу південноамериканців подвоїв Енцо Фернандес, якому асистував Мессі на 87-й хвилині.
Як повідомляв Укрінформ, в іншому поєдинку квартету С Польща завдала поразки Саудівській Аравії (2:0).
Турнірне становище: Польща - 4 очки, Аргентина - 3, Саудівська Аравія - 3, Мексика - 1.
У третьому колі цієї групи 30 листопада зіграють: Польща - Аргентина, Саудівська Аравія - Мексика.
ЧС-2022 триватиме до 18 грудня.
Фото: AFP.