Фехтувальниця збірної України поділилася враженнями від перемоги жіночої команди на етапі Кубка світу.

Вона розповіла про це в коментарі Укрінформу.
«Це «золото» дуже важливе на цьому етапі для нашої команди, тому що це перший кваліфікаційний турнір до Олімпійських ігор у цьому сезоні, і це дуже багато очок у рейтинг. Ми хотіли перемогти. Востаннє, я пам’ятаю, ми виграли етап Кубка світу у Китаї в 2017 році. Склад зараз трохи інший. Я живу разом з Інною Бровко, а вона каже мені: «Фейбі, я не можу в це повірити». Вона на п’єтдесталі плакала. Емоції у нас супер», - сказала Фейбі.
Бежура також проаналізувала шлях команди до першого місця на турнірі.
«Перша гра з Естонією… Думаю, у нас була гарна тактика. Ми повели в рахунку, як і планували перед початком зустрічі. Сьогодні всі дуже круто фехтували - я вже давно такого не пам’ятаю. Наш тренер говорить: «Якщо будуть фехтувати гарно всі четверо з нас - це 100 відсотків перше місце». Сьогодні так і сталося. У грі з Італією ми теж почали вести і зуміли втримати до кінця свою перевагу. З Гонгконгом на початку була рівна зустріч, але в сьомому-восьмому поєдинку ми пішли вперед. Влада Харькова вже виходила з перевагою і виграла цей бій. Найскладнішим був фінал, адже я вийшла і дала «мінус п’ять»… Дівчата молодці: вони зібрались, наздогнали. Ми повели, а потім, коли Влада закінчувала, було дуже важко. Цей останній укол, ми всі так нервували. Фінал був карвалольним», - пояснила вона.
Українка також поділилась планами та амбіціями команди на сезон.
«Ми хочемо отримати ліцензію на Олімпійські ігри і робимо для цього все можливе. Ми цією перемогою тільки наблизились до цієї ліцензії, тому подивимось. Наступний етап у Ванкувері, де теж будуть командні змагання. Нам не можна зупинятись, залишилось мало етапів і треба перемагати», - підсумувала Бежура.
Як повідомляв Укрінформ, жіноча збірна України з фехтування на шпагах здобула перемогу на етапі Кубка світу в італійському Леньяно.
Фото: facebook.com/fie.org