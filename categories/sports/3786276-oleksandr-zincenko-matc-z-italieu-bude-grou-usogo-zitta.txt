20 листопада у Леверкузені на стадіоні «Бай-Арена» збірна України зіграє вирішальну відбіркову зустріч Євро-2024 проти команди Італії.

Захисник нашої національної команди та лондонського «Арсеналу» Олександр Зінченко вважає цей поєдинок «грою усього життя», передає Укрінформ.
«Матч з Італією - великий матч. Це буде гра усього життя. Вихід на чемпіонат Європи став би чудовою подією для нашої країни, у такий важкий час для України. Дуже важливо принести позитивні новини для українського народу. Ми готові до матчу. Носити футболку національної збірної України - момент найбільшої гордості у нашому житті. З дитинства завжди мрієш грати за збірну, а особливо тепер, коли в нашій країні війна. Ми чудово розуміємо, що перемога приносить радість українцям», - сказав Олександр.
Зустріч Україна - Італія розпочнеться 20 листопада на «Бай-Арені» о 20.45 за місцевим часом. До цього італійці 17 листопада зіграють проти Північної Македонії.
Становище у відбірковій групі С: Англія - 16 очок (після 6-ти ігор), Україна - 13 (7), Італія - 10 (6), Північна Македонія - 7 (6), Мальта - 0 (7).
Фото: УАФ.