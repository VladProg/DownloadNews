Міністерство молоді та спорту України працює над якнайшвидшим відновленням умов та створенням нових можливостей для жителів деокупованих територій вести активний здоровий спосіб життя.

За дорученням міністра Вадима Гутцайта було організовано робочу поїздку до звільненої від російських окупантів Балаклії, що на Харківщині, передає Укрінформ.
Заступник директора Державної установи «Всеукраїнський центр «Спорт для всіх» Юрій Мельник оцінив стан спортивної інфраструктури регіону, а також локацій соціального проекту Президента України «Активні парки - локації здорової України».
Через постійні обстріли ворога постраждав «Балаклійський дитячо-юнацький спортивно-оздоровчий комплекс «Вимпел», який так і не ввели в експлуатацію через воєнний стан в Україні. У будівлі пробитий дах, відсутнє світло, а стадіон на території комплексу замінований. У дитячо-юнацькій спортивній школі «Олімп» пошкоджено вікно від вибуху снаряда. Тут теж немає світла, відсутнє опалення.
У мирний час в регіоні функціонували дві локації проекту Президента України «Активні парки», одна з яких залишилася неушкодженою, а друга - замінована військами рф.
Фото: mms.gov.ua.