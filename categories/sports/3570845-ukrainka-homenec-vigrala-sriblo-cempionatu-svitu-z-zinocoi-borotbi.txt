У Белграді (Сербія) триває чемпіонат світу зі спортивної боротьби.

Третю нагороду до української скарбнички принесла львів'янка Олександра Хоменець (вагова категорія до 55 кг), повідомляє Укрінформ.
Бронзова призерка світової першості-2021 цього разу виграла срібну медаль.
У фінальній сутичці за «золото» Хоменець поступилася олімпійській чемпіонці Маю Мукаїда з Японії.
«Бронзу» у ваговій категорії до 62 кг здобула Ілона Прокопевнюк з Херсонщини, яка у поєдинку за 3-тє місце здобула перемогу над Айсулуу Тинибековою з Киргизстану (8:7).
Як повідомлялося, раніше бронзовими призерами чемпіонату світу-2022 з греко-римської боротьби стали харків'яни Андрій Кулик (72 кг) та Ярослав Фільчаков (82 кг).
Чемпіонат світу з греко-римської, вільної та жіночої боротьби триватиме у сербській столиці до 18 вересня.
Фото: uww.org.