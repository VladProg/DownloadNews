Головний тренер донецького «Шахтаря» Ігор Йовичевич прокоментував підсумки поєдинку з мадридським «Реалом» у четвертому турі групової стадії Ліги чемпіонів УЄФА.

Як повідомляв Укрінформ, «гірники» зіграли з «Реалом» внічию (1:1), втративши перемогу над чинним володарем титулу у компенсований час.
За словами наставника «Шахтаря», його футболісти після матчу були засмученими, сумними від втраченої перемоги.
«Але якщо ти сумуєш, що не обіграв «Реал» (Мадрид), то це означає, що ми на гарному шляху. Ми б’ємося на рівних із найкращим клубом у світі - це лише заслуга футболістів. Я дістав задоволення від кожної секунди матчу, дивлячись на команду, дивлячись на молодих хлопців. Як вони б’ються - це те, про що я говорив: у такий непростий час вони б’ються за весь український народ. За самою грою, як мені особисто говорив сам Карло Анчелотті, ми заслужили сьогодні на перемогу. Коли тобі забивають на останніх секундах, це засмучує. Але до матчу хто б міг думати про це очко? Ти думаєш про перемогу як спортсмен, однак завжди розумієш, проти кого граєш. Ми відчували стадіон, підтримку вболівальників, яка нас несла й додавала адреналіну. Ми були значно компактнішими, досить солідно відіграли в обороні, крім того останнього епізоду, який здебільшого є випадковістю, ніж якоюсь комбінованою дією. Шкода, проте це дуже важливе очко для нас. Ми маємо досить великі шанси, щоб вийти з групи, якщо гратимемо так само далі. Це найкраща наша гра, абсолютно найкраща гра протягом трьох місяців», - цитує Йовичевича пресслужба «Шахтаря».
Наступний поєдинок у Лізі чемпіонів «Шахтар» проведе 25 жовтня у Глазго проти шотландського «Селтіка».
Фото: ФК «Шахтар» (Донецьк).