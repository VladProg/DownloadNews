Головний тренер національної збірної України з футболу Сергій Ребров поспілкувався із журналістами після перемоги над командою Північної Македонії (2:0) у поєдинку кваліфікації чемпіонату Європи-2024.

Як інформує офіційний сайт Української асоціації футболу (УАФ), наставник «синьо-жовтих» подякував Чехії й Празі, які «дали нам змогу підготуватися до зустрічі та надали свій стадіон для суботнього матчу з балканцями», передає Укрінформ.
«Збірна Північної Македонії - міцна команда. В атаці вона має дуже гарних виконавців, що й продемонструвала. Що стосується рефері, то поєдинок був дуже важливим для обох збірних. Було багато стиків, боротьби. Напевно, коли одна з команд забиває м’яч, то боротьби стає набагато більше. Я вважаю, що арбітр упорався з грою», - наголосив Ребров.
Наступний поєдинок збірна України проведе у Мальті 17 жовтня.
Турнірне становище у відбірковій групі С Євро-2024: Англія - 13 очок (після 5-ти ігор), Україна - 10 (6), Італія - 7 (5), Північна Македонія - 7 (6), Мальта - 0 (5).
Фото: uaf.ua.