У четвер, 25 травня, розпочався продаж квитків на матч кваліфікаційного раунду чемпіонату Європи-2024 з футболу Україна - Мальта.

Поєдинок відбудеться 19 червня на стадіоні Антона Малатинського (City Arena) у словацькому місті Трнава. Початок - о 19.00 за київським часом, передає Укрінформ.
Продаж квитків відбуватиметьсяся у два етапи.
На першому етапі всі бажаючі можуть скористатися ексклюзивною можливістю придбати квитки за криптовалюту.
Ця опція доступна з 11.00 25 травня до 18.00 27 травня за київським часом усім клієнтам офіційного криптопартнера національної збірної з футболу компанії WhiteBIT та тим, хто зареєструється на біржі.
Другий етап продажу розпочнеться з 18.00 27 травня та буде відкритим для всіх бажаючих. Придбати квитки можна буде онлайн у будь-який зручний спосіб (банківські картки, криптовалюта).
Вартість квитків - від 10 євро.
Вхід на стадіон буде відкрито за дві години до початку матчу, з 16.00.
Фото: wikipedia.org.