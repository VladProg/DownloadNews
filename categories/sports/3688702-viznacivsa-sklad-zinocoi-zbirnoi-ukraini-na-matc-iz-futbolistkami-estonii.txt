Головний тренер національної жіночої збірної України з футболу Луїс Кортес оприлюднив список гравчинь, викликаних на навчально-тренувальний збір для підготовки та участі в контрольному матчі з командою Естонії.

Як повідомляє пресслужба Української асоціації футболу (УАФ), «синьо-жовті» після піврічної паузи повертаються до тренувального режиму, передає Укрінформ.
Запланований товариський поєдинок відбудеться за підтримки Естонської футбольної асоціації під час навчально-тренувального збору підопічних іспанця Кортеса 11 квітня в Таллінні на місцевому стадіоні «Спортленд-Арена» (початок - о 19.00) та стане першим матчем на етапі підготовки до офіційних ігор Ліги націй УЄФА.
Збір української команди, до складу якої ввійдуть 22 футболістки, розпочнеться 3 квітня в польському містечку Сувалки, а вже 9 квітня делегація вирушить до Таллінна. Уперше до лав національної збірної будуть викликані дві молоді виконавиці - Дар’я Келюшик і Поліна Янчук.
Склад жіночої збірної України:

воротарі - Дар’я Келюшик («Кривбас»), Дарина Бондарчук, Катерина Самсон (обидві - «Ворскла»);
захисники - Ірина Котяш, Катерина Корсун, Ірина Подольська (усі - «Ворскла»), Любов Шматко, Яна Деркач (обидві - «Фомгет», Туреччина), Тетяна Романенко («Сент-Етьєн», Франція);
півзахисники - Тетяна Китаєва, Натія Панцулая (обидві - «Колос»), Анна Петрик («Ворскла»), Вікторія Гірин («Ладомир»), Христина Перевізник («Бешикташ», Туреччина), Дар’я Апанащенко («Фомгет», Туреччина), Ніколь Козлова («Кеге», Данія), Яна Малахова («Прадехон», Іспанія), Таміла Хімич (ЕТО, Угорщина);
нападники: Яна Калініна («Ворскла»), Поліна Янчук («Кривбас»), Ольга Овдійчук («Фомгет», Туреччина), Надія Куніна («Аустрія», Австрія).
Зазначимо, що протистояння між збірними Естонії та України стане третім в історії цих команд. 2012 року вони зустрічалися у відборі чемпіонату Європи - обидва рази перемогли українки (5:0 та 4:1).
Нагадаємо, жеребкування першої в історії жіночої Ліги націй відбудеться 2 травня. Склад ліг та посів перед жеребкуванням визначатиме поточний рейтинг національних жіночих збірних УЄФА.
Фото: uaf.ua.