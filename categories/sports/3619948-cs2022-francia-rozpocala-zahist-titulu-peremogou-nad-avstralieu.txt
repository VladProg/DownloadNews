У Катарі триває фінальний турнір XXII чемпіонату світу з футболу.

Чинні чемпіони світу футболісти збірної Франції на стадіоні «Ель-Джануб» у місті Ель-Вакра здобули вольову перемогу над командою Австралії - 4:1, передає Укрінформ.
Австралійці повели у рахунку на 9-й хвилині - м'яч забив форвард «Аделаїди Юнайтед» Крейг Гудвін, якому асистував нападник «Мельбурн Сіті» Меттью Лекі.
Перемогу французам принесли голи хавбека італійського «Ювентуса» Адріана Рабіо (27), форварда італійського «Мілана» Олів'є Жиру (32, 71) та нападника «Парі Сен-Жермен» Кіліана Мбаппе (68).
Як повідомляв Укрінформ, в іншому поєдинку квартету D збірні Данії та Тунісу зіграли внічию - 0:0.
Турнірне становище: Франція - 3 очки, Данія - 1, Туніс - 1, Австралія - 0.
У другому колі квартету D 26 листопада зіграють Туніс - Австралія, Франція - Данія.
ЧС-2022 триватиме до 18 грудня.
Фото: AFP.