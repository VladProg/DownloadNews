Турніри Міжнародної федерації тенісу (ITF) серії World Tennis Tour Juniors, що відбудуться у польському місті Лешно, будуть присвячені всім жертвам війни росії проти України та матимуть символічні назви Bucha Cup (четверта категорія) та Mariupol Cup (третя категорія).

Як повідомляє BTU, тенісисти з росії та білорусі не будуть допущені до участі, передає Укрінформ.
Таке стало можливим завдяки тривалій серії переговорів з ITF, яка дала добро на проведення турнірів за квотою Федерації тенісу України (ФТУ) у країнах-сусідах, та співпраці з Польським тенісним союзом.
Повідомляється, що українські гравці отримають усі основні привілеї статусу домашнього турніру - насамперед вони будуть основними претендентами на wild card.
Федерація тенісу України продовжує роботу щодо проведення інших міжнародних змагань за квотою у країнах-партнерах.