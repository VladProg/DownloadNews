Відомі представники українського тенісу публічно засвідчили свою підтримку Ользі Харлан, яку Міжнародна федерація фехтування дискваліфікувала на чемпіонаті світу у Мілані.

Репости новин у соцмережах зробили Сергій Стаховський, Катаріна Завацька та Людмила Кіченок, передає Укрінформ.
Олександр Долгополов одним із перших написав, що «гра в жертву» представників країн-агресорів «є наслідком імпотентності спортивної влади та неспортивних інституцій. Мало того, що вони мовчки насолоджуються західним життям і цінностями, так ще й намагаються завдати шкоди українцям у будь-який спосіб на особистому рівні».
Еліна Світоліна встигла засудити інцидент під час свого виступу для Atlantic Council у Вашингтоні, підкресливши, що російські спортсмени вдаються до провокацій.
«Пробили дно», - прокоментувала новину Марта Костюк і підтримала фехтувальницю «сердечком»
Даяна Ястремська теж підбадьорила Харлан своїми емодзі. «Не тиснути руки з росіянами та білорусами - це наша позиція. Це має бути зрозумілим, і ставитися до цього потрібно з повагою», - написала Даяна.
«Я підтримую Ольгу Харлан, - написала Леся Цуренко, - Будь ласка, ставтеся з повагою до нашого рішення! Є чітка причина, чому ми не тиснемо руки представникам країн-агресорів, яка не потребує пояснення! Слава Україні!»
Фото: btu.org.ua.