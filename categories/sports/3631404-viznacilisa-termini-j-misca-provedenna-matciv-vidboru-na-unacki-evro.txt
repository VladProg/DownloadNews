Після жеребкування у швейцрському Ньйоні імена суперників у відбіркових раундах Євро-2023 та Євро-2024 дізналися юнацькі футбольні збірні України U17 та U19.

Тепер вже відомі терміни та місця проведення змагань, передає Укрінформ.
Юнацька збірна України U17 (нинішня U16 - гравці 2007 року народження) потрапила до кваліфікаційної групи 3 Євро-2024 разом із Німеччиною, Фінляндією та Ліхтенштейном. Підопічні Володимира Єзерського зіграють у Ліхтенштейні. Матчі відбудуться 15-21 жовтня 2023 року.
Юнацька збірна U19 (нинішня U18) гратиме у групі 7 Євро-2024 разом зі Словаччиною, Косовом та Мальтою. Підопічні Олега Кузнецова зіграють на Мальті. Матчі пройдуть 15-21 листопада 2023 року.
Команда U17 (гравці 2006 року народження) потрапила до групи 6 еліт-раунду відбору Євро-2023 разом з Італією, Кіпром та Ірландією. Підопічні Юрія Мороза виступлять на Кіпрі. Ігри відбудуться 7-13 березня 2023 року.
Юнацька збірна України U19 (футболісти 2004 року народження) потрапила до групи 3 еліт-раунду відбору Євро-2023 разом з Іспанією, Данією та Люксембургом. Підопічні Сергія Нагорняка зіграють в Іспанії. Поєдинки пройдуть 22-28 березня наступного року.
Фото: uefa.com.