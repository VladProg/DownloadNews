Фіналістка Ролан Гаррос не грає з початку вересня через травму.

Чеська тенісистка Кароліна Мухова вимушено знялася з Підсумкового турніру WTA 2023 року через ушкодження зап'ястка, про це тенісистка оголосила у соцмережах, передає Укрінформ.
«З розбитим серцем маю оголосити, що пропущу свій перший Підсумковий турнір у Канкуні. Разом з командою та лікарями ми спробували все до останнього моменту, аби вирішити проблему з травмою.
На жаль, для відновлення потрібен довший час, ніж ми сподівалися, тож я мала ухвалити це неприємне рішення. Зроблю все від себе залежне, аби повернутися у 2024-му та отримати ще один шанс бути частиною WTA Finals», - написала тенісистка.

Місце чешки на турнірі посяде наступна тенісистка в рейтингу сезону-2023 — Марія Саккарі з Греції.
Чинна дев'ята ракетка світу зіграє на Підсумковому турнірі втретє поспіль. У двох минулих розіграшах екстретя ракетка світу виходила з групи, але закінчувала змагання у півфіналах.
Фото: Getty Images