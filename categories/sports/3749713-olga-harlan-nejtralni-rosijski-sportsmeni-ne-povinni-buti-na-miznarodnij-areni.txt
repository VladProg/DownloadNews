Олімпійська чемпіонка з фехтування на шаблях Ольга Харлан подякувала всім українським захисникам, і зокрема, колективу Служби безпеки України та Національної академії СБУ, які надихають її на боротьбу на спортивній арені.

Про це Ольга Харлан сказала під час зустрічі з курсантами академії, де вона працює вже тривалий час, повідомляє Укрінформ з посиланням на СБУ.
«Ми не можемо тиснути руку нашому ворогу. А повинні показувати всьому світу, що війна триває, і ці «нейтральні» спортсмени не повинні бути на міжнародній арені. І ми будемо все робити, щоб їх не було ні на Олімпіаді, ні на жодних світових змаганнях. Я пишаюсь бути співробітницею Служби безпеки України, зокрема Національної академії СБУ. І пишаюсь тим, що росіяни знають, що я працюю в СБУ. Хай бояться!» – зауважила чемпіонка.
Ректор Національної академії СБУ Андрій Черняк вручив спортсменці найвищу нагороду закладу – Знак пошани.
«Ольга Харлан продемонструвала на світовій спортивній арені головний український меседж – жодних рукостискань із росіянами, лише зброя! І лише перемога! Це гідний і сильний вчинок представниці СБУ! За який вам, пані Ольго, вдячна вся Україна!» – зауважив Черняк.
Як повідомлялось, 27 липня Ольга Харлан на старті особистого турніру на Чемпіонаті світу з фехтування перемогла фехтувальницю з Росії Анну Смірнову, яка виступала під «нейтральним» статусом. Харлан відмовилася потиснути суперниці руку після поєдинку. У відповідь російська спортсменка влаштувала демарш, просидівши на доріжці для змагань близько 40 хвилин.
Міжнародна федерація (FIE) фехтування спочатку відсторонила від участі у турнірі українську фехтувальницю, однак згодом призупинила санкції проти Харлан.
Національна Федерація фехтування України заявила, що вимагає від Міжнародної федерації (FIE) позбавити Смірнову нейтрального статусу.
Верховна Рада України звернулася до парламентів та урядів демократичних держав світу, Міжнародного олімпійського комітету (МОК), міжнародних спортивних федерацій щодо засудження незаконної дискваліфікації української спортсменки Ольги Харлан, яку дискваліфікували за відмову потиснути руку «нейтральній» суперниці з Росії після поєдинку на чемпіонаті світу.