Міжнародній спільноті вдасться позбавити можливості спортсменів з Росії та Білорусі брати участь в Олімпіаді 2024 року у Франції.

Про це народна депутатка із фракції "Слуга народу", голова української делегації в ПАРЄ Марія Мезенцева сказала в інтерв’ю Укрінформу.
Зокрема, за її словами, у ПАРЄ більшість підтримала резолюцію про недопуск спортсменів з Росії та Білорусі на Олімпіаду-2024, підкреслюючи, що зараз не можна йти на будь-які поступки РФ і Білорусі.
Тому в документі наголошується, що російські й білоруські спортсмени не можуть виступати на Олімпіаді навіть під нейтральним прапором, вказала Мезенцева.
«Ми побачимо, що ж відбудеться в Парижі в 2024 році, але вже хочу зазначити, що депутати, які представляють партію президента Еммануеля Макрона, після засідання напряму відзвітували йому, що допущення російських та білоруських спортсменів буде іміджево неправильно для Франції», - розповіла Мезенцева.
За її словами, представники МОК також сприйняли ідею європейських парламентаріїв дуже серйозно.
«Як на мене, це важливий сигнал і одночасно суттєвий міжнародний тиск, адже 46 держав – це все-таки майже чверть планети. Я думаю, що ми позбавимо Росію і Білорусь можливості брати участь в Олімпіаді», - підсумувала голова української делегації в ПАРЄ.
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Україна заявила про неприйнятність участі російських і білоруських спортсменів в Олімпіаді, наголосивши, що допоки в Україні триває війна, країни-агресорки не мають бути допущені до змагань у будь-якому статусі, навіть під нейтральним прапором.
13 липня Міжнародний олімпійський комітет заявив, що не відправлятиме запрошення Росії та Білорусі на Літні Олімпійські ігри 2024 року в Парижі (Франція).