Жіноча збірна України з баскетболу 3х3, яка готується до кваліфікації чемпіонату Європи та Європейських ігор, виступила на турнірі в німецькому місті Аугсбург.


Команда під керівництвом Юрія Процюка виступила в складі Кристини Філевич, Вероніки Космач, Анжеліки Ляшко та Оксани Моллової, передає Укрінформ.
На груповому етапі збірна України виграла всі чотири поєдинки, фактично маючи складнощі лише в одному з них - з командою Frankonia's Finest (19:18).
У півфіналі українки обіграли Rambolinis 21:16, а у фіналі розгромили Frankonia's Finest – 21:4.
Тепер команда Юрія Процюка продовжить тренування в Івано-Франківську.
Наступним стартом збірної України стане етап Світової серії в Азербайджані 20-21 травня.