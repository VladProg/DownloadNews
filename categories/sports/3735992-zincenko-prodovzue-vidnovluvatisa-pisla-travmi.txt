Тренерський штаб лондонського «Арсенала» на старті передсезонної підготовки не зможе розраховувати на українського захисника Олександра Зінченка.

Як повідомляє Football London, 26-річний футболіст продовжує відчувати проблеми з литковим м'язом, через ушкодження якого опинився в лазареті наприкінці минулого сезону, передає Укрінформ.
Через травму українець уже пропустив спаринг із німецьким «Нюрнбергом», і очікується, що він також не зможе взяти участь у двох найближчих контрольних поєдинках проти всіх зірок американської професіональної футбольної ліги (МЛС) та «Манчестер Юнайтед».
Нагадаємо, що минулого сезону, який став для Зінченка першим у складі «Арсенала», він провів за «канонірів» у всіх турнірах 33 матчі, відзначившись одним голом і двома результативними передачами.