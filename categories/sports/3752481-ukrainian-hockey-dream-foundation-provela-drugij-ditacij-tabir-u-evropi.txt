У швейцарському місті Люцерн пройшов другий Hockey Dreams Development Camps для юних українських хокеїстів.

Тренувальний табір організували Ukrainian Hockey Dreams Foundation спільно з Unite Hockey Development, передає Укрінформ.
Участь у таборі взяли близько 40 дітей з України та дитячої хокейної школи HC Luzern. З учасниками продовжила роботу команда тренерів, яка була сформована ще в першому литовському таборі - Ніколас Фелан, Олександр Годинюк, Едуард Захарченко та Данило Ігнатьєв.
Протягом п'яти днів гравці відвідали загалом 10 тренувань, під час яких відпрацьовували передусім навички кооперації з командою, захисту та нападу, а також індивідуальні навички з катання. Головний тренер Ніколас Фелан зміг ознайомив із канадським поглядом на організацію тренувань, що стало ємною родзинкою під час занять.
На тренування також завітав президент Федерації хокею України Георгій Зубко.
«Хочу подякувати команді організаторів кемпу, на чолі з тренером Ніком, який прибув до нас з Канади. Для українського хокею важливий кожен маленький хокеїст та хокеїстка, тому нашою місією залишається розвиток дітей вдома, або за кордоном», - сказав очільник українського хокею.
Нині команда організаторів вже переїхала до Нідерландів, де 22-25 серпня на льоду міста Зутермер відбудеться третій табір Hockey Dreams Development Camps. Багато юних хокеїстів з «Харківських Берсерків» вже вирушили туди, щоб здобути нові знання від досвідчених тренерів і позмагатися з нідерландськими ровесниками.
Фото: fhu.com.ua.