Футболісти донецького «Шахтаря» провели перше тренування під керівництвом нового головного тренера Патріка ван Леувена.

«Гірники» готуються до наступного сезону на батьківщині ван Леувена - у Нідерландах. Разом з командою працював і новачок Шахтаря - еквадорський хавбек Деніл Кастільйо, передає Укрінформ.
До передсезонної підготовки «Шахтаря» залучені 34 футболісти. Гравці, які виступають за молодіжну збірну України U21 на чемпіонаті Європи, приєднаються до команди пізніше.
Ван Леувен підписав з Шахтарем контракт до 30 червня 2025 року. На посаді головного тренера команди нідерландець змінив хорвата Ігора Йовичевича.
Як повідомлялося, минулого сезону донеччани стали чемпіонами України. Команда потрапила до третього кошика жеребкування групового етапу Ліги чемпіонів УЄФА.
Фото: shakhtar.com.