Нинішнього тижня у Чехії та Швейцарії проходитимуть індивідуальні тенісні європейські чемпіонати у вікових категоріях U14 та U18.

Тенісисти віком до 18-ти років грають у швейцарському Клостерсі, передає Укрінформ.
Україну на цих змаганнях представляють Володимир Якубенко, Андрій Зимнох, Дар'я Єсипчук та Анастасія Фірман.
Українські юніори у віковій категорії U18 двічі вигравали золоті медалі Євро: Юлія Бейгельзімер (2000 рік) та В'ячеслав Бєлінський (2021) і двічі ставали срібними призерами: Софія Ковалець (2011) та Марта Костюк (2017).
У парному розряді Марта Костюк і Вікторія Дема виграли «золото» 2017 року, а Габріела Белені та Наталія Бондаренко стали срібними призерками 1992 року.
Тенісисти вікової категорії U14 виступлять у місті Мост (Чехія).
Від України зіграють: Тимур Чуканов, Андрій Максименко, Софія Криворучко і Марія Прищепа.
Серед гравців до 14-ти років українці виграли дві золоті медалі: Ольга Фрідман (2012) і Дар'я Лопатецька (2017). Дві срібні медалі в парному розряді здобули дуети Валентина Івахненко/Анастасія Кирилова (2006) та Катаріна Завацька/Даяна Ястремська (2014).
Фото: : Tennis Europe.