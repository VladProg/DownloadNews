Народна депутатка України та колишня легкоатлетка Ольга Саладуха розкритикувала дії президента Міжнародного олімпійського комітету Томаса Баха на рахунок України і можливого допуску спортсменів з рф і рб до Олімпійських ігор.

Вона розповіла про це ексклюзивно в коментарі кореспонденту Укрінформу.


«Томас Бах показує, що він привідкрив дверці для того, щоб повертати російських та білоруських спортсменів на світову арену - це те, що відбувається у світовому спорті. Ми бачимо, що все більше і більше федерацій дозволяють цим спортсменам брати участь у змаганнях. Чесно кажучи, я не знаю, про що вони думають. Рік тому Томас Бах сказав, що ми з вами солідарні, що в Україні гинуть люди. За рік ми втратили ще більше людей, ми бачимо зруйновану інфраструктуру, а солідарність кудись поділась… Вони з нами умовно солідарні, але дозволяють собі робити те, роблять. Днями я повернулась із Донеччини, була під Часовим Яром. Я бачила як руйнують міста, і написала пост: будь ласка, приїдьте і подивіться, що тут відбувається. Наші спортсмени замість того, щоб завойовувати трофеї, захищають рідну країну, стоять і гинуть за рідну землю. Я закликаю Томаса Баха почути наших спортсменів», - сказала Саладуха.


Окрім того, колишня чемпіонка світу в потрійному стрибку наголосила, що ми повинні зробити все можливе, щоб російських та білоруських спортсменів не допускали до міжнародних змагань, у тому числі до Олімпійських ігор.


«Уряд зараз забороняє нашим спортсменам виступати на змаганнях, де будуть виступати росіяни та білоруси. Треба зробити все можливе, щоб не допустити цих спортсменів, щоб наші атлети могли їхати, виступати, щоб підіймався наш прапор, лунав гімн і чули про нашу країну. Робота міністра, президента Національного олімпійського комітету триває. Нещодавно була зустріч світової комісії атлетів. Ми розповідали там про свою біль. Я, як депутат Верховної Ради, від комітету зверталась до Томаса Баха щодо недопуску російських та білоруських спортсменів до міжнародних змагань. Він каже, що він нас чує, але потім вони кажуть нашим спортсменам, що, якщо уряд вас не допустить до змагань, то МОК вас підтримає, ви зможете виступати на змаганнях. Я навіть не уявляю як це буде відбуватися», - розповіла Саладуха.


Вона також підкреслила, що українські спортсмени зараз не розуміють, що робити далі, адже в майбутньому росіян і білорусів можуть допустити до змагань.


«Я як спортсменка розумію біль наших атлетів, тому що це десятиріччя важкої праці. Спортсмени зараз не знають що їм робити: тренуватись чи ні. Йде демотивація, тому що вони розуміють, що будуть викладатися на тренуваннях, а через рік їм можуть сказати, що ми не можемо туди їхати, бо там є російські і білоруські спортсмени. А це може бути. Ми бачимо дії покроково: Томас Бах робить все можливе, щоб вони там були. Як людина я розумію, що стояти поруч з цими вбивцями – це неможливо. Ми маємо тиснути з усіх боків, ми маємо об’єднуватися. З нами солідарні поляки, країни Балтії, Скандинавії. Треба об’єднуватись, робити найбільшу коаліцію, звертатись до уряду Франції, щоб він скасовував візи, щоб ці спортсмени просто фізично не могли потрапити на змагання. Треба зробити все можливе, і лиш потім говорити про бойкот», - підсумувала Саладуха.


Нещодавно МОК оприлюднив рекомендації для міжнародних федерацій щодо поступового допуску росіян і білорусів до міжнародних змагань у нейтральному статусі без національних символів. Комітет планує прийняти окреме рішення з цього питання трохи пізніше.


Як повідомляв Укрінформ, Кабінет Міністрів ухвалив, що українські спортсмени не змагатимуться на міжнародних турнірах, де будуть представлені атлети з росії та білорусі.


Фото: rada.gov.ua