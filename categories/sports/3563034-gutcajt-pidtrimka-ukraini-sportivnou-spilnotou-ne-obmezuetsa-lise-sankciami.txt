Міжнародна федерація дзюдо надала 200 тисяч доларів гуманітарної допомоги українським спортсменам.


Про це повідомив міністр молоді та спорту України на своїй сторінці у Facebook.
За рахунок цих коштів покриваються витрати, пов’язані з участю у міжнародних турнірах Grand Prix, Grand Slam, чемпіонатах світу, а також у навчально-тренувальних зборах.
Крім того, Європейський союз дзюдо виділив 200 тисяч євро. За ці кошти була забезпечена участь 230-х українських дзюдоїстів у двох чемпіонатах Європи серед кадетів та дорослих, 12-х Кубках Європи серед кадетів, юніорів та дорослих, 9-х навчально-тренувальних зборах (проживання, харчування, внески за участь).
За підтримки урядів країн-партнерів 300 наших спортсменів та тренерів з 31 березня живуть і тренуються в Румунії. 50 атлетів та тренерів з 27 квітня перебувають у Хорватії. 200 спортсменів та тренерів - з 9 травня в Угорщині.
«Мужність нашого народу у боротьбі з російськими окупантами об’єднала навколо України весь світ. Підтримка України з боку світової спортивної спільноти не обмежується лише санкціями. З перших днів повномасштабного вторгнення міжнародні та національні федерації допомагають нам із головним пріоритетом - безпекою наших спортсменів і безперервним тренувальним процесом», - зазначив Вадим Гутцайт.
Фото: facebook.com/vgytzait.