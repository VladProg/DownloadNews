Українець пропустить близько 4 місяців.

Вінгер «Динамо» Андрій Ярмоленко був прооперований у Барселоні, повідомляє офіційний сайт клубу, передає Укрінформ.
«Вчора Ярмоленка прооперували у клініці Quirónsalud у Барселоні у професора Рамона Кугота. Операція пройшла успішно. Орієнтовний термін реабілітації – близько 4 місяців.
Оперативне втручання знадобилося внаслідок кількох травм однієї і тієї ж зв'язки. Ушкоджену зв'язку було вирішено реконструювати. Це не гостра травма, отримана на полі, а наслідок кількох травм» - сказав головний лікар «Динамо» Андрій Шморгун.
Це означає, що Ярмоленко не зіграє за збірну Україну не тільки у матчах з Північною Македонією (14 жовтня) та Мальтою (17 жовтня), але й у завершальній грі групового відбору Євро-2024 проти Італії (20 листопада).

33-річний футболіст у поточному сезоні провів 9 матчів за «Динамо», в його активі 4 голи та 1 асист.
Фото: fcdynamo.com