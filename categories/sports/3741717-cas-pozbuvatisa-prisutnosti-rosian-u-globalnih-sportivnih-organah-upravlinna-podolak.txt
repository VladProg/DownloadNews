Радник керівника Офісу Президента Михайло Подоляк вважає, що нині настав час позбуватися присутності росіян у глобальних спортивних органах управління та спортсменів з РФ, які навмисне пропагують насильство.

Так у Твіттері він прокоментував ситуацію щодо української фехтувальниці Ольги Харлан, передає Укрінформ.
«Спорт і є політика. Спортсмени тієї чи іншої країни репрезентують політику, ідеологію країни. Спортсмени з Росії безпосередньо пропагують на змаганнях війну, масові вбивства, геноцид... Час позбуватися присутності росіян у глобальних спортивних органах управління, російських корупційних донатів у міжнародні федерації та російських спортсменів, які навмисне пропагують насильство та влаштовують інформаційні провокації», - написав Подоляк.
Як повідомлялося, українська фехтувальниця Ольга Харлан на старті чемпіонату світу з фехтування у Мілані (Італія) перемогла росіянку Анну Смирнову (15:7). Після сутички представниця України відмовилася потиснути руку росіянці, яка у свою чергу подала протест через відсутність «прояву поваги» з боку українки. За це Міжнародна федерація фехтування (FIE) дискваліфікувала Харлан з чемпіонату світу. Президентом FIE є російський підприємець Алішер Усманов.
Міжнародний олімпійський комітет закликав спортивні федерації виявляти "чутливість" під час змагань між українськими спортсменами та росіянами, які виступають у нейтральному статусі.