Потрібно чітко усвідомлювати, що спорт вже давно перетворився на потужний інструмент, який має можливість передавати та поширювати цінності.

Про це заявив президент Парламентської асамблеї Ради Європи (ПАРЄ) Тіні Кокс під час відкритих слухань щодо відсторонення спортсменів з росії та білорусі від участі в Олімпіаді-2024 року в Парижі, повідомляє кореспондент Укрінформу.
“Дехто може подумати, що дещо дивно витрачати час нашої асамблеї на обговорення питань спорту в той час, коли в Європі йде війна, а народ України щодня страждає і гине через російську агресію проти їхньої країни. Але ми повинні чітко усвідомлювати, що спорт вже давно перетворився з виду дозвілля, де люди змагаються, хто далі стрибне чи підніме більшу вагу, завдяки величезній популярності серед громадськості та увазі ЗМІ, спорт перетворився на потужний інструмент, який виховує в тих, хто ним займається, такі важливі цінності, як справедливість, чесність, взаємоповага, рівність. Але спорт не лише виховує тих, хто безпосередньо займається спортивною діяльністю, але й має здатність передавати та поширювати цінності, ідеї та моделі поведінки у суспільстві в цілому. Ми не повинні недооцінювати силу спорту у впливі на погляди людей. І саме тому важливо, щоб спорт пропагував цінності миру, демократії, права людини та верховенства права”, - сказав він.
За його словами, багато країн-членів Ради Європи виступають проти участі в Олімпіаді-2024 року в Парижі російських і білоруських спортсменів. Сильна реакція також спостерігається з боку українського уряду. Національний олімпійський комітет України та багато українських спортсменів виступають проти можливої участі російських та білоруських спортсменів в Олімпійських іграх 2024 року в Парижі.
“Прийняти рішення про допуск російських та білоруських спортсменів до участі в Іграх 2024 року в Парижі в умовах триваючої широкомасштабної агресивної війни росії проти України, багатьма вважається таким, що не лише суперечитиме місії Олімпізму сприяти миру. Натомість це розширить можливості та слугуватиме пропагандистським цілям агресора. Для багатьох участь російських спортсменів, значна кількість яких є членами російських збройних сил або спецслужб, є абсолютно немислимою і неприйнятною, зважаючи на трагічну втрату тисяч українських життів, серйозні воєнні злочини, скоєні російською армією в Україні, а також біль і страждання, які ця агресія продовжує спричиняти щодня”, - сказав Кокс.
Як повідомляв Укрінформ, 25 квітня об 11:30 (за київським часом) в ПАРЄ почалися відкриті слухання щодо відсторонення спортсменів з росії та білорусі від участі в Олімпіаді 2024 року в Парижі.
Весняна пленарна сесія Парламентської асамблеї Ради Європи (ПАРЄ) проходитиме у Страсбурзі 24-28 квітня.
Фото: ЕРА