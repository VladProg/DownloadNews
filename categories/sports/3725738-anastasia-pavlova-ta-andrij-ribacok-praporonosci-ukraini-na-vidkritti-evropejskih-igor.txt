21 червня у польському місті Краків відбудеться урочиста церемонія відкриття ІІІ Європейських ігор.

Прапор України нестимуть заслужені майстри спорту, медалісти минулих Євгоігор - лучниця Анастасія Павлова та каноїст Андрій Рибачок, передає Укрінформ.
Уперше в історії проведення Ігор країни-учасниці матимуть одразу двох прапороносців - жінку та чоловіка. Це пов'язано з активною позицією Європейських олімпійських комітетів щодо захисту принципів гендерної рівності.
«Бути прапороносцем для мене дуже приємно і відповідально. Я сподіваюсь, що це буде хорошим знаком для всієї збірної команди України, стане хорошим початком успішних виступів. Хочеться, щоб наші люди нами пишались», - поділилась своїми відчуттями Анастасія Павлова, бронзова медалістка І Європейських ігор у Баку-2015 та чемпіонка Європи-2016 зі стрільби з лука у командній першості. - Бути у формі нашої збірної, нести прапор нашої держави - це велика гордість за нашу країну. Хочеться, щоб всі у світі бачили, що ми є, що ми сильні і нас нічим не зломити».
«Нести прапор України - дуже почесно. Хочеться, щоб на цих змаганнях частіше піднімали наш прапор на честь перемог українських спортсменів. Ми сильні та незламні!» - наголосив Андрій Рибачок, срібний призер Європейських ігор-2019 року в каное-двійці на 1000 м та чемпіон світу -2021 у каное-четвірці на 500 м.
Церемонія відкриття ІІІ Європейських ігор розпочнеться о 21.30 за київським часом на Міському стадіоні імені Генрика Реймана.
Відзначимо, що серед артистів, які на запрошення організаторів вітатимуть представників 48-ми країн, буде й український гурт «Калуш» - переможець Євробачення-2022.
Фото: facebook.com/olympicua.