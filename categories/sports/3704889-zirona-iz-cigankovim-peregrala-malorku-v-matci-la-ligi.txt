Команда українця Віктора Циганкова «Жирона» здобула третю поспіль перемогу, обігравши «Мальорку» у поєдинку 33-го туру чемпіонату Іспанії з футболу.

Поєдинок на «Естадіо Мунісіпаль де Монтіліві» у Жироні завершився успіхом господарів - 2:1, передає Укрінформ.
Колумбійський захисник «жирондинців» Бернарду відкрив рахунок на 23-й хвилині. Відновив паритет з пенальті косовський форвард гостей Ведат Мурікі (80), на що результативно відповів аргентинський нападник «Жирони» Валентін Кастельянос (84).
Ексгравець київського «Динамо» вийшов у стартовому складі. На 91-й хвилині Циганков поступився місцем на полі перуанському захиснику Александеру Кальєнсу.
Турнірну таблицю Ла Ліги очолює «Барселона», в активі якої 82 очки. Другим йде «Атлетико» (69), третім - «Реал» (68). «Жирона» (47) піднялася на 7-ме місце.
Фото: AFP.