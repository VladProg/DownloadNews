Відбулося жеребкування Підсумкового чемпіонату Жіночої тенісної асоціації WTA Finals у парному розряді.

Турнір із призовим фондом $5,000,000 пройде у Форт-Ворті (США) 31 жовтня - 7 листопада, передає Укрінформ.
Українка Людмила Кіченок та Олена Остапенко з Латвії, отримали п'ятий номер посіву і потрапили до групи «Пем Шрайвер», де разом з ними зіграють: Габріела Дабровські/Джуліана Олмос (США/Мексика, 2), Вероніка Кудерметова/Елізе Мертенс (нейтральний статус/ Бельгія, 4) та Анна Даниліна/Беатріс Аддад-Мая (Казахстан/Бразилія).
Українсько-латвійська пара нинішнього року двічі зіграла проти Дабровські та Олмос: поступилася у Мадриді та перемогла на «Ролан Гаррос». Два поєдинки Кіченок та Остапенко провели проти Кудерметової і Мертенс: програли у фіналі турніру в Досі та взяли реванш на змаганнях у Цинциннаті. З дуетом Даниліна/Аддад-Мая українсько-латвійський тандем зіграв один поєдинок (перемога у Цинциннаті).
Нагадаємо, що Людмила Кіченок стала першою українською тенісисткою, яка виступить на Підсумковому турнірі WTA у парному розряді.
У групі «Роза Казалс» зіграють: Барбора Крейчикова/Катержина Синякова (обидві - Чехія, 1), Коко Гауфф/Джесіка Пегула (обидві - США, 3), Сюй Іфань/Ян Чжаосюань (обидві - Китай, 6) та Дезіре Кравчик/Демі Схюрс (США/Нідерланди, 8).
Фото: j48tennis.net.