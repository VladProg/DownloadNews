У форматі Zoom-конференції відбулося засідання ради Федерації хокею України під головуванням її президента Федерації Георгія Зубка.


Головною темою засідання було проведення національних чемпіонатів з хокею в усіх вікових категоріях, передає Укрінформ.
Сезон серед чоловічих професіональних команд стартує 13 вересня у Кременчуку на Полтавщині матчами Кубка України. Як і 2022-го, турнір носитиме ім’я першого президента ФХУ Анатолія Хорозова. Нині участь у змаганнях підтвердили п’ять команд - чинний володар трофею і чемпіон України «Сокіл», Кременчук», херсонський «Дніпро», «Харківські Берсерки» та «Київ Кепіталз». Участь шостого учасника має визначитися впродовж наступних двох-трьох діб.
На першому етапі Кубка команди змагатимуться у групових турнірах. Переможці груп зіграють у фіналі.
Базовою датою старту чемпіонату України є 27 вересня. Зі складом учасників ситуація наразі ідентична, що й у Кубку. Під час регулярного чемпіонату кожна команда проведе по 30 матчів, тобто колективи змагатимуться у шість кіл. Головна відмінність нинішнього чемпіонату - матчі плей-оф фтриватимуть до чотирьох перемог. Сьомий поєдинок фінальної серії запланований на 6 квітня 2024 року. Також у чемпіонаті передбачені міжнародні паузи для участі збірних України у міжнародних змаганнях.
У листопаді має стартувати чемпіонат України п Першій лізі. Очікується, що в нинішньому сезоні проведення змагань не обмежиться одним містом. Приблизно на листопад запланований старт жіночого чемпіонату України. Ситуація з його проведенням ускладнюється у зв’язку з тим, що чимало потенційних учасниць після початку повномасштабної війни виїхали за межі України.
Пройшло також засідання спортивного комітету Федерації хокею України під головуванням його очільника Олександра Годинюка. Ключовою темою було обговорення положень проекту регламенту чемпіонату України та всеукраїнських змагань серед дитячих та юнацьких команд у сезоні-2023/2024.
Планується проведення змагань у шести вікових категоріях. За попередніми розрахунками, матчі мають стартувати у жовтні. Враховуючи дію воєнного стану, нині мова йде тільки про формат турнірів з роз’їзними турами, по декілька команд в одному місті. Юніори і старші юнаки визначатимуть переможців за класичним сценарієм.
Фото: facebook.com/fhu.com.ua.