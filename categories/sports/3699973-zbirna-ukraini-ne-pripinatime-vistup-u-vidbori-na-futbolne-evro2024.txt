Збірна України з футболу продовжить свої виступи у кваліфікації чемпіонату Європи 2024 року, незважаючи на участь у цьому ж відборі збірної білорусі.

Про це повідомив тимчасово відсторонений президент Української асоціації футболу (УАФ) Андрій Павелко на своїй сторінці у Facebook, передає Укрінформ.
«Національна збірна України продовжить свої офіційні виступи у відборі на чемпіонат Європи-2024. Дякую Міністерство молоді та спорту України за оперативну відповідь та чітке роз’яснення ситуації», - зазначив Павелко.
Він навів текст отриманого від Міністерства листа:
«Враховуючи рішення Виконкому Союзу Європейських футбольних асоціацій (УЄФА) від 27.05.2022 щодо розведення українських та білоруських футбольних команд при жеребкуванні міжнародних змагань під егідою організації, виконуючи пункт 5 вищезазначеного наказу, структурні підрозділи Мінмолодьспорту, до повноваження яких віднесено координацію розвитку футболу в країні, будуть здійснювати моніторинг участі українських команд в міжнародних змаганнях, в яких братимуть участь і білоруські команди. У разі виявлення фактів можливих випадків очних зустрічей українських та білоруських футбольних команд, для вирішення питань повʼязаних з подальшою участю у змаганнях має бути задіяні вимоги пункту 1 згаданого наказу Мінмолодьспорту».
Очільник УАФ також поінформував, що вже завтра робоча група представників національної збірної вирушить до Німеччини, аби проінспектувати місце для проведення навчально-тренувальних зборів команди у червні.
«Також немає ніяких перешкод для виступів молодіжної збірної України на Євро-2023. Тож вже у червні чекаємо на яскраві виступи команди Руслана Ротаня на полях Румунії та Грузії», - підсумував Павелко.
Нагадаємо, національна збірна України виступає у відбірковій групі С Євро-2024 разом з командами Англії, Італії, Північної Македонії та Мальти. Суперниками української «молодіжки» у фінальному турнірі Євро-2023 будуть футболісти Іспанії, Хорватії та Румунії.
Фото: УАФ.