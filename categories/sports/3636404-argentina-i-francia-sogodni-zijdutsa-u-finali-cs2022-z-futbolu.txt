Футболісти збірних Аргентини і Франції у неділю, 18 грудня, зустрінуться у вирішальному поєдинку XXII чемпіонату світу у Катарі.

У фіналі ЧС-2022 дворазові чемпіони світу аргентинці та чинні володарі титулу французи зійдуться на «Національному стадіоні» у Лусаїлі о 17.00 за київським часом, передає Укрінформ.
На шляху до фіналу Аргентина виграла груповий турнір у квартеті С, а у плей-офф по черзі перемогла Австралію - 2:1, Нідерланди у серії пенальті - 4:3 (2:2) та Хорватію - 3:0.
Лідер групи D Франція в 1/8 фіналу взяла гору над Польщею - 3:1, у чвертьфіналі завдала поразки Англії - 2:1, а у півфіналі здолала Марокко - 2:0.
Аргентина ушосте виступить у вирішальному матчі чемпіонату світу, здобувши «золото» у 1978 та 1986 роках.
Для Франції це буде четвертий фінал на Мундіалях, після тріумфів у 1998 та 2018 роках.
Як повідомлялося, у матчі за третє місце ЧС-2022 Хорватія переграла Марокко (2:1).
Фото: Getty Images/Global Images Ukraine.