Кіберспорт розростається і з часом стане на один рівень із класичними видами спорту.

Про це в ефірі щотижневої інформаційно-аналітичної програми «Насправді» розповів менеджер кіберспортивних організацій Микита Пустовіт.

«Кіберспорт виходить на міжнародний рівень. Зараз у багатьох країнах розмірковують над тим, щоб кіберспорт увійшов до Олімпійських ігор, а це вже дуже солідний рівень. Кіберспорт розростається: більше ігор, більше турнірів. Через декілька років кіберспорт стоятиме на одному рівні зі звичайним спортом. Думаю, він ніколи не витіснить класичний спорт, і вони працюватимуть пліч-о-пліч», - сказав Микита.
Він також пояснив, чому кіберспортивні турніри мають багатомільйонні призові фонди і в чому феномен NAVI.
«Кіберспорт має широку аудиторію. Той, хто не може взяти участь у турнірі, дивитися змагання. У найпопулярнішому турнірі з DOTA 2, то призові там досягають 40-а мільйонів доларів. Ця цифра виростає завдяки фанатам. Спочатку призовий фонд становить умовно 1.6 мільйона доларів. Потім створюють контент всередині гри, який ти можеш купити. З кожної покупки певний відсоток йде на фонд змагання. Виходить, що люди самі збільшують цю суму. Окрім того, існують призові від спонсорів, які теж додаються», - розповів менеджер кіберспортивних організацій.
«NAVI стояли на самому зародженні кіберспорту. Вони були першими переможцями з DOTA 2. Їм вдалося якісно прокачати свою медійну складову, тому зараз вони відомі по всьому світу. Вони створюють нові організації, команди і багато перемагають. Це стало можливим через їню відкритість», - пояснив Микита.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: Getty Images