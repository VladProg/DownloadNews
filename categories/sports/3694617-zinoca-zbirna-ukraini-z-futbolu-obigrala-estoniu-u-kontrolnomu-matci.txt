Футболістки збірної України провели перший товариський поєдинок на етапі підготовки до офіційних ігор Ліги націй УЄФА.

«Синьо-жовті» на «Спортленд-Арені» у Таллінні завдали поразки команді Естонії з рахунком 1:0, передає Укрінформ.
Успіх підопічним іспанського наставника української збірної Луїса Кортеса приніс гол Ольги Овдійчук, яка відзначилася на 45-й хвилині зустрічі.
Нагадаємо, жеребкування першої в історії жіночої Ліги націй відбудеться 2 травня. Склад ліг та посів перед жеребкуванням визначатиме поточний рейтинг національних жіночих збірних УЄФА. Нині Україна перебуває в реєстрі на 22-му місці, що передбачає потрапляння до Ліги В.
2023 року для учасників Ліги націй передбачено шість ігрових вікон: 20-22 та 23-26 вересня, 25-27 та 28-31 жовтня, 29 листопада - 1 грудня та 2-5 грудня.
Фото: Robert Skalski Photography.