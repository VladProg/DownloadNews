На заключному тайбрейку українки одним пострілом програли трійці з Іспанії.

Збірна України здобула першу нагороду на другому етапі Гран-прі Європи зі стрільби з лука – «срібло» командних змагань виборола жіноча команда з олімпійського лука, передає Укрінформ.
Тріо українок Соломії Гнип, Вероніки Марченко та Анастасії Павлової успішно розпочали змагання у кваліфікації, де посіли перше місце — 1879 бали.

«Синьо-жовті» напряму потрапили до 1/4-ї, оминаючи перший раунд, де з рахунком 6:0 випередили команду Грузії. У півфіналі українки змагалися з Грецією, восьмою найкращою командою першої частини Гран-прі. Результат протистояння знову визначили три сети на користь Гнип, Марченко та Павлової — 6:0.
До фіналу з українками вийшла іспанська трійка Елії Каналес, Лейре Фернандес Інфанте та Іраті Унамунсаги Альтуни, срібними призерками першого етапу Гран-прі.
Україна вийшла вперед після першого сету — 55:54, але програла два наступних: 53:55 та 56:58. Зрівнявши рахунок у четвертому сеті (54:53), українки перевели протистояння на тайбрейк. У вирішальній перестрілці командам належало зробити по три додаткових постріли. За рівного рахунку все вирішило друге влучання іспанок у «десятку», в той час як українки всі поцілили у «дев'ятки».

Як повідомляв Укрінформ, другий етап Гран-прі в Умазі триватиме до 4 червня.
Фото Олега Осипенка