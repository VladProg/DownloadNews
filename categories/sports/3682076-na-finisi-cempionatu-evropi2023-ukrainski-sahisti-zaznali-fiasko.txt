Фініш чоловічого континентального чемпіонату з шахів, який закінчився у сербському місті Врнячка-Баня, виявився не таким успішним для українських шахістів, як початок.


Найбільше постраждали герої старту Антон Коробов та Руслан Пономарьов. Для Руслана виявився фатальним дев’ятий раунд. Білими він цілковито переграв австрійського шахіста Валентина Драгнєва. І коли лишилося зібрати врожай, на 27-у ході раптом він припустився неймовірної помилки.
Білі потрапили під смертельну атаку і через шість ходів змушені були скласти зброю. Так були перекреслені усі надії Пономарьова на загальний успіх.
Коробов, який упевнено лідирував до восьмого туру, вирішив розписати мирову проти угорця Беньяміна Гледури (чорні). Те, що Антон віддав білий колір, далося взнаки наступного дня.
Проти Олексія Сарани (під прапором ФІДЕ) наш шахіст не зміг втримати позицію й поступився. Тим самим він уперше в турнірі втратив одноосібне лідерство. Та у Антона був ще шанс поборотися за чемпіонство. Тим більш, що в останньому турі йому випало грати білими з юнаком із Бельгії Даніелем Дардою. Та, можливо, Коробов, який вже вважав себе майже переможцем, втратив рівновагу і примудрився взагалі програти. Так невдало закінчився для Антона турнір, який міг стати одним з найкращим у його кар’єрі…А так він набрав 7,5 очка з 11-ти і посів шістнадцяте місце. Щоправда, відібрався на Кубок світу.
А найкращим серед наших став Юрій Кузубов, який набрав 8 очок і опинився на дев’ятій сходинці. А от супердосвідчені Пономарьов та Василь Іванчук на фініші здобули перемоги. Вони набрали по 7,5 очка. Це дало їм змогу посісти відповідно 29-е та 38-е місця. Стільки ж на рахунку Віталія Бернадського (33-я позиція).
Нагадаємо, що Кузубов, Коробов, Пономарьов та Бернадський виступлять на Кубку світу (останні двоє потрапили туди з попереднього чемпіонату).
Юний Ігор Самуненков здобув шість очок, але продемонстрував дуже високий клас гри.
Чемпіоном Європи став Сарана, друге місце - у киянина Кирила Шевченка, який, на жаль, перейшов до румунської шахової федерації, «бронза» - у Дарди.
Петро Марусенко, міжнародний майстер.
На фото: Антон Коробов/fide.com.