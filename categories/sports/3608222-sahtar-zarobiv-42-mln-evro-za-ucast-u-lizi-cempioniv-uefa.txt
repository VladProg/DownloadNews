Футбольний клуб «Шахтар» (Донецьк) заробив 42 мільйони євро за участь у Лізі чемпіонів УЄФА у сезоні-2022/23.

Як повідомляє Спортарена, «гірники» отримали 15,64 млн євро за участь у груповому раунді ЛЧ. 20,47 мільйона приніс «Шахтарю» клубний коефіцієнт у єврокубках за останні 10 років. Ще 5,9 мільйона євро - підсумковий результат команди Ігора Йовичевича у групі, передає Укрінформ.
Зазначимо, що «Шахтар» не отримував винагороду за розподіл телеправ на території України. Також вихід до 1/8 ЛЧ міг принести «гірникам» додатково майже 10 мільйонів євро.
Найбільшу суму вдалося зібрати «Парі Сен-Жермен» - 98 мільйонів євро. «Барселона», невдало виступивши у групі та вибувши з ЛЧ, завдяки високому командному рейтингу та телеправам отримала майже 72 мільйони.
Як повідомляв Укрінформ, команда Ігора Йовичевича посіла третє місце у групі F. «Гірники» продовжать виступ у плей-офф Ліги Європи УЄФА.
Фото: ФК «Шахтар».