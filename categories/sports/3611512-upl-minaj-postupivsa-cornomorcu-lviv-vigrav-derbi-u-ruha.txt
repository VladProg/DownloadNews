У Минаї та Львові завершилися передостанні поєдинки 12-го туру чемпіонату України з футболу серед команд Прем'єр-ліги (УПЛ).

Закарпатський «Минай» з рахунком 0:1 поступився одеському «Чорноморцю», якому першу перемогу у сезоні приніс Ілля Путря ударом з 11-метрової позначки на 5-й хвилині, передає Укрінформ.
Через вилучення на 71-й хвилині у складі «моряків» поле достроково залишив канадський легіонер Манджрекар Джеймс.
У паралельному матчі «Львів» обіграв земляків з «Руха» - 2:1.
У господарів відзначилися Владислав Бугай (10-та хвилина) та Борис Крушинський (32), у номінальних гостей - бразильський нападник Таллес (49).
«Рух» догравав поєдинок у меншості, на 47-й хвилині за друге попередження червону картку отримав Богдан Бойчук.
Програму 12-го туру завершить протистояння на столичному стадіоні «Динамо» імені Валерія Лобановського, де київські динамівці приймають «Олександрію».
Результати попередніх матчів туру:
«Інгулець» (Петрове) - «Зоря» (Луганськ) - 1:0
«Металіст» (Харків) - «Металіст 1925» (Харків) - 0:0
«Кривбас» (Кривий Ріг) - «Ворскла» (Полтава) - 1:0
«Колос» (Ковалівка) - «Дніпро-1» - 1:3
«Верес» (Рівне) - «Шахтар» (Донецьк) - 0:2.
У турнірній таблиці УПЛ лідирує «Дніпро-1» - 31 очко (після 11-ти ігор). Другим йде «Шахтар» - 26 (10), далі - «Зоря» - 22 (11) та «Олександрія» - 20 (9).