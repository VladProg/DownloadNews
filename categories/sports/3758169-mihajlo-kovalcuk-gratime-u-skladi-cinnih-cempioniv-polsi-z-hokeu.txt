19-річний вихованець харківського хокею, нападник Михайло Ковальчук уклав контракт із чинними чемпіонами Польщі ГКС «Катовіце».


Про це повідомляє пресслужба Федерації хокею України, передає Укрінформ.
До Польщі Михайло переїхав восени 2021-го і з того часу протягом двох сезонів виступав за другу команду «Унії» з Освенима у другому дивізіоні чемпіонату Польщі (39 матчів, 22 голи + 12 передач). В ході попереднього сезону нападник також встиг пограти за університетську команду Освенцима з назвою «Сабрес» (18, 20+12).
2022 року Ковальчук відіграв у збірних України на двох чемпіонатах світу: юнацькій навесні допоміг вийти до Дивізіону 1А (5 матчів, 3+3), а з молодіжною у грудні став другим в 1В (5, 2+2).
Протягом літніх зборів Михайло перебував у «Катовіце» на оглядинах, зокрема брав участь у недавньому товариському поєдинку між чемпіонами України та Польщі, в якому ГКС переміг 6:0. Тренер Яцек Плахта виставив українця у першій ланці.
Фото: fhu.com.ua.