Міжнародний олімпійський комітет (МОК) оголосив, що заявка французьких Альп на проведення зимових Олімпійських та Паралімпійських ігор 2030 року є єдиною прийнятою, так само як і заявка Солт-Лейк-Сіті (США) для прийому зимових Ігор у 2030 тому році.

Як передає Укрінформ, про це ідеться на офіційному сайті МОК.
«Виконавча рада МОК сьогодні запросила Національний олімпійський і спортивний комітет Франції та Олімпійський і паралімпійський комітет США до цілеспрямованого діалогу з метою проведення зимових Олімпійських і Паралімпійських ігор 2030 року у Французьких Альпах, а 2034 року - у Солт-Лейк-Сіті, штат Юта, відповідно», - повідомляє МОК.
Президент Франції Емманюель Макрон вже привітав французів з таким рішенням у соцмережі Х.
«Це будуть інноваційні, стійкі та інклюзивні Ігри, які прославлять Францію та її гори на карті світу», - написав він.
За словами Макрона, це «гордість для Франції» - приймати ігри в той час, коли глобальне потепління з кожним роком все більше загрожує покласти край зимовим видам спорту.
"У заявці були враховані питання перехідного періоду, питання глобального потепління - це реальність", - наголосив президент Національного олімпійського і спортивного комітету Франції Давід Лаппартьєн у четвер в інтерв'ю franceinfo. Однак він переконаний, що Олімпіаду вдасться організувати з природнім засніженням схилів. "Ігри відбудуться в лютому, і в лютому у нас буде сніг", - передбачив він.
Тепер МОК має розпочати більш детальні переговори з потенційними господарями Олімпійських Ігор. Офіційні права на проведення Ігор вони мають отримати на 142-й сесії МОК у липні 2024 року в Парижі.
Нагадаємо, літні Олімпійські ігри-2024 відбудуться у столиці Франції Парижі з 26 липня по 11 серпня.
Фото: Getty Images