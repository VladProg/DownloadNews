Головний тренер чоловічої збірної України з баскетболу Айнарс Багатскіс підбив підсумки року для національної команди, яка зіграла на Євробаскеті-2022 і продовжує боротьбу у кваліфікації чемпіонату світу.


Наставник зазначив, що українські баскетболісти грали за збірну «з великою гордістю», передає Укрінформ.
«Це був нелегкий рік, м’яко кажучи. Гравці думають більше не про баскетбол, а про те, що коїться у них вдома, те що відбувається з їхніми близькими. Баскетбол відходить на другий план, але треба продовжувати боротися за перемоги. Усі гравці за цей рік змужніли, стали серйознішими та відповідальнішими. Звичайно, у житті є значно важливіші за баскетбол речі, але баскетболісти мають виконувати свою роботу. Всі грали за збірну з великою гордістю. І, як на мене, навіть трохи краще. Можливо, зараз це не відчувається, але це можна буде оцінити з часом», - сказав тренер.
«Знаєте, моментами я відчуваю себе українцем, - додав латвійський спеціаліст. - Ми всі разом проходимо через це, і я сподіваюся, що цей жах закінчиться якнайшвидше. Ніколи вже не буде як раніше, але після перемоги України, сподіваюся, стане краще. Звичайно, я пишаюся тим, що я латвієць, але іноді відчуваю себе українцем. Бажаю Україні та українцям, щоб настав мир».
Фото: facebook.com/UkrBasket.