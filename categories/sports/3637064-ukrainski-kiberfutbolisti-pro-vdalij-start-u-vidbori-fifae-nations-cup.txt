Гравці національної збірної України з електронного футболу в дисципліні FIFA Олександр CIG Grishay Гришай та Андрій CIG ST92 Шакалов прокоментували старт команди в раунді плей-ін FIFAe Nations Cup 2023 та її вихід до Дивізіону 1.

ЯК зазначив капітан «синьо-жовтих» Андрій CIG ST92 Шакалов, мета команди - вихід на FIFAe Nations Cup 2023, передає Укрінформ.
«Ми граємо в парі з Олександром Гришаєм уже більше року. Сашко запропонував, щоб я був капітаном збірної. Попри це, ми робимо підказки один одному у грі. Ми відповідально підійшли до старту Play-Ins. Як на мене, величезний внесок у підсумок змагань роблять саме перші матчі. Бельгія та Швейцарія - сильні суперники. Але ми нічого не дали зробити бельгійцям у першій грі і взяли три очки. Швейцарії ми програли тактично, але до матчу-відповіді підійшли з максимальним налаштуванням. Наша мета - вихід на FIFAe Nations Cup 2023. Важливо грати в Дивізіоні 1, щоб претендувати на вихід на чемпіонат світу. У нас від цьогорічних змагань великі очікування», - сказав Андрій CIG ST92 Шакалов.
На думку Олександра CIG Grishay Гришая, вирішальну роль в успіхах команди відіграла підготовка, адже хлопці тренувалися в такому складі протягом місяця і відіграли в режимі 2vs2 багато матчів.
«Я взагалі не хвилювався під час дебюту за збірну. Андрій, мабуть, хвилювався більше за мене. Хоча він уже два роки у збірній. Намагався його заспокоїти, щоб він був у психологічному тонусі. Найкраще у нас виходили швидкі виходи з оборони в атаку. До цього ми грали з топами електронного футболу - Швецією та Італією. І ми їх перемагали. Звичайно, то були контрольні матчі, а в офіційних змаганнях усе складніше. Але вважаю, що в режимі 2vs2 збірна України має досить високий рівень», - висловив свою думку український кіберфутболіст.
Фото: uaf.ua.