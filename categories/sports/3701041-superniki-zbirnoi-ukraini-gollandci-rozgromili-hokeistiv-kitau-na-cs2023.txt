У Таллінні (Естонія) за участю збірної України триває чемпіонат світу з хокею у Дивізіоні ІВ.

Третій тур першості розпочався упевненою перемогою команди Нідерландів над хокеїстами Китаю - 7:2 (3:0, 3:2, 1:0), передає Укрінформ.
Ігровий день сьогодні продовжують матчі Японія - Сербія та Україна - Естонія.
Нагадаємо, збірна України після стартової поразки в овертаймі від китайців (4:5) розгромила суперників із Сербії - 7:0 (0:0, 2:0, 5:0).
27 квітня підопічні Вадима Шахрайчука зіграють з Нідерландами, 29 квітня - з Японією.
Переможець турніру підвищиться у класі і наступного сезону гратиме у другому за класифікацією Дивізіоні ІА.
Фото: iihf.com.