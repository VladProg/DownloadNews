Визначилася суддівська бригада, яка працюватиме на боксерському поєдинку між американцем Девіном Гейні та українцем Василем Ломаченком.

Бій пройде у ніч на 21 травня у Лас-Вегасі (США) на арені MGM Grand, передає Укрінформ.
Поєдинок обслуговуватимуть американські арбітри. У якості рефері в рингу працюватиме Гарві Док із Нью-Джерсі. Боковими арбітрами призначені Дейв Моретті, Тім Чітем (обидва з Невади) та Девід Сазерленд (Оклахома).
На кону стоятимуть усі пояси легкого дивізіону, які належать американцю.
У своєму останньому бою, у ніч проти 30 жовтня 2022 року, Ломаченко здобув перемогу над американцем Джемейном Ортісом. На рахунку 35-річного Ломаченка 17 перемог (11 – нокаутом) і 2 поразки на профі-рингу.
Гейні став абсолютним чемпіоном світу у червні 2022 року, здолавши австралійця Джорджа Камбососа. У жовтні американець повторно переміг Камбососа та захистив титули WBC, WBA Super, IBF і WBO у легкій вазі. У послужному списку 24-річного американця 29 перемог (15 - нокаутом) у 29 поєдинках.
Фото: boxingscene.com.