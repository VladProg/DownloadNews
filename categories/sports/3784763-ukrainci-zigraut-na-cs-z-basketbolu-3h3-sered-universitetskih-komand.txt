З 10-го по 12 листопада у Досі (Катар) відбудеться чемпіонат світу з баскетболу 3х3 серед університетських команд.

Україну на змаганнях в Катарі представлять команди СумДУ (Суми) та ПНУ (Івано-Франківськ), передає Укрінформ.
Обидва колективи здобули право грати на чемпіонаті світу своїми виступами на літньому чемпіонаті Європи у Дебрецені.
Жіноча команда Прикарпатського національного університету імені Василя Стефаника під керівництвом головного тренера збірної України з баскетболу 3х3 Юрія Процюка зіграє в Катарі в статусі чемпіонки Європи. З літнього складу команди до Катару відправилися Анжеліка Ляшко та Дарья Кононученко. Також на чемпіонаті світу зіграють Анастасія Ковтун та Богдана Лапхан.
У чоловічих змаганнях Україну представить збірна Сумського державного університету під керівництвом тренера чоловічої збірної України U17 з баскетболу 3х3 Ярослава Ковальова. В Дебрецені сумська команда стала віцечемпіонкою Європи.
Склад СумДУ - Іван Філоненко, Родіон Кузьмін, Максим Михайлов та Ілля Кошеватський.
Загалом на чемпіонаті світу виступлять по 12 команд у кожній категорії.
СумДУ потрапив до групи С з командами з Чилі та Кенії. ПНУ в жіночих змаганнях зіграє в одній групі з колективами з Мексики та Ірану.
Вирішальні матчі в обох категоріях, починаючи зі стадії 1/4 фіналу, заплановані на 12 листопада.
Фото: fbu.ua.