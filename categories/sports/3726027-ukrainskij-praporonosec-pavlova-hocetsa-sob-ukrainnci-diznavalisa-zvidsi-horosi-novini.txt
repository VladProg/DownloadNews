Українська лучниця та прапороносець збірної на Європейських іграх Анастасія Павлова поділилася очікуваннями від участі в Європейських іграх-2023.

Вона розповіла про це ексклюзивно в коментарі кореспонденту Укрінформу.
«Хочу показати свої найкращі результати, зробити так, щоб люди мною пишалися, щоб згадували наш виступ. Я ще не встигла до кінця зрозуміти як все влаштовано, адже ми лише вчора приїхали. Все відбувається занадто швидко: багато їздимо, адже наша база для стрільби знаходиться далеко. На змаганнях такого рівня це звична історія. Завтра у нас буде пристрілка на основному полі - тоді я вже зможе відчути наповну атмосферу змагань. Хочеться, щоб українці дізнавалися звідси хороші новини», - сказала Павлова.
Вона також зауважила, що не хвилювалася через те, що стала прапороносцем збірної України, поки її про це не запитали. Лучниця заявила, що виконувати цю місію для неї вкрай почесно.
Як повідомлялося, сьогодні, 21 червня, відбудеться церемонія відкриття Європейських ігор-2023 у Кракові. Під час церемонії український прапор нестимуть лучниця Анастасія Павлова і веслувальник-каноїст Андрій Рибачок.
Змагання триватимуть з 21 червня по 2 липня.
Фото: Getty Images