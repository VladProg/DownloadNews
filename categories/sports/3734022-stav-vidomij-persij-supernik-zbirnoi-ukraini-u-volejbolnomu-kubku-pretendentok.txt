Жіноча збірна України з волейболу отримала суперників у першому раунді Кубка претенденток за вихід до Ліги націй.

Як інформує Суспільне Спорт, це сталося після оновлення рейтингу Міжнародної федерації волейболу (FIVB), передає Укрінформ.
Турнірну сітку Кубка претенденток з волейболу визначило положення учасниць у рейтингу FIVB станом на 10 липня. Україна у цьому заліку посідає 20-е місце, відтак, стала однією із сіяних команд.
Згідно регламенту змагань, Франція отримала у суперники команду з найменшим рейтингом - В'єтнам. Натомість збірна України зіграє проти найрейтинговіших суперниць із переліку несіяних - команди Хорватії.
Нагадаємо, у Кубку претенденток зіграють вісім команд, які визначилися ще на початку липня. Серед них - господар турніру Франція, остання команда Ліги націй нинішнього сезону Хорватія, а також Україна, Швеція, Кенія, Мексика, В'єтнам та Колумбія.
У разі перемоги 27 липня, коли стартують змагання, «синьо-жовті» зіграють у півфіналі турніру проти сильнішої збірної у парі Франція - В'єтнам. Півфінальні матчі будуть зіграні 29 липня, а поєдинок за третє місце та фінал - 30 липня.
Переможець змагань вийде до Ліги націй 2024 року.
Зазначимо, що збірна України вперше у своїй історії пройшла до Кубка претенденток, кваліфікаційного турніру до Ліги націй, після того, як вітчизняні волейболістки пробилися у фінал «Золотої Євроліги», де двічі обіграли команду Швеції (3:0, 3:0).
Фото: CEV.