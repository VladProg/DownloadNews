Головний тренер турецького футбольного клубу «Бешикташ» Шенол Гюнеш підбив підсумки матчу-відповіді своєї команди з київським «Динамо» (1:0) у плей-офф раунді кваліфікації Ліги конференцій, який відбувся у Стамбулі. «Чорні орли» пройшли цю стадію турніру (3:2, 1:0) і тепер виступатимуть на груповому етапі.

Наставник турецької команди зазначив, що їхній суперник - «Динамо» нині переживає непрості часи, передає Укрінформ.
«З урахуванням того, як ми провели всі шість матчів кваліфікації Ліги конференцій, вважаю, що комнада заслужила вихід до групового етапу. Сьогодні ми були одним цілим із нашими вболівальниками, футболісти показали максимум самовіддачі та прагнули виконувати установку на гру. У результаті, ми просто не дозволили супернику зіграти у свій футбол, проявити свої сильні сторони. Київське «Динамо» переживає непрості часи. У цій команді дуже хороші футболісти, які відмінно грають, якщо їм дозволяти це робити, давати нагоду демонструвати свою майстерність і талант. Але якраз цього ми їм сьогодні не дозволили.
Сам матч мені сподобався. У ньому відчувалася напруга з першої і до останньої хвилини. Думаю, що наші уболівальники отримали задоволення не тільки від перемоги «Бешикташа», а й від самої гри. Але ми можемо грати ще краще», - сказав Гюнеш.
Додамо, що «Динамо» не виступатиме на груповій стадії єврокубків уперше за 18 років. Востаннє динамівці залишали своїх уболівальників без єврокубкової осені у далекому сезоні-2005/2006, коли не зуміли пройти швейцарський «Тун» (0:1, 2:2) у другому раунді кваліфікації Ліги чемпіонів.
Фото: dynamo.kiev.ua.