Презентація фільму про національну футбольну збірну України «Пам’ятай синьо-жовтих» (Remember Blue & Yellow) відбулася у приміщенні Українського культурного центру в Чикаго.


Творці фільму - американські журналісти з компанії ESPN Рассел Діналло та Райт Томпсон, передає Укрінформ.
Стрічка триває 60 хвилин. Документалісти проводили зйомки під час підготовчого збору збірної у Словенії у травні нинішнього, матчів плей-офф чемпіонату світу-2022 у Шотландії та Вельсі, ігор Ліги націй УЄФА у Вірменіі та Польщі.
Знімальна команда працювала всередині української збірної, спілкувалася з головним тренером та гравцями й зуміла правдиво показати емоції та переживання, які відчували футболісти, готуючись до матчів у моторошний воєнний рік. Також творці фільму проводили зйомки в Києві.
Фільм вийшов глибоким, динамічним та емоційним, показуючи глядачам атмосферу й характер збірної, яка налаштовується на матчі в час, коли думки постійно були про близьких і рідних та всіх українців, яким щодня загрожує смерть через атаки нелюдів-агресорів з росії.
На прем’єрі були присутні керівники ESPN, авторитетні спортивні журналісти зі США та згуртована українська громада Чикаго, яка налічує сьогодні близько 400 тисяч осіб.
Спеціальним гостем прем’єри став головний тренер національної команди Олександр Петраков, який є головним героєм фільму. Прем’єра стрічки в ефірі телеканалу ESPN відбудеться 11 грудня, після чого подивитися фільм можна буде за підпискою на ОТТ-платформі Disney+.
Фото: uaf.ua.