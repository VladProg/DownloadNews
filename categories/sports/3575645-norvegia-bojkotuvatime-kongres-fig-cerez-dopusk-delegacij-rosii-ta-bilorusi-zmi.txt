Федерація гімнастики Норвегії (NGTF) бойкотуватиме наступний конгрес Міжнародної федерації гімнастики (FIG) через допуск до нього представників росії та білорусі.

Як повідомляє Inside the Games, запланований на 11-12 листопада Конгрес FIG в Норвегії, не відбудеться, передає Укрінформ.
Норвегія відмовилася від проведення заходу через допуск до нього делегатів з росії та білорусі.
Натомість конгрес другий рік поспіль прийматиме турецький Стамбул. На ньому очікується близько 450 офіційних осіб із понад 150 країн.
Згідно із заявою генеральної секретарки NGTF Мони Крістіансен, спершу представники норвезької федерації планували відвідати конгрес, аби заявити про свій протест на самій події. Проте пізніше організація відмовилася від цієї ідеї.
Як повідомляв Укрінформ, через повномасштабну війну росії проти України за підтримки білорусі FIG усунув від змагань під своєю егідою російських та білоруських спортсменів. Проте представники цих країн усе одно можуть брати участь у конгресі та обіймати або претендувати на керівні посади у FIG, а їхні національні федерації не були позбавлені членства.