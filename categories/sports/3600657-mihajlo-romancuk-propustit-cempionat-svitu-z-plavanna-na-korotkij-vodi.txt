Лідер збірної України Михайло Романчук не полетить до Австралії на чемпіонат світу-2022 з плавання на короткій воді, який відбудеться у грудні.

Плавець заявив, що пропустить ці змагання, передає Укрінформ.
«Цьогоріч ми вирішили пропускати чемпіонат світу на короткій воді, який у грудні відбудеться в Австралії. По-перше, я мав довгий відпочинок, і ми вирішили повільніше входити в тренування. По-друге, це дуже далеко. Потрібні дуже великі кошти, а вони зараз необхідні Україні для інших справ. Тим паче, що чемпіонати світу ще будуть, а перемога нам потрібна якомога швидше. Через кілька днів ще буде фінал чемпіонату світу OceanMan в Греції, куди мене запросили. Там я попливу дистанцію в 10 кілометрів. Потім перед Новим роком пройдуть змагання у Магдебургу. З великих стартів нинішнього сезону буде лише чемпіонат світу у японському місті Фукуока, до якого ми вже конкретно розпочнемо тренування».
Як повідомляв Укрінформ, у неділю Романчук завоював «срібло» на першому етапі Кубка світу з плавання.
Фото: Getty Images.