Уряд Великої Британії закликав компанії-спонсори Олімпійських ігор чинити тиск на Міжнародний олімпійський комітет, щоб не допустити участь російських і білоруських спортсменів в Олімпіаді, яка пройде у 2024 році в Парижі.

Про це повідомляє The Guardian, передає Укрінформ.
Міністр культури Британії Люсі Фрейзер закликала британських виконавчих директорів світових партнерів МОК, зокрема Coca-Cola, Intel, Samsung і Visa, вплинути на рішення комітету, який схиляється до послаблення заборони для росіян і білорусів.
«Ми знаємо, що спорт і політика в росії та білорусі тісно переплетені. Ми впевнені, що режимам у росії та білорусі не можна дозволити використовувати спорт у своїх пропагандистських цілях. Поки наші занепокоєння та відсутність конкретних деталей щодо працездатної моделі "нейтралітету" не будуть розглянуті, ми не згодні з тим, що російським і білоруським спортсменам слід дозволити повернутися до змагань», – йдеться у листі міністра до спонсорів.
Видання пише, що МОК продовжує досліджувати шляхи, які дозволять вищезазначеним спортсменам змагатися під «нейтральним» статусом, включаючи кваліфікацію на Олімпійські ігри в Парижі в Азії, а не в Європі.
Велика Британія разом із 34 іншими країнами стверджує, що ситуація в Україні погіршилася після першого рішення МОК у лютому минулого року накласти заборону, тому росія та білорусь не повинні повертатися, доки володимир путін не припинить свою незаконну війну.
Як повідомляв Укрінформ, спортивні федерації України з олімпійських видів спорту підписали спільний лист до МОК із закликом не допустити росіян і білорусів до змагань.
Фото: НОК