Юніорська збірна України U18 з баскетболу у Латвії проводить тренувальний збір, присвячений виступу на чемпіонаті Європи у Дивізіоні В.

У розпорядженні тренерського штабу команду немає двох важливих гравців Назара Кулішенко та Луки Лохманчука. Про причини їхньої відсутності розповів тренер-селекціонер збірних команд України з баскетболу Андрій Підковиров, передає Укрінформ.
«З цими двома баскетболістами наша збірна взагалі була б укомплектована на 100 відсотків. Кулішенко - це основний п'ятий номер, центровий, який добре зарекомендував себе в збірній минулого літа. Він травмований, грав сезон у «Гран-Канарії» із травмою, на уколах. Нині йому рекомендували відпочинок і розглядають варіанти лікування.
У Лохманчука перелом кісточки у стопі. Схожа травма була у Іссуфа Санона. Він провів обстеження, їздив по лікарям і буквально у п'ятницю ми отримали вердикт, що на нього чекає операція. Це втрати, але впевнений, що у команді вистачає хлопців, які зможуть замінити цих двох гравців», - сказав Підковиров.
Чемпіонат Європи у Дивізіоні В розпочнеться 21 липня у Португалії. Суперниками нашої збірної на груповому етапі будуть Нідерланди, Естонія, Румунія, Ірландія та Косово. Підвищення у класі та перехід до Дивізіону А отримують три кращі команди.
Фото: fbu.ua.