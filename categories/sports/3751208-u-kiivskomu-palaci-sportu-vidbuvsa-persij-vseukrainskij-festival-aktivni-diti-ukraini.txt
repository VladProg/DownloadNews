19-20 серпня у київському Палаці спорту пройшов перший всеукраїнський фестиваль “Активні діти України” разом із Суперкубком України з гандболу-2023.

Подія відбулась з нагоди Дня незалежності та початку навчального року, передає Укрінформ.
Протягом заходу українська гімнастка Ганна Різатдінова та дзюдоїст Георгій Зантарая провели для дітей тренування. Головна мета – підвищити фізичну активність, поліпшити фізичне і ментальне здоров’я українських дітей.

«Рухова активність, спорт і такі заходи як фестиваль «Активні діти України» – це ефективний спосіб психологічного розвантаження дітей під час воєнних дій. Крім цього, збираючись разом, ми показуємо, що ми сильні, ми – Україна і ми рухаємося разом до нашої спільної перемоги. І завдяки Силам Захисту України спортивне життя відновлюється, а завдяки спільній роботі, спортивних успіхів ставатиме більше. Це також важливий внесок у майбутню велику перемогу всієї країни», – відзначив перший віцепрезидент ФГУ Євген Петрушевський.
Комплексна подія складалася з різних активностей. На заході відбулося урочисте нагородження амбасадорів фізичної культури Київської області. Вони стали першими учасниками проєкту “Нова фізична культура – Здорові громади” у межах програми Благодійного фонду Катерини Білоруської.

Вкінці заходу відбувся матч за гандбольний Суперкубок України між "Галичанкою" і "Карпатами".