Перший особистий старт у Ліллехаммері відбудеться в суботу, 2 грудня.

Обидва українські стрибуни, Євген Марусяк і Віталій Калініченко, пройшли кваліфікацію до першого особистого старту на другому етапі Кубка світу в норвезькому Ліллехаммері, передає Укрінформ.
Марусяк показав 41-й результат, Калініченко – 48-й із 62 учасників. Кваліфікацію проходять 50 найкращих.
Перемогу в кваліфікації здобув лідер Кубка світу Штефан Крафт. Австрієць випередив німця Андреаса Веллінгера і японця Рьою Кобаясі. Не пройшов кваліфікацію іменитий словенець Домен Превц (52-ге місце).
Перший особистий старт у Ліллехаммері відбудеться в суботу, 2 грудня. Початок – о 17:10 за Києвом. Калініченко та Марусяк вийдуть на старт з 5-м і 10-м стартовими номерами відповідно.

Як повідомляв Укрінформ, перший етап Кубка світу у фінській Руці збірна України пропускала.
Фото: Getty Images