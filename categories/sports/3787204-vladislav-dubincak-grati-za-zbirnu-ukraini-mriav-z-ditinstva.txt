Футболісти збірної України в польському місті Гданськ продовжують підготовку до матчу відбору Євро-2024 прти Італії.

Враженнями від перебування у головній команді країни поділився новачок національної команди - захисник київського «Динамо» Владислав Дубінчак, передає Укрінформ.
«Грати за збірну України - моя дитяча мрія. Дуже радий, що перебуваю тут, із натхненням хочу працювати. Трохи несподівано, та я дуже радий, що отримав цей виклик. Сподіваюся виправдати довіру тренера. Мої конкуренти в збірній? Звичайно, я їх знаю. Це мій старий партнер по команді - Віталій Миколенко. Ми були разом у молодіжці «Динамо». Коли він був в основній команді, я виступав в оренді. Класний хлопець, я тільки радий за нього, що він грає в такому сильному чемпіонаті. Сподіваюся, що зможу скласти йому конкуренцію. Із тренером ми поки що не спілкувалися. Думаю, що ми ще поговоримо з ним. Поки ж була теорія. Сергія Реброва всі знають, це відомий фахівець, мені дуже хотілося з ним попрацювати.
Я дивився всі матчі збірної України, у тому числі виїзний з Італією. У суперників дуже хороша, сильна команда. Там гравці, про яких не треба говорити, вони виступають на світовому рівні. Я сподіваюся, що ми зможемо їх перемогти і пройти на Євро», - сказав Дубінчак.
Як повідомляв Укрінформ, матч відбору Євро-2024 між збірними України та Італії відбудеться 20 листопада у німецькому місті Леверкузен на стадіоні «БайАрена» (початок - о 21.45 за київським часом).
Фото: uaf.ua.