Головний тренер збірної України з карате Микола Сіраковський поділився очікуваннями від чемпіонату світу, що почнеться 24 жовтня в Будапешті.

Як передає Укрінформ, про це він сказав для Суспільного Спорт.


«Наразі ми веземо команду, в якій, без перебільшення, кожна категорія може бути медальною. Україна, як на мене, є однією з провідних країн у світі карате. Чемпіонат світу – дуже важкий турнір, і непросто спрогнозувати, як будуть складатися ті чи інші моменти, двобої. Так, у нас є великі шанси покращити результат минулого чемпіонату світу, а минулий ЧС був найкращим в історії за виступом», - сказав Сіраковський.


Тренер також зауважив, що Україну можна вважати зірковою командою, адже у її складі є чемпіони Європи і Європейських ігор.


Як повідомлялося, На ЧС-2021, що проходив у Дубаї, України виграла три медалі. Срібло здобула Аніта Серьогіна, бронзу – Катерина Крива та Галина Мельник.


Фото: Федерація карате України