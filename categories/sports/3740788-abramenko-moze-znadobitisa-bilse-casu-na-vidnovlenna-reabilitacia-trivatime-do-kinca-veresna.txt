Олімпійський чемпіон з лижного фристайлу Олександр Абраменко розповів, як проходить його відновлення після травми.


Він сказав про це в коментарі кореспонденту Укрінформу під час нагородження найкращих атлетів 2022-го року за версією Асоціації спортивних журналістів України.
«Відновлення триває за планом. Єдине що можу зауважити, що реабілітація після травми, яку я отримав у 2016-му році, проходила краще. Зараз відновитися трошки складніше. Можливо, знадобиться трошки більше часу на відновлення. Напевно, роки починають брати своє. Медична реабілітація триватиме до кінця вересня за планом. Після цього можна буде приступати до відчутних навантажень. Лише після цього можна буде починати серйозну підготовку. Наслідки травми відчуватиму ще довго», - зауважив він.
Абраменко також наголосив на тому, що ще не визначився, чи продовжувати свою професійну кар'єру.
«Ситуація з вирішенням подальшої спортивної кар'єри дійсно складна. Спортсмени ставлять собі таке питання фактично після кожної Олімпіади. Варто знайти в собі стимул продовжувати. Складність фристайлу лише збільшується. Зараз змагатися з молодшими хлопцями важче, адже вони виконують складні стрибки. Якщо ще 8 років тому складні стрибки були під силу лише декільком, то зараз це роблять майже всі. Тільки після реабілітації можна буде зрозуміти, чи продовжувати кар'єру», - пояснив олімпійський чемпіон.
Олександр Абраменко став найкращим спортсменом 2022-го року за версією АСЖУ. Український представник лижного фрістайлу здобував «золото» на Олімпіаді-2018 в Пхьончхані і «срібло» Ігр-2022 в Пекіні.
Як повідомлялося, Олександр Абраменко розірвав хрестоподібні зв'язки коліна в березні цього року.