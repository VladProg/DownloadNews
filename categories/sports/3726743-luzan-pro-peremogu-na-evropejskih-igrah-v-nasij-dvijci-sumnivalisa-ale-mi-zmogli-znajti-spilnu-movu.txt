Українська веслувальниця Людмила Лузан, яка здобула "золото" Європейських ігор в каное-двійці в парі з Валерією Теретою, розповіла про комунікацію між спортсменками і поділилася планами на майбутнє.

Про це вона сказала в коментарі кореспонденту Укрінформу.
«Ми спробували декілька разів вийти в "двійці", обговорили детально тактику і підказували одна одній. Через те, що я більш досвідчена, намагалася підказувати своїй партнерці якісь нюанси під час процесу. Все вдалося. В нашій "двійці" сумнівалися, але ми змогли знайти спільну мову», - сказала вона.
За словами Лузан, далі веслувальниці готуватимуться до чемпіонату світу і працюватимуть над здобуттям олімпійських ліцензій.
«Ми максимально щасливі і горді через те, що вдалося здобути перемогу. Присвячуємо цю перемогу Україні. Далі ми готуватимемося на чемпіонат світу, виборюватимемо ліцензії на Олімпійські ігри. Нічого обіцяти не будемо, але від себе зробимо все, щоб не підвести тих, хто дотичний до нашої підготовки і наших перемог, щоб не підвести наших фанатів», - розповіла Лузан.
Як повідомлялося, українські веслувальниці Людмила Лузан і Валерія Терета стали першими в каное-двійці на дистанції 500 метрів на Європейських ігор.
Змагання триватимуть до 2 липня.
Фото: Федерація каное України