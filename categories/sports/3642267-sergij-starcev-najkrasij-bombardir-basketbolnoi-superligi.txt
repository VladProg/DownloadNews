Регулярний чемпіонат української баскетбольної Суперліги пішов на новорічну паузу - сезон відновиться 10 січня.в

За загальною кількістю набраних очок найкращим бомбардиром першої частини чемпіонату є захисник «Прикарпаття-Говерли» Сергій Старцев, який набрав 219 очок, передає Укрінформ.
Зовсім трішки Старцеву поступається Роман Морозов із «Запоріжжя» - 216 очок. Третє місце посідає гравець «Будівельника» Володимир Конєв - 205 пунктів.
За середньою результативністю в Суперлізі лідирує американський легіонер Деметріус Лейк, який у семи матчах за «Черкаські Мавпи» у середньому набирає 20,7 очка. Старцев має 18,3 очка в середньому за гру, у Морозова - 16,6 очка.
Рекорд результативності належить форварду «Київ-Баскета» Ігорю Дубоненку, який у матчі проти БІПИ 20 грудня набрав 34 очки.
Рафаїл Хрисостоміді у поєдинку «Запоріжжя» проти «Черкаських Мавп» 21 грудня набрав 32 очки, а третій показник сезону належить Деметріусу Лейку, який у грі з «Дніпром» 7 грудня мав в активі 31 очко.
Фото: facebook.com/UkrBasket.