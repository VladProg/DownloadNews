Також у список увійшов баскетболіст Санон.

Міністерство молоді та спорту України оновило список осіб, які порушили взяті зобов'язання щодо термінів повернення на територію України після закінчення спортивного заходу, передає Укрінформ.
У новій версії присутній форвард «Жирони» та збірної України Артем Довбик. 6 серпня він перейшов у «Жирону» з «Дніпра-1». Також у списку з'явився і голкіпер «Бенфіки» та збірної України Анатолій Трубін. 10 серпня він перейшов у португальський клуб з «Шахтаря».
До оновленої версії списку також увійшов гравець «Прометея» Іссуф Санон. Санон мав зіграти у пре-кваліфікації до Олімпіади-2024, проте травмувався під час індивідуальної роботи. Наприкінці серпня стало відомо, що Іссуф розпочав підготовку до нового сезону у складі «Прометея».

Як повідомляв Укрінформ, раніше у список були додані Михайло Мудрик та Ілля Забарний. Обидва виступають в Англії («Челсі» та «Борнмут» відповідно). До цього у список також потрапили Артем Громов (вільний агент, раніше АЕК Ларнака) та Владислав Кулач («Зіря»).
Фото: slbenfica.pt