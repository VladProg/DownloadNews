У матчі-відповіді з «Бешикташем» він точно не зіграє.

Півзахисник «Динамо» та збірної України Андрій Ярмоленко відправився за кордон на медобстеження, повідомляє Dynamo.kiev.ua, передає Укрінформ.
Ярмоленко має проблеми з коліном, які дали про себе знати ще в матчі 4-го туру чемпіонату України з «Чорноморцем» (2:3). За результатами проведеного потім обстеження було ухвалено рішення не задіювати хавбека в грі з «Бешикташем».
Гравець вирушив в одну з закордонних профільних клінік, де на нього чекає поглиблене медобстеження. Після цього буде ухвалено рішення про методи лікування і відповідно стануть зрозумілі орієнтовні терміни відновлення футболіста.
У матчі-відповіді з «Бешикташем» Ярмоленко точно не зіграє, а питання його участі в матчах за збірну України проти Англії (9 вересня) та Італії (12 вересня) у відбірковому циклі Євро-2024 залишається відкритим.

33-річний футболіст у поточному сезоні провів 5 матчів за «Динамо» і забив 3 голи.
Фото: Ю.Юр'єв