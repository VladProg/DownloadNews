Чоловіча та жіноча збірні України спробують потрапити на Олімпійські Ігри у Парижі.

Міжнародна федерація волейболу (FIVB) повідомила, що відбірковий турнір Олімпійських Ігор 2024 року, які відбудуться у Парижі, за участю жіночих національних команд приймуть Китай, Японія та Польща, передає Укрінформ.
Аналогічні змагання серед чоловічих збірних відбудуться у Бразилії, Китаї та Японії.
Кваліфікаційні ігри у жінок відбудуться з 16 до 24 вересня 2023 року. 24 команди, серед яких і збірна України, будуть поділені на три групи. По дві найкращі збірні напряму проб'ються на Ігри-2024.
Чоловіча кваліфікація відбудеться з 30 вересня до 8 жовтня цього року. У ній також 24 збірні, включаючи українську, будуть розведені за трьома групами, і по дві найкращі з них також відразу ж поїдуть до Парижу.
Ще п'ять місць і у чоловіків, і у жінок (збірні Франції автоматично увійшли до учасників майбутньої Олімпіади) будуть заповнені шляхом відбору команд, які ще не пройшли кваліфікацію крізь рейтинг FIVB станом на кінець попереднього етапу волейбольної Ліги націй-2024.
Як повідомляв Укрінформ, жеребкування груп кваліфікації відбудеться у Лозанні 17 березня.
Фото: Getty Image