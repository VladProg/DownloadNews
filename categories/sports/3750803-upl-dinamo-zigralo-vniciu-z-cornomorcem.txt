«Чорноморець» вирвав перемогу на останніх хвилинах матчу.

«Чорноморець» здобув перемогу над «Динамо» (3:2) у поєдинку четвертого туру Української Прем'єр-ліги, передає Укрінформ.
Авагімян відкрив рахунок на 20-ій хвилині поєдинку. «Динамо» змогло відігратись у другому таймі - Шапаренко віддав результативну передачу на Ярмоленка. Це перший м’яч Андрія з гри після повернення, до цього були лише 2 пенальті. Загалом Ярмоленко проводить свій 5-й матч у сезоні.
На 51-ій хвилині зустрічі «Чорноморець» знову вийшов вперед, цього разу відзначився Штогрин. «Динамо» знову зрівняло, тепер зусиллями капітана Сидорчука.
Наприкінці поєдинку «Динамо» залишилось у меншості – Сирота отримав другу жовту картку. Це вплинуло на результат поєдинку – наприкінці матчу Ієде приніс перемогу своїй команді - 3:2.
Відтак, після цієї гри «Чорноморець» підіймається на друге місце в УПЛ, у них 9 очок, «Динамо» займає шосту позицію, маючи в своєму активі 6 пунктів.

Як повідомляв Укрінформ, сьогодні в УПЛ відбудеться ще один матч – «Кривбас» прийматиме «Шахтар».
Фото: upl.ua