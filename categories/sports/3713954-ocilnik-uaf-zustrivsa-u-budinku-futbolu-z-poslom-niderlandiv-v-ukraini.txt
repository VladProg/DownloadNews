У київському Будинку футболу відбулася робоча зустріч президент УАФ Андрія Павелка з Надзвичайним і Повноважним Послом Королівства Нідерландів в Україні Єннесом де Молом.

Під час зустрічі було досягнуто домовленості щодо спільної реалізації низки соціальних проєктів, спрямованих на розвиток дитячо-юнацького футболу та підтримку дітей-переселенців, дітей загиблих воїнів-героїв України й інших дітей, які опинилися у складних життєвих обставинах, передаґ Укрінформ.
Під час розмови пан посол дав позитивну оцінку соціальним проєктам, які вже реалізуються Українською асоціацією футболу. Зокрема, він відзначив програми, спрямовані на підтримку ветеранів війни за незалежність України та проходження ними реабілітації.
«Ми зустрічалися з паном послом у грудні 2021 року, за два місяці до початку повномасштабного вторгнення росіян в Україну. З часу, що минув відтоді, пан Єннес і його чудова батьківщина щодня підтверджують, що є справжніми й відданими друзями України. Вдячний за це пану послу й усьому Королівству Нідерландів, де з 24 лютого 2022 року знайшли тимчасовий прихисток та підтримку близько 100 тисяч наших співгромадян! Приємно, що між асоціаціями наших держав теж багато років триває продуктивна футбольна співпраця», - відзначив після зустрічі Андрій Павелко.
Він подякував Єннесу де Молу за теплі слова стосовно роботи, яку проводить УАФ, та висловив упевненість, що нові спільні проєкти також дадуть чудові результати в майбутньому: «Складні історичні випробування, які випали на долю України, лише зміцнили нашу дружбу з Нідерландами і підтвердили, що наша держава є невід’ємною частиною міцної європейської родини. Дякую пану послу за цікаве спілкування й готовність до подальшої плідної співпраці».
Фото: uaf.ua.