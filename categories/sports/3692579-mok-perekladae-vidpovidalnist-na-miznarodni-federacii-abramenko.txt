Олімпійський чемпіон з лижного фрістайлу Олександр Абраменко поділився думками на рахунок рекомендцій МОК і можливого допуску росіян і білорусів до Олімпіади.

Він розповів про це ексклюзивно в коментарі кореспонденту Укрінформу.
«Дії Міжнародного олімпійського комітету обурють і шокують нашу українську олімпійську спільноту, це неприпустимо. Це шокує не тільки й нас, а й інші країни, які підтримують Україну. Всі розуміють, що відбувається. Як наші українські спортсмени можуть виступати разом зі спортсменами окупантами? Ми бачимо, що МОК не може ухвалити рішення про допуск самостійно, тому перекладає відповідальність на міжнародні федерації і рекомендує допустити росіян і білорусів до змагань», - сказав Абраменко.
Олімпійський чемпіон підкреслив, що Україні і її партнерам варто тиснути на міжнародні федерації, щоб росіян і білорусів не повернули на Ігри.
«Як спортсмен я можу сказати, що бойкотувати змагання, Олімпійські ігри - це ненормально. Водночас я не розумію, як можна з ними змагатися. Ми повинні робити все можливе, щоб донести до інших федерацій, країн нашу позицію. Вони повинні допомогти нам і не допустити до змагань російських і білоруських спортсменів», - зауважив фрістайлер.
Нещодавно МОК оприлюднив рекомендації для міжнародних федерацій щодо поступового допуску росіян і білорусів до міжнародних змагань у нейтральному статусі без національних символів. Комітет планує прийняти окреме рішення з цього питання трохи пізніше.
Як повідомляв Укрінформ, Кабінет Міністрів ухвалив, що українські спортсмени не змагатимуться на міжнародних турнірах, де будуть представлені атлети з росії та білорусі.