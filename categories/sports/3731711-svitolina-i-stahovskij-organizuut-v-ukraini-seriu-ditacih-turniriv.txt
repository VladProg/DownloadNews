Еліна Світоліна та Сергій Стаховський за підтримки «Нової Пошти» запроваджують серію тенісних турнірів для українських дітей вікової категорії U14

Формат Svitolina & Stakhovskyi Tennis Tour by Nova Post передбачає проведення чотирьох відбіркових турнірів та заключних змагань - Finals, передає Укрінформ.
За результатами відбіркових стартів вісім найкращих хлопців та дівчат дістануть нагоду взяти участь у заключному турнірі, де й буде виявлено остаточних переможців, які отримають грантову підтримку в розмірі $20 000 (цю суму розподілять між учасниками), подальший супровід від Фонду Еліни Світоліної та наставництво - безпосередньо від Світоліної та Стаховського.
«Діти - наше майбутнє. У цей надскладний час потрібно підтримувати юних спортсменів і створювати умови, які б мотивували їх продовжувати тенісну кар'єру. Саме тому ми вирішили започаткувати серію тенісних турнірів і об'єднати зусилля мого фонду та «Нової пошти», яка є не лише лідером українського бізнесу, а й, безумовно, демонструє приклад високої соціальної відповідальності. Наша мета - створити в Україні сприятливе середовище для становлення спортсменів високого класу, підтримати та надихнути талановиту молодь», - розповіла Еліна Світоліна.
«Я щасливий, що ми змогли акумулювати зусилля і заснувати проєкт, спрямований на збереження українського спорту. Спортивні досягнення українців - це наша ДНК, за якою українців знають у світі. Тому так важливо навіть під час війни дбати про те, щоб у країні зростало нове покоління атлетів», - додав Сергій Стаховський.
Перший турнір серії відбуватиметься з 31 липня по 5 серпня в тенісному центрі Campa в місті Буча.
Організатори серії підкреслюють, що місце проведення обрано не випадково, таким чином вони хочуть продемонструвати, що українці вміють боротися, труднощі та біль не зупиняють їх, а роблять ще сильнішими.
Фото: btu.org.