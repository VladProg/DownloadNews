У сербському місті Врнячка Баня триває чемпіонат Європи з шахів серед чоловіків.


Турнір проходить за швейцарською системою у 11 турів. На старт вийшли майже 500 шахістів. Загальний призовий фонд - 100 тисяч євро (перший приз - 20 тисяч, другий - 15, третій - 10).
23 найкращі учасники отримають право зіграти в Кубку світу, який стартує у липні. Щоправда, дехто з них вже мають право виступати там за підсумками двох попередніх чемпіонатів континенту. Серед них українці Руслан Пономарьов та Віталій Бернадський.
Контроль часу: півтори години на 40 ходів та 30 хвилин до кінця партії з додавання 30 секунд на хід, починаючи з першого. Гучні імена представлені серед українців. Це - Пономарьов, екс-чемпіон світу з шахів, дворазовий переможець шахових Олімпіад (2004-го та 2010 років). На чемпіонаті Європи 2001 року він розділив перше-друге місця з Емілем Сутовським з Ізраїля.
Василь Іванчук. Шахові журналісти зазвичай називають його генієм. Він був віцечемпіоном світу(програв матч Пономарьову), чемпіоном Європи 2004, також двічі переможець шахових Олімпіад (2004-го та 2010 років), чемпіон світу із бліцу (2008) та зі швидких шахів (2016).
Ще яскраві постаті: Антон Коробов (чемпіон Європи з бліцу 2013 року), чотириразовий чемпіон України, а також один з найкращих юнаків світу Ігор Самуненков (другий за рейтингом у світі до 14-ти років), Юрій Кузубов та Бернадський.
Виступає на Євро й киянин Кирило Шевченко, але, на жаль, він перейшов до шахової Федерації Румунії.
Стартували українці напрочуд потужно. Наприклад, чотири перемоги мали Пономарьов та Коробов. Упевнено виступав Самуненков. Він сенсаційно обіграв сильного гросмейстера Максима Чигаєва, який виступає під прапором ФІДЕ. Ігор, який поки ще є міжнародним майстром, упевнено рухається до гросмейстерської норми. У п’ятому раунді зустрілися Коробов з Пономарьовим. Багато хто очікував у їхній зустрічі нічию. Проте, Антон мав іншу думку. І хоча Руслан чорними зрівняв гру, потім припустився прикрої помилки і склав зброю. Кузубов білими подолав Самуненкова.
Вдалим виявився для наших хлопців шостий раунд. Лише Антон зіграв унічию, та Кузубов чорними теж вистояв. А от Пономарьов, Самуненков, Бернадський та Іванчук взяли гору. Причому два наші метри продемонстрували чарівну техніку.
Треба сказати, що Іванчук не дуже вдало стартував, у нього було лише 2,5 очка з 4-х. Але дві перемоги поспіль піднесли його до лідируючої групи. Оскільки турнір проходить без вихідних, то ветеранам доводиться економити сили. Можливо, тому Василь швидко зробив нічию білими у сьомому турі.
А от Коробов у відмінному стилі розбив грека Стаматіса Куркулоса. Також взяв гору Кузубов. Бернадський з Пономарьовим зіграли унічию. А Самуненков розділив очко з чемпіоном Європи 2015 року Євгеном Наєром (під прапором ФІДЕ).
Після сьомого раунду упевнено лідирує Коробов - 6,5 очка. На пів очка відстає угорець Беньямін Гледура.По 5,5 набрали 13 учасників. Серед них українці Пономарьов, Бернадський, Кузубов, «румун» Шевченко. У Іванчука - 5 очок. На рахунку Самуненкова 4,5 бала.
Петро Марусенко, міжнародний майстер.