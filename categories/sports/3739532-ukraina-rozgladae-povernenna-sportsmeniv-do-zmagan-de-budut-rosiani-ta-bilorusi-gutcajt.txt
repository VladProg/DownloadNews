Україна розглядає варіант можливої участі українських спортсменів у всіх кваліфікаційних змаганнях до Олімпіади-2024, якщо росіяни та білоруси там будуть під нейтральним прапором.

Про це повідомив міністр молоді та спорту України Вадим Гутцайт в етері телемаратону "Єдині новини", передає Укрінформ із посиланням на Hromadske.
«Зараз ми розпочали дискусію щодо можливості, якщо не буде Росії та Білорусі на Олімпійських іграх, щоб наші спортсмени вже брали участь у всіх кваліфікаційних змаганнях до Олімпійських ігор», - сказав Гутцайт.
На запитання, чи зможуть українські спортсмени брати участь у змаганнях, якщо там будуть росіяни та білоруси під нейтральним прапором, Гутцайт сказав, що наразі це питання у міністерстві розглядають.
«Ми ведемо дискусії з нашими всеукраїнськими федераціями, з нашими спортсменами. Намагалися, щоб Росії та Білорусі не було на Олімпійських іграх. Ми це зробили, тому що прапорів та іншої символіки Росії та Білорусі там не буде», - додав міністр.
Гутцайт сподівається, що найближчим часом стане відомим остаточне рішення.
Як повідомляв Укрінформ, раніше Вадим Гутцайт заявив, що Україна продовжує співпрацювати із міжнародним спільнотою та боротись, щоб російських та білоруських спортсменів остаточно відсторонили від міжнародних змагань, зокрема і від Олімпійських ігор.