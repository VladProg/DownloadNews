У турецькому Мерсіні пройшов черговий етап Кубка світового виклику зі спортивної гімнастики.

Як інформує пресслужба Національного олімпійського комітету України (НОК), вітчизняні спортсмени здобули по дві золоті та срібні нагороди, передає Укрінформ.
Медальний дубль зробили наші чоловіки у вправах на паралельних брусах. Олег Верняєв до «срібла» на коні додав «золото» на коронному приладі, виконавши комбінацію у фіналі на оцінку 15.000, випередивши на 0,250 бала срібного призера, товариша по команді Назара Чепурного.
Анна Лащевська стала найкращою у вправах на різновисотних брусах серед жінок (13,533).
На фото: Олег Верняєв (facebook.com/olympicua).