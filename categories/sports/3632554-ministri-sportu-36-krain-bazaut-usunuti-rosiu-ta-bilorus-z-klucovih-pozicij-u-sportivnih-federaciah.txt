Цивілізований світ розділяє позицію України щодо блокування російських і білоруських спортсменів від олімпійського руху на міжнародному рівні.


Міністр молоді та спорту України Вадим Гутцайт на сторінці у Facebook у розповів з цього приводу про лист на адресу президента МОК Томаса Баха від міністрів спорту 36-ти країн світу.
До Баха звернулися міністри спорту 25-ти держав-членів ЄС, а також колеги з Австралії, Канади, Ісландії, Японії, Республіки Корея, Ліхтенштейну, Нової Зеландії, Норвегії, Великої Британії та США. Вони наполягають на необхідності усунення представників рф та рб з ключових позицій у міжнародних спортивних федераціях та оргкомітетах великих спортивних подій, передає Укрінформ.
«Я також приєднався до цієї ініціативи, підписав відповідного листа. Вкотре наголосив у зверненні на нашій незмінній позиції: спортсмени з рф та рб до завершення російської агресії проти України не мають права брати участь у спортивних змаганнях у будь-якому статусі, включно з нейтральним. Країнам, які підтримують Україну, розділяють наші демократичні цінності та розуміють справжню ціну свободи, висловлюю повагу та вдячність!» - заявив Гутцайт.
Фото: facebook.com/vgytzait.