Російських спортсменок заявили як членів команди Сирії на Панарабських іграх, які проходять в Алжирі.

Як передає Укрінформ, про це повідомив російський журналіст Сергій Лісін у своєму Tелеграм-каналі.
Як зазначається, на цих змаганнях у списках команди Сирії опинилися, зокрема, дзюдоїстка Мілана Мугу (Мілана Мрад) та спортивна гімнастка Олександра Максимова.
В інших російських спортсменок в заявках змінено прізвища та дати народження, зокрема у: бадмінтоністки Дар'ї Джеджули, велосипедисток Тетяни та Дар'ї Малькових, легкоатлетки Каріни Полудкіної та плавчині Анастасії Сорокіної.
"Неможливо уявити, що хтось заздалегідь домовився з міжнародними федераціями бадмінтону, водних видів спорту, велоспорту та легкої атлетики (особливо з останніми), що російські спортсменки можуть без офіційної зміни громадянства виступати за Сирію, та ще й зі зміненими датами народження (Джеджула та Малькова) — на нас чекає пекельний скандал", - зазначив журналіст.
Як повідомляв Укрінформ, Парламентська асамблея Ради Європи ухвалила резолюцію, якою рекомендує Міжнародному олімпійському комітету не допускати спортсменів з Росії та Білорусі до участі в Олімпійських та Паралімпійських іграх в Парижі у 2024 році навіть під нейтральним прапором.
Фото: Getty Images