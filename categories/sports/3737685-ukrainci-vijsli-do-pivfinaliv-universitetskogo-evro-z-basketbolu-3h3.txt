У Дебрецені (Угорщина) підходить до завершення чемпіонат Європи з баскетболу 3х3 серед команд вищих навчальних закладів.

Наші чоловіча та жіноча команди здобули право виступити у півфіналах, передає Укрінформ.
У чоловічих змаганнях Україну представляє збірна Сумського державного університету, за яку виступають Ігор Стародуб, Ілля Кабацюра, Євген Балабан та Сергій Старцев.
Українські баскетболісти завершили без поразок груповий етап і пройшли два раунди плей-офф. У чвертьфіналі сумчани переграли університет Бордо (Франція) - 20:10.
На стадії 1/2 фіналу команда з Сум зіграє проти Рупінського коледжу з Ізраїлю, а в іншій півфінальній парі зіграють команди з іспанської Валенсії та литовського університету Вітовта Великого (Каунас).
У жіночій сітці змагань за Україну грає команда Прикарпатського національного університету імені Василя Стефаника. У її складі грають Анжеліка Ляшко, Дарья Кононученко, Вероніка Космач та Вероніка Любінець.
Наші дівчата завершили виступи у групі В перемогою над суперниками з Чехії і, вигравши групу, автоматично пробились до чвертьфіналу, де здолали команду-господарок з Дебрецена.
У півфіналі українки зіграють проти університету Західної Бретані (Франція), а в іншій парі зійдуться команди з Ліонського університету (Франція) та університету Пітешті (Румунія).
Фото: fbu.ua.