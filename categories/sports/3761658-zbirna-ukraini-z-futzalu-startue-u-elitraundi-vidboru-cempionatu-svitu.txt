Сьогодні збірна України з футзалу розпочне свій шлях в еліт-раунді кваліфікації чемпіонат світу-2024.

У місті Русдал наша команда зустрінеться з футзалістами Бельгії. Гра розпочнеться о 21.00 за київським часом, передає Укрінформ.
У березні українці посіли перше місце у групі 11 основного раунду відбору ЧС-2024 і пробилася до еліт-раунду кваліфікації. За підсумками жеребкування «синьо-жовті» опинилися в групі В, де їхніми суперниками, окрім бельгійців, будуть команди Польщі та Сербії.
Зазначимо, що після розгляду кількох потенційних домашніх майданчиків для збірної України Асоціація футзалу України зупинила вибір на арені імені Іштвана Палфі в угорському місті Беретьйоуйфалу. Зал вміщує 1350 глядачів і момент є домашньою ареною для угорського футзального колективу Mezei-Vill.
Наставник української збірної Олександр Косенко назвав склад нашої команди:
воротарі - Кирило Ципун («Пяст», Польща), Юрій Савенко («Ураган»), Олександр Сухов («ХІТ»);
польові гравці - Олександр Педяш, Ігор Чернявський, Данило Абакшин, Андрій Мельник, Євген Жук (усі - «ХІТ»), Петро Шотурма, Ігор Корсун, Артем Фаренюк, Назар Швед (усі - «Ураган»), Михайло Зварич («Енергія»), Ростислав Семенченко, Владислав Завертаний (обидва - Aurora-Clust).
Фінальний турнір чемпіонату світу з футзалу проходитиме в Узбекистані з 14 вересня до 6 жовтня 2024 року.
Фото: futsal.com.ua.