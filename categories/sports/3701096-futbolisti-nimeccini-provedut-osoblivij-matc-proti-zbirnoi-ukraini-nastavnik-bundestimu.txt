Головний тренер збірної Німеччини з футболу Ганс-Дітер Флік прокоментував план підготовки своєї команди до червневих контрольних матчів, в одному з яких німці прийматимуть збірну України.

Як повідомляв Укрінформ, 12 червня національна збірна України проведе товариський поєдинок зі збірною Німеччини. Він стане для німецької команди 1000-м в історії й буде благодійним. Зустріч відбудеться у Бремені на «Везерштадіоні».
Своїми думками щодо цього матчу й загалом червневого збору із пресслужбою Німецького футбольного союзу (DFB) поділився наставник Бундестіму Ганс-Дітер Флік.
«Ми проведемо цей особливий матч проти України, а потім у спарингах на нас чекатимуть ще два сильні суперники - Польща та Колумбія. У цих товариських поєдинках ми хочемо розвинути те, що команда продемонструвала в другому таймі контрольного матчу з Бельгією (2:3)», - сказав Флік.
Нагадаємо, що прибуток, отриманий від благодійної гри Німеччина - Україна, піде до фундації DFB, яка продовжує допомагати людям, що постраждали від російської воєнної агресії. Конкретні проєкти та ініціативи допомоги буде відібрано спільно з Українською асоціацією футболу (УАФ).
Фото dfb.de.