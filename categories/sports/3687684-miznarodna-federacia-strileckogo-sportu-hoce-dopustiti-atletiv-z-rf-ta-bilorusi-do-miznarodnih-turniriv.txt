Відбір на Олімпіаду-2024 у стрільбі уже розпочався.

Міжнародна федерація стрілецького спорту (ISSF) має намір повернути спортсменів з росії та білорусі, повідомляє The Indian Express, передає Укрінформ.

ISSF розглядає повернення російських та білоруських спортсменів до азійських континентальних змагань. Задля цього найближчим часом вона проведе консультації з МОК та його президентом Томасом Бахом.
«Їм [росіянам та білорусам] дуже важко змагатись в Європі. Ми знаємо, що олімпійський дух – це дружба, повага та мир, але політична ситуація інша. Я поговорю з Томасом Бахом, і побачимо, що станеться найближчим часом. Мета полягає в тому, щоб повільно повертати атлетів, адже недобре, що спортсмени за це [війну Росії в Україні] відповідають. Але, звичайно, якщо є якісь солдати, поліція... Я сподіваюся, що нам вдасться знайти якесь рішення цієї проблеми. Ми з нашими братами з України, які переживають цю агресію», - сказав президент організації Лучано Россі.
Наразі невідомо, яким чином будуть розподілені олімпійські квоти, у разі допуску російських та білоруських атлетів до азійських континентальних першостей. Однак відбір на Олімпіаду-2024 у стрільбі уже розпочався.
Як повідомляв Укрінформ, збірна України зі стрілецького спорту здобула три ліцензії на ігри в Парижі.
Фото: Getty Image