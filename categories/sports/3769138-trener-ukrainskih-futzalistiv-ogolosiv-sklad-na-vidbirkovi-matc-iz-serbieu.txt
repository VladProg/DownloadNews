Збірна Україна з футзалу продовжить виступ в елітному раунді відбору чемпіонату світу 2024 року двома поєдинками проти команди Сербії.


Матч 3-го туру Сербія - Україна відбудеться 6 жовтня в місті Вранє і розпочнеться о 19.00 за київським часом. Поєдинок 4-го туру Україна - Сербія пройде за п'ять днів, 11 жовтня, в угорському місті Беретьйоуйфалу. Початок зустрічі - о 19.00, передає Укрінформ.
Там само, у Беретьйоуйфалу, збірна України поступилася в номінально домашньому матчі Польщі - 2:3, а до цього в Русдалі розгромила господарів майданчика команду Бельгії - 10:2.
Наставник української збірної Олександр Косенко викликав для підготовки до цих поєдинків 15-х гравців.
Склад збірної України з футзалу:
воротарі - Кирило Ципун («Пяст», Польща), Юрій Савенко («Ураган»), Олександр Сухов («ХІТ»);
польові гравці - Олександр Педяш, Даниїл Абакшин, Андрій Мельник, Євгеній Жук (усі - «ХІТ»), Петро Шотурма, Ігор Корсун, Артем Фаренюк, Назар Швед (усі - «Ураган»), Михайло Зварич («Енергія»), Ростислав Семенченко, Владислав Завертаний (обидва - Aurora-Clust), Ярослав Лебідь (Eurobus, Польща).
Турнірна таблиця у групі B: Сербія - 4 очки, Польща - 3, Україна - 3, Бельгія - 1.
Чемпіонат світу з футзалу проходитиме в Узбекистані з 14 вересня до 6 жовтня 2024 року.
Фото: facebook.com/UKRAINEFUTSAL.