Президент Володимир Зеленський зустрівся зі спільнотою українських спортсменів.

Як передає Укрінформ, про це повідомляє Офіс Президента.
"Напередодні Дня спорту зустрівся зі спільнотою наших спортсменів. Тих, хто приносить шану світу для України, заслуговує оплески на аренах для нашого прапора", - сказав Зеленський.

В Офісі Президента поінформували, що глава держави зустрівся з переможцями ІІІ Європейських ігор, на яких збірна України виборола третє загальнокомандне місце, і вручив їм державні нагороди.
Зеленський наголосив, що велика перемога України складається з перемог у різних сферах, зокрема й спортивні звитяги мають великий уплив. «Кожного разу, коли підіймається український прапор завдяки вашим перемогам, є відчуття великої поваги й гордості. Я хочу подякувати вам від усіх українців, які мають змогу відчувати це. Тому що прапор підіймається до вершини. Це означає момент перемоги», – сказав глава держави.






Зеленський напередодні Дня спорту зустрівся з українськими спортсменами Фото: ОП



































































Він зазначив, що українські спортсмени слугують взірцем для дітей, та запевнив, що держава й надалі підтримуватиме спортсменів і попри численні виклики не залишить спорт поза увагою. «Спорт, фізична культура, фізичне виховання, ваші вихователі, тренерський склад – ви є пріоритетом України», – акцентував Президент.
Зеленський побажав українським атлетам перемог на спортивних майданчиках, а всьому народові України – перемоги у війні проти російського агресора.
Глава держави вручив державні нагороди 18 спортсменам, які досягли високих результатів на ІІІ Європейських іграх у Кракові. Зокрема, орден князя Ярослава Мудрого ІV ступеня отримала олімпійська чемпіонка, чемпіонка ІІІ Європейських ігор із фехтування Ольга Харлан.
Орден князя Ярослава Мудрого V ступеня Зеленський вручив чемпіонці та бронзовій призерці Європейських ігор із кульової стрільби Олені Костевич і чемпіону з таїландського боксу Муей Тай Ігорю Любченку.
Чемпіон із таїландського боксу Муей Тай Олег Приймачов відзначений орденом «За заслуги» І ступеня.
Президент також вручив чемпіонам ІІІ Європейських ігор ордени «За заслуги» ІІ та ІІІ ступенів, ордени княгині Ольги І-ІІІ ступеня.
День фізичної культури і спорту в Україні відзначається в другу суботу вересня.
Фото: ОП