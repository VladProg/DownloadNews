Український тенісист Ілля Марченко вибув із боротьби на челленджері у Чикаго (США) із призовим фондом $80,000.

У поєдинку другого кола українець (№338 ATP) поступився четвертому номеру посіву Шан Цзюньчену (155) з Китаю - 5:7, 3:6, передає Укрінформ.
Зустріч на корті тривала 1 годину 32 хвилини.
У першому сеті український тенісист не реалізував два сетболи.
Марченко боровся за другий чвертьфінал нинішнього сезону. У березні Ілля зміг дійти до півфіналу на челленджері у Пуерто-Вальярті (Мексика).
Фото: Bratislava Open.