НОК України у 2023 році удвічі збільшить бюджет на підтримку національних федерацій.

Про це повідомив президент Національного олімпійського комітету України Вадим Гутцайт під час онлайн-наради з керівниками національних олімпійських федерацій, передає Укрінформ.
Він наголосив, що у 2023-2024 роках Україна матиме напружений олімпійський календар - Зимовий європейський юнацький олімпійський фестиваль (Венеція-Джулія, Італія), ІІІ Європейські ігри (Краків, Польща), Літній ЄЮОФ (Марибор, Словенія), ІІ Всесвітні пляжні ігри (Балі, Індонезія), ІV зимові Юнацькі олімпійські ігри (Канвон, Південна Корея) та Олімпійські ігри–2024 (Париж, Франція). І результат представлення України на цих змаганнях значною мірою залежить від активної позиції та зацікавленості національних спортивних федерацій у фаховій підготовці олімпійців.
«Нині надзвичайно важливо докласти максимум зусиль для підготовки наших спортсменів для участі у відбіркових змаганнях та виступах для здобуття ліцензій на Олімпійські ігри-2024. Дуже важливо, аби наш український прапор майорів на міжнародних змаганнях. Перемоги наших атлетів на спортивному олімпі наближають перемогу України над ворогом. Тому прошу всі федерації активно включитись у підготовку до цих стартів. А ми, зі свого боку, будемо посилювати підтримку національних федерацій, у тому числі фінансову», - сказав Вадим Гутцайт.
За попередніми підрахунками, НОК України у 2023 року планує на 50% збільшити бюджет для підтримки федерацій, а саме - адміністративний грант, що становитиме 3,2 млн грн, а також на 30% - фонд підтримки за системою рейтингу на загальну суму 5,1 млн грн.
Фото: noc-ukr.org.