Президент Володимир Зеленський призначив державні стипендії чотирьом чемпіонам і призерам Олімпійських та Паралімпійських ігор.

Відповідний указ №2/2023 опублікований на сайті глави держави, повідомляє Укрінформ.
Згідно з документом стипендію у розмірі трьох прожиткових мінімумів для працездатних осіб отримали бронзова призерка ХХХ літніх Олімпійських ігор з легкої атлетики Єлизавета Бризгіна, бронзовий призер ХІV літніх Паралімпійських ігор з плавання Олександр Головко та бронзовий призер ХV літніх Паралімпійських ігор з легкої атлетики Дмитро Прудніков.
Крім того, стипендію у розмірі чотирьох прожиткових мінімумів для працездатних осіб призначено чемпіонці ХІV літніх Паралімпійських ігор з плавання Оксані Хруль.