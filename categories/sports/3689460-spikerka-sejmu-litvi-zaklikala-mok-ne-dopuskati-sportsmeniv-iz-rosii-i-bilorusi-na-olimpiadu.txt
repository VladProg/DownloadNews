Спікерка литовського Сейму Вікторія Чміліте-Нільсен надіслала листи главам парламентів світу, президенту та членам виконкому МОК, в якому закликала не запрошувати і не допускати спортсменів і офіційних осіб рф і білорусі до Олімпійських ігор і міжнародних змагань.

Про це повідомляє Укрінформ із посиланням на Delfi.
«Дуже прикро, що нам досі доводиться переконувати такі організації, як Міжнародний олімпійський комітет, у тому, що єдиним запрошенням для росії на даний момент може бути тільки міжнародний трибунал. Чітка позиція національних парламентів з цього питання дуже важлива, особливо напередодні Олімпійських ігор у Парижі», - переконана Чміліте-Нільсен.
За її словами, в умовах, коли в Україні триває війна, а українські спортсмени, тренери та діти щодня гинуть від російських ракет і бомб, розмови про те, що не варто змішувати спорт та політику, цинічні. «Немає жодних сумнівів, що росія та білорусь використовують спорт для пропаганди і намагатимуться знайти шляхи повернення до олімпійського руху, міжнародних спортивних змагань. І, на жаль, такі шляхи знаходять», - зазначила спікерка.
Тому, за її словами, наразі необхідно зробити все, щоб росія та білорусь жодним чином не оминали санкції, не використовували жодних лазівок для поширення своєї отруйної пропаганди, і ніхто не фінансував цю жорстоку війну. «Ми вважаємо, що ці заборони для російських та білоруських спортсменів повинні застосовуватися доти, доки росія не припинить військову агресію проти України, не виведе свої сили з міжнародно визнаних кордонів її території, не забезпечить відповідальність за агресію та військові злочини, повністю не відшкодує завдані Україні збитки», - йдеться в листах Чміліте-Нільсен.
Вона нагадала, що 10 березня цього року Сейм Литовської Республіки одноголосно ухвалив резолюцію, в якій також висловлюється рішучий протест проти можливого повернення спортсменів з росії та білорусі до змагань.
Як повідомляв Укрінформ, міністр освіти, науки та спорту Литви Юргіта Шюгждінене висловила розчарування рішенням Міжнародного олімпійського комітету дозволити спортсменам з росії та білорусі брати участь в Олімпійських іграх під нейтральним прапором.
Фото: Delfi