Український текболіст Дмитро Шевчук переконаний, що національній збірній під силу вийти до 1/4 фіналу Європейських ігор.

Він сказав про це в коментарі кореспонденту Укрінформу.
«Зараз ми змагаємося на найбільшому для нас турнірі, адже Європейські ігри більш цінні за чемпіонат світу. Ми ставимо перед собою ціль вийти до чвертьфіналу, а далі побачимо. Будуть топові збірні, але боротимемося до останнього. Враження від Польщі дуже позитивні, в селищі нашому круто», - сказав він.
Шевчук також зауважив, що українські текболісти роблять все для популяризації цього виду спорту в Україні, а повний склад збірної України складається з 8 осіб.
«Текбол - це угорський вид спорту. Ми прийшли до нього з футболу. Побачили цю дисципліну в інтернеті. Почали тренуватися, потім нас запросили взяти участь в чемпіонаті світу. Текболом займаємося 3 роки. Він дуже молодий вид спорту, адже йому лише 10 років. Хочемо, щоб він швидше розвивався. Власне, ми все для цього робимо. Зараз на європейських іграх є по 4 гравці в кожній команді - 2 дівчини і 2 хлопця. Наша збірна складається з чотирьох осіб, які поїхали на змагання і ще чотирьох, які не увійшли до складу», - пояснив Шевчук.
Як повідомлялося, змагання з текболу розпочалися 28 червня і триватимуть до 1 липня. У кожній групі по текболу між собою змагаються 4 країни. Дві найкразі за підсумками матчів виходять до чвертьфіналу.
Європейські ігри триватимуть до 2 липня.
Фото з особистого архіву Шевчука