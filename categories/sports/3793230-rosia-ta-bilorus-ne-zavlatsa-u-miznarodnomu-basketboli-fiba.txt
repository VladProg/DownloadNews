Міжнародна федерація баскетболу (ФІБА) продовжила відсторонення Росії та Білорусі у змаганнях організації.

Про це повідомляє пресслужба ФІБА, передає Укрінформ.
У березні 2023-го Міжнародний олімпійський комітет (МОК) рекомендував спортивним федераціям допустити російських та білоруських атлетів у нейтральному статусі. Однак ФІБА - одна з міжнародних організацій, де представники Росії та Білорусі залишаються поза змаганнями після початку повномасштабного вторгнення в Україну.
Попри можливість допуску росіян до Олімпіади-2024 ФІБА не допустила ані Росію, ані Білорусь до відбіркових турнірів Ігор-2024.
Як інформує Суспільне Спорт, ФІБА також залишила ці збірні поза кваліфікацією на Євробаскет-2025 та скасувала для них резервування місць на молодіжних чемпіонатах Європи.
Натомість чергове засідання центральної ради ФІБА, яке відбулося в Швейцарії, залишило в силі відсторонення Росії та Білорусії. Дискваліфікація є безстроковою, але може бути переглянута на наступному зібранні.
Відтак, окрім заборони на участь у кваліфікації Олімпіади-2024 та Євробаскету-2025, Росія та Білорусь залишаються поза турнірами ФІБА баскетбольних клубів, а також жіночих та чоловічих збірних. Рішення розповсюджується, зокрема, й на змагання у баскетболі 3х3.
Фото: AP.