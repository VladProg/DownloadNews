Британець Джошуа Буатсі займає перше місце в рейтингу WBA.

Колишній чемпіон світу у напівважкій вазі Олександр Гвоздик (19-1, 15 КО) заявив, що готовий провести бій з кимось з британських представників свого дивізіону, повідомляє Ptoboxtv, передає Укрінформ.
«Я зустрівся з Едді Хірном особисто після бою, вони сказали, що спробують організувати для мене бій за елімінатор WBA. Я знаю, що Джошуа Буатсі на цю мить є номером один у рейтингу. Я думаю, це був би чудовий бій. Але це нічого особистого проти Буатсі чи когось іншого, я дивлюся на те, хто в рейтингу. У мене немає конкретного бажання битися з ним, просто я хочу бути номером один у WBA, щоб виграти титул чемпіона світу.
Я розумію, що чемпіон дещо зайнятий, але я можу принаймні бути номером один і чекати своєї можливості знову поборотися за титул чемпіона світу. Усі британські хлопці в дивізіоні досить жорсткі, я хотів би битися з одним із них. Мені подобається Велика Британія і Лондон, тому для мене не проблема приїхати туди», - заявив Гвоздик.
Зазначимо, що Джошуа Буатсі (17-0, 13 KO) є обов'язковим претендентом на титул чемпіона світу за версією WBA.
Як повідомляв Укрінформ, Гвоздик провів свій останній поєдинок 6 травня, отримавши дострокову перемогу над Річардом Болотником (19-7-1, 8 КО).

Фото: Getty Images