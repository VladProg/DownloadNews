В Івано-Франківську Міжнародний благодійний фонд Parimatch Foundation відкрив програму «Спортивний наставник». Її презентація розпочалася з відкритого тренування дітей з футболу та стрільби з лука.

Про це повідомляє кореспондент Укрінформу.
«Головна особливість нашої програми – це, насамперед, участь тренера у житті дитини і його позитивний вплив на подальший її розвиток. В рамках цієї програми надаємо можливість відвідувати спортивні секції дітям, родини яких можуть підпадати під категорію «в складних життєвих обставинанах». Багато дітей сьогодні не можуть займатися спортом найперше через те, що батьки не можуть оплатити заняття або змагання, інвентар. Ми беремо на себе всі витрати, пов’язані з участю цих дітей у спортивній секції», - розповідає директор Представництва Міжнародного благодійного фонду Parimatch Foundation в Україні Вадим Місюра.

Вадим Місюра

За його словами, окрім необхідного спортивного інвентарю, благодійний фонд взяв на себе також оплату роботи тренерів. В Івано-Франківську на базі ліцею №28 відтепер працюватимуть дві секції – з футболу та стрільби з лука. У кожній з них може займатись – до 20 дітей віком до 16 років. Заняття проходитимуть кілька разів на тиждень.
«На жаль, ми сьогодні не можемо організувати подібні секції на Миколаївщині, Харківщині та інших прифронтових регіонах. Втім, на Західній Україні майже в усіх областях ми працюємо», - запевняє Вадим Місюра.
Якщо в Івано-Франківській області секції з футболу працюють майже в кожній школі, то заняття зі стрільби з лука востаннє проводились тут майже 10 років тому.
«Стрільба з лука була в нас на Снятинщині. Майже 10 років тому вона притихла, її немає. І ось тепер Олімпійська призерка Катерина Дубровіна переїхала до нас з Харківщини і я зрозумів, що ми можемо відновити цей вид спорту. Для дітей він цікавий, то чому нам його не розвивати? Parimatch Foundation допоміг придбати для цього весь необхідний інвентар, професійні стріли та луки», - розповідає голова відділення Національного Олімпійського комітету України в Івано-Франківській області Мирослав Карабін.

Катерина Дубровіна

«Ми даємо дітям можливість стати здоровішими, сильнішими, здобути нові навички. Діти стають більш сконцентровані, зібрані, більш спортивні. Оскільки в родинах діти мають різні життєві обставини, то ми даємо їм можливість через спорт почувати себе краще, долати різні стресові ситуації», - говорить срібна призерка XXVII літніх Олімпійських ігор, чемпіонка та призерка чемпіонатів України, світу та Європи Катерина Дубровіна.
Вона зізнається, тренерською роботою займається лише два місяці, але досвід додають численні майстер-класи, які спортсменка проводила раніше. Нині вона з задоволенням поєднує роботу з дітьми із власними тренуваннями, аби підтримувати форму.
«Для мене цікаво зробити з дітей чемпіонів, не залежно від того, мають їх родини гроші чи ні. Зараз ми стріляємо з луків, які придбав фонд Parimatch Foundation. На першому році навчання будемо вчити техніку стрільби та опановувати свої емоції», - додає Катерина Дубровіна.
Нині вона переймається тим, чи знайдеться в області приміщення для роботи з дітьми, коли стане холодніше. Каже, про це вже тривають перемовини. А поки всі з задоволенням тренуються на повітрі.






В Івано-Франківську запрацювала програма «Спортивний наставник» / Фото: Ірина Дружук, Укрінформ



















Тим часом у благодійному фонді Parimatch Foundation сподіваються, що їх починання щодо підтримки дітей у спорті підтримують бізнес та інші організації, аби в Україні виросла здорова нація.
Нещодавно МБФ Parimatch Foundation в Україні скерував майже 5 млн грн. на придбання 500 спортивних наборів для українських шкіл в рамках програми “Нова фізична культура” в рамках меморандуму з Міністерством освіти. Частину цього інвентарю було передано школам Івано-Франківської області. Також, психологи регіону пройшли тренінг від ізраїльських психологів за ініціативи Фонду. А аступною програмою, яка може запрацювати в регіоні - може стати програма «Так, я можу», залучення в спорт дітей з інвалідністю.
В Івано-Франківській області Parimatch Foundation вже має позитивний досвід реалізації програм «Допомога Україні», «Нова фізична культура» та «Mental Health».