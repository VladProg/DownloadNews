Півзахисник збірної України розповів про підготовку команди до матчу кваліфікації Євро-2024 проти Північної Македонії.

Про це він висловився в інтерв’ю пресслужбі УАФ, передає Укрінформ.
«У нас уже три дні були дуже інтенсивні тренування з багатьма тактичними вправами. Завтра інтенсивність зменшиться, потім знову активізується. Це тижневий цикл, який саме так запланований. Я думаю, що команда повністю готова до матчу з Північною Македонією. Так би мовити, усі в бойовій готовності. У національній збірній завжди висока конкуренція. Майже всі готові до гри, окрім хіба що Дениса Попова, який поки працює за індивідуальною програмою.

Північна Македонія — це та сама команда, з тією ж тактикою, що й у минулому поєдинку. Розбираємо її матчі проти нас та Італії, дивимося на особливості й готуємося. Це відбірний поєдинок чемпіонату Європи, тож тут кожна гра дуже важлива. Треба виходити й викладатися на сто відсотків. У нас є турнірна необхідність узяти шість очок у двох матчах, але це не тисне, а навпаки, додає сил і мотивації. Ми не маємо права на помилку.

У мене ще й до того є своя мотивація. Мене довикликають уже на кілька зборів, але поки вийти на поле не вдавалося. Я чекаю на свій шанс, хочу його повністю використати, якщо мені його нададуть. Думаю, що готовий усіх здивувати в хорошому сенсі», — сказав Піхальонок.

Матч відбору Євро-2024 між збірними України та Північної Македонії відбудеться 14 жовтня в Празі. Початок о 16:00.

Фото: uaf.ua