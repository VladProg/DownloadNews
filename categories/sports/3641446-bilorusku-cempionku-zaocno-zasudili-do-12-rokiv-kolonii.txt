У білорусі мінський міський суд заочно засудив до 12 років колонії загального режиму плавчиху Олександру Герасименю у справі про створення екстремістської організації та заклики до санкцій проти білорусі.

Про це повідомляє Укрінформ з посиланням на правозахисний центр «Весна».
Герасименя була головою BSSF (білоруського Фонду спортивної солідарності). У цій же справі і також заочно разом з нею було засуджено виконуючого директора Фонду Олександра Опейкіна. Його також засудили до 12 років, але у колонії посиленого режиму.
Обвинувачені на суді не були присутні, оскільки перебувають за кордоном з осені 2020 року. Це перший вирок у білорусі у кримінальній справі, яка розслідувалася в рамках "спецпровадження".
Герасименю та Опейкіна визнали винними у закликах до санкцій, інших дій, спрямованих на заподіяння шкоди національній безпеці білорусі. Справу розглядала суддя Світлана Бондаренко, процес розпочався 19 грудня.
За інформацією провладних каналів, спортсменів визнали винними в тому, що вони створили "Білоруський фонд спортивної солідарності", який визнано в білорусі "екстремістським", і "поширювали неправдиві відомості про події у білорусі після виборів-2020" з серпня 2020 року до 20 травня 2022 року. Також їх обвинувачували в тому, що вони вимагали санкцій проти НОК білорусі та інших спортивних організацій, наполягали на перенесенні міжнародних змагань, зокрема, чемпіонату світу з хокею, закликали відмовитися від їхнього спонсорування.
Згідно з обвинуваченням, через дії Опейкіна та Герасимені деякі міжнародні турніри в білорусі було скасовано. Крім того, обвинувачені закликали не допускати спортсменів білоруської збірної до змагань, у тому числі на Олімпійські ігри, а також не виступати під червоно-зеленим прапором.
Олександра Герасименя була чемпіонкою Європи (2010, 2012), світу (2011, 2012), має дві срібні (2012) та одну бронзову (2016) медалі Олімпійських ігор.
Як повідомляв Укрінформ, у серпні в білорусі до п'яти років ув'язнення засудили журналістку телеканалу "Белсат" Ірину Славнікову, обвинувачену у створенні екстремістського формування або участі в ньому та організації групових дій, що грубо порушують громадський порядок". Славнікову було заарештовано 30 жовтня 2021 року. За словами її родичів, вона вже кілька років не працювала на "Белсаті", а співпрацювала з польським телеканалом TVP.