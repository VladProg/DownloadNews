У своєму 16-му матчі Англійської футбольної Прем'єр-ліги (АПЛ) лондонський «Арсенал» здобув 14-ту перемогу у сезоні-2022/23.

Цього разу команда Мікеля Артети переграла на «Амекс Стедіум» місцевий «Брайтон» з рахунком 4:2 (2:0), передає Укрінформ.
Успіх лондонцям принесли голи Букайо Сака (2-а хвилина), Мартіна Едегора (39), Едді Нкетіа (47) та Габріела Мартінеллі (71). У складі господарів відзначилися Каору Мітома (65) та Еван Фергюсон (77).
Український захисник «канонірів» Олександр Зінченко вийшов у стартовому складі, відігравши 60 хвилин.
«Арсенал» набрав 43 очки і продовжує очолювати турнірну таблицю АПЛ. Другим іде «Манчестер Сіті» (36), далі - «Ньюкасл» (34), «Манчестер Юнайтед» (32), «Тоттенгем» (30) та «Ліверпуль» (28).
Фото: Getty Images/Global Images Ukraine.