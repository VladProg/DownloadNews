Комітет арбітрів Союзу європейських футбольних асоціацій (УЄФА) оприлюднив призначення арбітрів на перші поєдинки 3-го кваліфікаційного раунду Ліги конференцій.

Як повідомляє пресслужба ФК «Динамо», на матчі між грецьким «Арісом» та «біло-синіми», що відбудеться 10 серпня в Салоніках на стадіоні імені Клеантіса Вікілідіса, працюватиме суддівська бригада на чолі з 36-річним австралійцем Джарредом Джіллеттом, передає Укрінформ.
Рефері працював на поєдинках вищого дивізіону Австралії А-ліги з 2010 року, а в 2019-му переїхав до Англії.
За два роки, у вересні 2021-го, Джіллетт відпрацював на першому матчі англійської Прем’єр-ліги між «Вотфордом» та «Ньюкаслом» (1:1), ставши лише другим арбітром, який був народжений за межами Британських островів та отримав призначення на матч вищого англійського дивізіону.
З 2013-го по 2019-й рік Джіллетт мав категорію ФІФА, представляючи рідну Австралію в міжнародних турнірах під егідою Азіатської конфедерації футболу (АФК), а з 2023-го уже проходить по списках арбітрів ФІФА від Англії.
Фото: fcdynamo.com.