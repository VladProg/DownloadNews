Міжнародний благодійний фонд Parimatch Foundation вручив стипендії юним спортсменам з інвалідністю в рамках програми «Так, я можу!».

Урочисте відзначення талановитих дітей відбулося у Західному реабілітаційно-спортивному центрі НКСІУ, що розташований у горах Турківщини на Львівщині, повідомляє кореспондент Укрінформу.
«Я вважаю, що це соціальна відповідальність суспільства – допомагати цим дітям. Проєкт «Так, я можу!» існує в Україні вже четвертий рік. І в першу чергу ми вирішили надати стипендії тим дітям, які мають певні успіхи у заняттях спортом. Ми виділяємо в середньому п’ять тисяч гривень на одну дитину. Наше бажання - підтримати юних спортсменів в їхньому прагненні займатися спортом та розвиватися навіть у цей надскладний для країни час», - сказав директор Представництва Міжнародного благодійного фонду Parimatch Foundation в Україні Вадим Місюра.

Цього року стипендії від Parimatch Foundation отримали 25 спортсменів з інвалідністю віком від 12 до 17 років з 14 регіонів України, які займаються плаванням, легкою атлетикою, футболом, лижними перегонами, тенісом настільним.
Загалом, у рамках програми «Так, я можу!» Фонд інвестував у 90 талановитих юних спортсменів понад 6 млн грн, враховуючи всі податки, пов'язані з виплатою цих стипендій. Це щомісячна стипендія і надається строком на 1 рік.

Програма реалізується спільно з Національним комітетом спорту інвалідів України. І, як зазначив його президент Валерій Сушкевич, 35% стипендіатів приєдналися до національних збірних команд України з видів спорту осіб з інвалідністю в плаванні, баскетболі, лижних перегонах та біатлоні, боротьбі греко-римській та вільній, спортивному орієнтуванні, шахах, паратриатлоні, бадмінтоні та легкій атлетиці. Окрім того, троє з них узяли участь у ХІІІ зимових Паралімпійських іграх у Пекіні, а одна стипендіатка – Софія Черноморова — виборола історичну бронзову нагороду України в бадмінтоні на ХХIV літніх Дефлімпійських іграх у Бразилії.
«Якщо говорити про інших діток, які не попали в національні збірні, то я хочу зазначити, що вони ще мають ці шанси, бо ще йдуть до своїх спортивних висот і результатів. І разом з тим з цією стипендією вони отримали путівку в життя, перемогу, можливість займатися серед здорових дітей, не зважаючи на будь-які варіанти інвалідності. Я вважаю, що за ці три роки стипендіати зробили 100% внеску в спорт України», - додав Сушкевич.

Діяльність Міжнародного благодійного фонду Parimatch Foundation, заснованого у 2019 році, спрямована на те, щоб незалежно від фізичних особливостей, соціального статусу та інших бар’єрів у дітей був рівний доступ до навчання та занять спортом. Основними напрямками роботи є допомога та підтримка у сфері спорту та освіти. Parimatch Foundation реалізує п'ять комплексних програм в Україні: «Так, я можу!», «Спортивний наставник», «Нова фізична культура», «Допомога Україні» та Mental Health.



Фото: БФ Parimatch Foundation