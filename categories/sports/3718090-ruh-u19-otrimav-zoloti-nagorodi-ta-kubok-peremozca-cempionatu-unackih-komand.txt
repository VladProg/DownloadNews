Львівська команда (гравці до 19-ти років) вперше стала чемпіоном України з футболу.

Як повідомляє Українська Прем'єр-ліга (УПЛ), по завершенні матчу 30-го туру чемпіонату України U19 з «Олександрією» футболісти, тренери та керівництво «Руху» отримали від керівника УПЛ Євгена Дикого чемпіонські медалі та Кубок переможця чемпіонату юнацьких команд сезону-2022/23, передає Укрінформ.
Львівська команда на вісім очок випередила найближчого конкурента («Динамо»), виграла найбільшу кількість матчів (26), не програла жодної (!) зустрічі, забила найбільше за усіх (91 гол), пропустила найменше за усіх (17 м’ячів).
Це перше чемпіонство, здобуте «Рухом» в чемпіонаті України U19. Рік тому львів’яни також були першими в турнірній таблиці після 18-ти матчів з 30-ти, але чемпіонський трофей сезону-2021/22 залишився нерозіграним через повномасштабне вторгнення Росії в Україну.
В сезоні-2023/24 «Рух» U19 представлятиме Україну в Юнацькій лізі УЄФА.
Фото медіацентру ФК «Рух».