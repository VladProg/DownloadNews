Українка не без проблем пройшла у фінал ЧЄ у приміщенні.

Українська легкоатлетка Ярослава Магучіх прокоментувала вихід у фінал чемпіонату Європи в приміщенні з останньої спроби, повідомляє Суспільне Спорт, передає Укрінформ.
«Чесно кажучи, почала нервувати після другої спроби [на 1.87 м], коли я не взяла. І подумала: «Що це таке, я приїхала на чемпіонат Європи і не беру 1.87». І моя тренерка, Тетяна Володимирівна, казала: «Ти що робиш, дівчинко моя?. І потім вона сказала мені, щоб сама вирішувала, чи треба переносити [останню спробу на наступну висоту]. Я хочу вибачитися перед вболівальниками і перед своєю тренеркою за ці нерви. Я сподіваюся, що не буду робити помилок у фіналі. Я дуже рада, що стрибнула 1.91 м – і кваліфікувалася до фіналу», – сказала Магучіх.
У кваліфікації з перших двох спроб спортсменка не зуміла взяти висоту 1.87 м, ризикуючи не потрапити до фіналу. У результаті Ярослава ризикнула і з першої спроби взяла 1,91 м.
Як повідомляв Укрінформ, разом з Ярославою у фінал вийшли Юлія Левченко та Катерина Табашник.
Фото: Getty Image