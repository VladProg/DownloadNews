Біатлоніст не братиме участі в етапах Кубка світу у цьому сезоні.

Український біатлоніст Дмитро Підручний у коментарі biathlon.com.ua підтвердив, що його виступ у гонках у завершальній частині сезону малоймовірний, передає Укрінформ.

«Думаю, виступи на Кубку світу я завершив. Хіба що дуже швидко одужаю, і якщо команда буде мене потребувати. Щодо Естерсунду сумніваюсь. Та й щодо Осло маю сумніви. Спробую підготуватися до чемпіонату України. Можливо пробіжу якісь гонки, може й усі. Тому що жага до стартів в мене є. І сезон у мене був такий короткий. Це, звичайно, засмучує, і стартувати хочеться. Якщо вилікуюсь швидко, то стартуватиму на чемпіонаті України, щоб не забувати, що таке змагання. Радує, що я зміг виступити у цьому сезоні на Чемпіонаті світу, тому що це головний старт сезону. До нього я підготувався, і вважаю, що зробив це досить непогано. На жаль, не вдалося продовжити сезон якісно, тому це трішки засмучує», – сказав Підручний.
Раніше тренер чоловічої збірної України Юрай Санітра розповів, що у Підручного виявили коронавірус. Через хворобу біатлоніст пропустив гонку переслідування і естафету на етапі Кубка світу в Нове-Место.
Як повідомляв Укрінформ, Підручному у грудні провели операцію у Німеччині. Спортсмен пропустив частину сезону через розрив меніска.
Фото: biathlon.com.ua