У поточному сезоні «Бакс» виграли регулярний чемпіонат, але провалилися у плей-оф.

Клуб НБА «Мілвокі Бакс» відправив у відставку головного тренера Майка Буденхольцера, повідомляє пресслужба клубу, передає Укрінформ.

«Це було дуже важке рішення. Бад вів команду за собою протягом п'яти неймовірних сезонів, допоміг Бакс узяти наш перший титул за 50 років, розпочав еру стабільного успіху. Ми дуже вдячні йому за ту культуру, яку він створив у «Мілвокі», - сказав генеральний менеджер команди Джон Хорст.
53-річний Буденхольцер пропрацював у «Мілвокі» 5 сезонів і зробив клуб чемпіоном у сезоні-2020/21. Він мав контракт до 2025 року.
До «Мілвокі» Буденхольцер тренував у НБА «Сан-Антоніо» (асистент) та «Атланту». У 2015 та 2019 роках він визнавався найкращим тренером року НБА.
У поточному сезоні «Бакс» стали переможцями регулярного чемпіонату, але вилетіли у першому раунді плей-оф, програвши серію «Маямі» (1:4).

Як повідомляв Укрінформ, чоловіча збірна України з баскетболу 3х3 під керівництвом Володимира Холопова розпочинає підготовку до кваліфікації чемпіонату Європи.

Фото: Getty Image