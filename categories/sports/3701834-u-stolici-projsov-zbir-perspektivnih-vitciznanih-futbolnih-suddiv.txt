У Києві завершився збір перспективних вітчизняних суддів та асистентів рефері, які проходять навчання в Школі молодого арбітра УАФ.

Захід проходив у Будинку футболу та на прилеглих до нього футбольних полях, передає Укрінформ.
Голова комітету арбітрів Української асоціації цутболу Лучано Лучі відзначив, що тільки стабільний рівень арбітражу, набутий у матчах регіонального та аматорського рівня, дає можливість зростати та підійматися у класі.
До програми заходу були включені затверджені ФІФА тести - з теоретичної підготовки, відео і фітнес-тест. Його учасники проаналізували суддівство в матчах національної першості, переглянули низку відеосюжетів, розібрали суперечливі моменти та обговорили останні тенденції у сфері футбольного арбітражу від викладачів - члена комітету арбітрів Леоніда Ярмолинського і провідного спеціаліста УАФ Віктора Дердо.
Пройшли теоретичні заняття з різних аспектів арбітражу (гра рукою, зрив очевидної гольової нагоди, жорстока поведінка, нерозсудливі дії, симуляція тощо).
Варто також зазначити, що подібна робота проводилась окремо для арбітрів і асистентів арбітра.
Фото: uaf.ua.