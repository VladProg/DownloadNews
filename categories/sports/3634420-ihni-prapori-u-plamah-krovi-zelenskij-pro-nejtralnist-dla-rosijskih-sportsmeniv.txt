Президент України Володимир Зеленський відповів на дискусії в Міжнародному олімпійському комітеті (МОК) щодо ймовірності повернення російських та білоруських спортсменів до міжнародних змагань.

Свою відповідь глава Української держави висловив у відеозверненні наприкінці 294-го дня війни, передає кореспондент Укрінформу.
Президент України поінформував, що говорив сьогодні з очільником Міжнародного олімпійського комітету Томасом Бахом. Зокрема про те, що принципи олімпійського руху точно не передбачають потурання державам-терористам.
"Будь-які ідеї, як повернути російських представників на міжнародні змагання, – це ідеї про те, як дозволити тим, хто винен у терорі, сказати своєму суспільству, що світ нібито пробачає терор. Це спортивна індульгенція. Саме так це буде подаватися російською пропагандою, якщо Міжнародний олімпійський комітет схибить і дозволить тим, хто представляє війну й нічого більше, брати участь у спортивних подіях нарівні з іншими", – сказав Зеленський.
Президент України зазначив, що не хоче розбиратися, чи стоять за такими ідеями якісь мотиви. Однак він наголосив, що ніхто не буде заплющувати очі на будь-які спроби зменшити міжнародний тиск на джерело війни.
"Коли отримуємо такі повідомлення, як сьогодні з Херсона, де від чергового російського обстрілу загинула дитина, хлопчик… Вісім років йому було... Можна сказати лише одне: білий чи будь-який нейтральний прапор для російських спортсменів неможливий, усі їхні прапори – у плямах крові", – підкреслив глава Української держави.
Як повідомлялося, внаслідок російської збройної агресії з лютого 2022 року загинули 184 українські спортсмени.
Водночас президент Міжнародного олімпійського комітету (МОК) Томас Бах заявляв, що організація має намір вивчити шляхи реінтеграції російських і білоруських спортсменів, яким заборонено брати участь у міжнародних змаганнях після повномасштабного вторгнення росії в Україну.
Окрім цього, вже обговорюється питання щодо участі російських і білоруських спортсменів в Олімпіаді в Парижі 2024 року. Зокрема, ідею участі російських і білоруських спортсменів в Олімпіаді-2024 висловив президент Франції Еммануель Макрон.