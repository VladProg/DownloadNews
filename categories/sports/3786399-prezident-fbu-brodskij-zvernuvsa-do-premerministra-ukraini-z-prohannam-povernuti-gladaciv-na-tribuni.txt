З початку повномасштабного вторгнення РФ в Україну баскетбольні змагання в Україні проводяться без глядачів.

Звернення Михайла Бродського опублікувала пресслужба Федерації баскетболу України, передає Укрінформ.
«Водночас з травня місяця 2022 року в Україні почали працювати кінотеатри, театри та концертні зали. Велика кількість глядачів присутня під час перегляду фільмів, вистав та концертів. Проте в спорті, не дивлячись на критичну ситуацію щодо фінансування, у тому числі через втрату спонсорської підтримки, вболівальники на трибунах досі заборонені.
Фактично, спорт на межі виживання. Слід наголосити, що навіть сто або двісті проданих квитків на змагання є суттєвою фінансовою підтримкою для учасників та організаторів спортивних заходів. Ми неодноразово звертались до Міністерства молоді та спорту України щодо розгляду зазначеного питання. На жаль, ґрунтовної та конструктивної позиції від міністерства не отримали.Розуміємо, що під час війни в країні багато нагальних питань, але з огляду на зазначене вище вимушені звернутись саме до вас. Вірю, що кожен з нас наразі виконує певну функцію, щоб Україна жила не лише сьогодні, а й завтра.
Враховуючи зазначене та з метою підтримки й популяризації спорту в Україні навіть в умовах війни, просимо вас, шановний пане Денисе, дати доручення Мінмолодьспорту щодо позитивного вирішення питання стосовно допущення глядачів на всеукраїнські спортивні змагання за умови дотримання заходів безпеки під час їх проведення і допуску глядачів у кількості, залежній від можливостей укриттів спортивних споруд, але не більше 200 глядачів», – сказав Бродський.
Як повідомляв Укрінформ, нинішній сезон Суперліги проходить за участі 11 клубів.
Фото: fbu.ua