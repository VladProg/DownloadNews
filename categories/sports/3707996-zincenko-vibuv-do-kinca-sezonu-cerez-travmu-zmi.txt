Український захисник лондонського «Арсенала» Олександр Зінченко через травму вибув до кінця сезону Англійської футбольної прем'єр-ліги (АПЛ).

Як повідомляє видання The Athletic, Зінченко провів на полі годину у попередньому матчі проти «Ньюкасла» (2:0), після чого його замінив захисник Кіран Тірні, передає Укрінформ.
За інформацією The Athletic, Зінченко у матчі проти «Ньюкасла» зазнав травми гомілки, заміна була вимушеною. Через це український футболіст вибув до кінця сезону.
Водночас, як повідомляє джерело, рішення тренерського штабу «Арсенала» є превентивним. Таким чином «каноніри» хочуть уникнути потреби у хірургічному втручанні.
Травма Зінченка позбавить захисника можливості зіграти у вирішальних матчах «Арсенала» у чемпіонаті Англії. Команда українця продовжує боротьбу за титул з «Манчестер Сіті», відстаючи від «містян» на одне очко (81 проти 82), маючи на один поєдинок більше.
Також невідомо, чи візьме Зінченко участь у найближчих матчах відбору на чемпіонат Європи-2024, які збірна України проведе у червні.
Фото: Getty Images.