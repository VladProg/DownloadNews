Українець Святослав Михайлюк потрапив до заявки «Бостон Селтікс» у новому сезоні північноамериканської Національної баскетбольної асоціації (НБА).

Відповідний перелік оприлюднив офіційний сайт турніру, передає Укрінформ.
Михайлюк у вересні підписав з «Бостоном» контракт на один сезон. Договір сторін був негарантованим та передбачав мінімальну виплату в розмірі 200 тисяч доларів.
Перед стартом регулярного сезону НБА Михайлюк потрапив до заявки команди. За інформацією журналіста ESPN Боббі Маркса, завдяки цьому Святослав отримав «покращений» контракт, який містить гарантовану виплату в розмірі 1,17 мільйона доларів.
Перший поєдинок у регулярному чемпіонаті НБА команда українського захисника проведе у ніч проти четверга, 26 жовтня. Суперником «Бостона» у виїзному матчі стане «Нью-Йорк Нікс».
Фото: AP.