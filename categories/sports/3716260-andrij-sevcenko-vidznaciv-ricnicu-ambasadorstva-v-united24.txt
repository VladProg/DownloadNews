Колишній український футболіст і тренер Андрій Шевченко організовував персональні збори і благодійні вечори на підтримку України в рамках амбасадорства в UNITED24.

У травні 2022 року Президент України Володимир Зеленський оголосив першого амбасадора фандрейзингової платформи UNITED24 - ним став легендарний український футболіст і тренер Андрій Шевченко, передає Укрінформ.
За рік діяльності Шевченко залучив на допомогу Україні десятки мільйонів гривень, дав сотні інтерв'ю, провів та взяв участь у низці благодійних подій та долучився чи не до всіх зборів UNITED24: від машин швидкої допомоги до генераторів для лікарень.

«Я побачив, скільки коштів перерахували іноземці в перші дні війни і який відсоток із них дійшов до України. Через UNITED24 благодійні внески з усього світу одразу потрапляють до України, і це найважливіше. Для мене бути амбасадором — це, перш за все, відповідальність і гордість. А ще щоденна робота. За цей рік я побував у кількох десятках країн та зустрічався з тисячами людей. У них усіх різна позиція: хтось підтримує Україну відкрито та постійно, хтось робить пожертви анонімно, хтось тільки роздумує над своїм першим внеском та публічною позицією. Моя задача — зробити так, щоб усі ці люди були з нашою країною і залишалися з нею до перемоги та ще багато-багато років після», — наголосив Андрій Шевченко.
На думку координаторки платформи Ярослави Гресь, Шевченко фактично започаткував амбасадорство в UNITED24.
«На початку роботи UNITED24 ми надіслали понад тисячу листів потенційним амбасадорам. Втім, отримали лише кілька відповідей — і всі вони були негативними. Адже амбасадор UNITED24 — це не разовий допис у соцмережах, а постійна робота, персональна відповідальність за збори, спілкування з пресою, велика кількість івентів. Шевченко став першим, хто відповів “так”. Він розпечатав ворота амбасадорства, і слідом за ним прийшли Imagine Dragons, Balenciaga, Марк Гемілл та інші люди, які щодня підтримують Україну на шляху до перемоги. Тож ми безмежно вдячні Андрію за кожний збір, кожний захід і ту величезну любов до України, яку ми відчуваємо щодня», — пояснила Ярослава Гресь.

Протягом амбасадорства в UNITED24 Шевченко допоміг із закупівлею медичного обладнання, протидронних засобів, відбудовою пошкоджених об'єктів інфраструктури.
Як повідомлялося, окрім Андрія Шевченка, амбасадорами платформи зі спортивної індустрії стали Олександр Усик і Еліна Світоліна.
Фото: UNITED24