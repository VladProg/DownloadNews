Миколаївський спортсмен Максим Мірза виборов золоту та бронзову медалі на Кубку України зі стрибків у воду.

Про це повідомляє Миколаївська міська рада у Телеграмі, передає Укрінформ.
«Миколаївський спортсмен Максим Мірза виборов «золото» та «бронзу» Кубку України зі стрибків у воду. Змагання для спортсменів вікових груп «А» (2003-2005 р.н.) і «В» (2006-2007 р.н.) тривали з 21-го по 25 лютого у столиці України», - йдеться у повідомленні.
Зазначається, що 22 лютого, на однометровому трампліні Максим завоював бронзову нагороду. 25 лютого у синхронних стрибках з триметрового трампліна разом з киянином Кирилом Азаровим Максим Мірза виграв «золото».
Максим Мірза - вихованець комплексної дитячо-юнацької спортивної школи «Україна». Тренує його Олена Безрукова.
Фото: mkrada.gov.ua.