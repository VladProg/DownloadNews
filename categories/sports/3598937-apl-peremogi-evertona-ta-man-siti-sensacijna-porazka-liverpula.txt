Результати матчів 13 туру Англійської Прем’єр-ліги.

«Ліверпуль» сенсаційно поступився «Ноттінгему» в 13-му турі Англійської Прем’єр-ліги, передає Укрінформ.
У першому таймі гості мали перевагу, але так і не змогли відкрити рахунок у матчі. А після перерви господарі вийшли вперед завдяки голу Тайво Авоньї. До кінця гри «Ліверпуль» не зумів відігратися – 0:1.
Після цього матчу «Ліверпуль» залишився на сьомому місці у турнірній таблиці АПЛ. «Ноттінгем» набрав 9 очок і тепер посідає 19 позицію.
В іншому матчі ігрового дня «Евертон» розгромив «Крістал Пелес» - 3:0. Відзначились Калвер-Льюїн, Гордон та Макніл.
Українець Віталій Миколенко вийшов в основі команди та провів на полі всю гру. До речі, Миколенко взяв участь в другому м’ячі – Ентоні Гордон здійснив добивання після відбитого удару Миколенка.
Тепер «Евертон» займає 11 місце в АПЛ (13 очок), «Крістал Пелес» нижче – з тією самою кількістю пунктів.
«Манчестер Сіті» обіграв «Брайтон». Дубль на рахунку Голанда, третій м’яч за «Сіті» забив Де Брюйне. Голом «престижу» відзначився Троссард.
«Ман Сіті» продовжує наздоганяти лідера чемпіонату «Арсенал». У підопічних Гвардіоли 26 очок. «Брайтон» - восьмий, із 15 пунктами.

Як повідомляв Укрінформ, сьогодні в АПЛ пройде ще один матч – «Челсі» прийматиме «Манчестер Юнайтед». Початок зустрічі о 19:30 за Києвом.
Фото: Getty Image