Палата з вирішення спорів Футбольного трибуналу ФІФА зобов'язала «Рух» виплатити компенсацію колишньому захиснику команди Лассана Фає.


Про це повідомила пресслужба львів'ян, передає Укрінформ.
«Руху» тимчасово заборонили реєструвати нових гравців.
Лассана Фає приєднався до команди у січні 2022 року. Втім на початку повномасштабного вторгнення Росії в Україну він самовільно покинув розташування клубу, не зігравши за нього в офіційних матчах.
Згодом Фає розірвав контракт з «Рухом» в односторонньому порядку і звернувся у суд, де просив стягнути з клубу суму компенсації в розмірі 316 тисяч євро та 5% річних і задовольнити інші його вимоги.
Палата з вирішення спорів Футбольного трибуналу ФІФА винесла свій вердикт у цій справі.
Заяву Лассана Фає було частково задоволено, при цьому суму компенсації було зменшено приблизно у 13 разів – 24 тисяч євро та 5% річних на цю суму. Тоді як у задоволенні усіх інших вимог Палата йому відмовила.
«Своєю чергою, клуб обов’язково виконає рішення та сплатить на користь Лассана Фає відповідну суму. Водночас у «Руху» залишається можливість стягнути з Лассана Фає договірну штрафну санкцію – 500 тисяч доларів США за розірвання трудового контракту з ФК «Рух» без поважної причини в односторонньому порядку», - йдеться у заяві клубу.
Як повідомлялося, «Рух» посідає 5 місце в УПЛ, маючи в активі 11 очок після 6 матчів.
Фото: fcruhlviv.com