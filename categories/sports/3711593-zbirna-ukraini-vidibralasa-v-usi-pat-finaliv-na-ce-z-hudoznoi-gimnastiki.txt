Упродовж чемпіонату розіграють 12 комплектів нагород: п'ять особистих (у багатоборстві й фіналах в окремих видах), по три – в дорослих і юніорських групах (у багатоборстві й фіналах) та один – у командній першості.

Збірна України з художньої гімнастики відібралася до всіх п'яти фіналів на чемпіонаті Європи-2023, передає Укрінформ.
Доросла частина ЧЄ розпочалася для України двома виходами у фінал. Вікторія Онопрієнко стала переможницею кваліфікації у вправах з обручем, а також з восьмої позиції відібралася до фіналу у вправах з м'ячем.
У другий день від України взяли участь три художніх гімнастки. Вікторія Онопрієнко змагалася і у вправах з булавами, і зі стрічкою, Поліна Каріка - лише з булавами. А ось ще одна українка - Поліна Городнича - намагалася відібратися до фіналу у вправах зі стрічкою.
До фіналу особистого багатоборства відібралися дві українки. Вікторія Онопрієнко, яка перед другим змагальним днем займала четверте місце, втримала цю позицію. Як і Поліна Каріка, яка з 14-м результатом також потрапила до топ-24 найкращих.
Кваліфікувалася Онопрієнко і до всіх окремих фіналів. Причому у вправах зі стрічкою українська художня гімнастка здобула перемогу, випередивши німкеню Дар'ю Варфоломеєв з перевагою у 0.650 бала. У статусі третьої запасної перебуватиме перед фіналом Поліна Городнича.
У кваліфікації вправ з булавами Онопрієнко посіла п'яте місце. Першою запасною стала Поліна Каріка, яка показала дев'ятий результат.
Щодо результатів у командному багатоборстві, то Україна займає проміжне друге місце, поступаючись лише збірній Болгарії. Вирішальними стануть кваліфікаційні оцінки збірних у групових вправах.

Як повідомляв Укрінформ, у суботу, 20 травня, відбудуться змагання в індивідуальному багатоборстві та кваліфікація у групі багатоборства.

Фото: Getty Images