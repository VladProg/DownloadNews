Головний тренер збірної України з боксу Дмитро Сосновський розповів про найближчі плани команди.

Про це повідомляє Luckypunch.net, передає Укрінформ.

«Змагання за Олімпійські ліцензії будуть проводитись в Закопане, тобто в середньогір'ї. Тому зараз ми другий збір проводимо на Тисовці зі спеціальної тактико-технічної підготовки. Після цього виїжджаємо на міжнародний турнір в Каунас. Він буде відбуватись з 28 березня по 2 квітня. Після того повертаємось додому і наступний збір в нас з 19 квітня до 2 травня на олімпійській базі в Конча-Заспі. А 3 по 8 травні в Чехії турнір, але лише в олімпійських вагових категоріях. Участь в олімпійських ліцензійних турнірах поки що виглядає так, що при висловлюваннях МОК та Баха, що росіян треба допускати. Думаю, що це неправильне рішення. В команді є думки, що треба виходити, змагатись та перемагати їх. Моя думка, яку команда, в принципі, підтримала - там де вони будуть, нас не буде. Росіян та білорусів не буде на Європейських іграх, тому ми готуємось та їдемо», - сказав Сосновський.

Як повідомляв Укрінформ, Україна бойкотуватиме чемпіонати світу з боксу через допуск туди атлетів з росії та білорусі.


Фото: Getty Image