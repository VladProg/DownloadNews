Перші віцепрезиденти Української асоціації футболу Олег Протасов та Вадим Костюченко вручили чемпіону Дефлімпіади-2021 Віктору Пустовіту відзнаку УАФ.

Паралельно з розвитком власної футбольної кар’єри Віктор Пустовіт кілька років працює головним тренером команди військових «Черкаські Козаки», що є активним учасником змагань, які проходять під егідою УАФ і в яких беруть участь військовослужбовці-учасники бойових дій за незалежність України, передає Укрінформ.
Команда є учасником «Кубку Нескорених». Привітати побратима з отриманням відзнаки до Будинку футболу приїхав учасник війни, гравець «Черкаських Козаків» та учасник «Ігор Нескорених» Артем Лукашук.
У свої 35 Віктор досяг значних висот: перед тим, як врешті втілити в життя свою головну футбольну мрію, Пустовіт став чемпіоном Європи з футболу серед спортсменів із вадами слуху, а також двічі віцечемпіоном Дефлімпійських ігор. Особливої ваги золотому успіху Віктора у складі збірної України на Дефлімпіаді-2021, яку через пандемію Covid-19 було перенесено на рік, додає той факт, що матчі змагань і нагородження нашої команди в Бразилії відбулися вже під час повномасштабної війни з росією - у травні 2022 року.
Після вручення відзнаки Віктор Пустовіт поспілкувався з представником прес-служби УАФ:
На тій Дефлімпіаді Україна в підсумку взяла рекордну кількість нагород - 145, а до володарів 64-х золотих медалей долучилися й футболісти, які у фінальному протистоянні мінімально виграли у французів — 1:0. За словами Пустовіта, команді хотілося здобути найвищу нагороду в такий важкий для країни час, аби хоч трішки потішити мільйони українців, яким довелося рятувати свої життя та бігти від війни.
2018 року Пустовіт доєднав до гри ще й тренерську діяльність, ставши біля керма футбольної команди «Черкаські Козаки», сформованої з військовослужбовців та ветеранів АТО/ООС, яка почала виступати у «Кубку Нескорених» - змаганнях, започаткованих з метою підтримки військових Українською асоціацією футболу.
«Я - не військовий, але ще з 2014 року мав багато друзів та знайомих, які були в Збройних силах України, допомагали гуманітаркою й підтримували наших воїнів. Восени 2018 року я почав тренувати «Черкаських Козаків», і з того часу наші хлопці взяли участь у багатьох турнірах, як місцевих, так і всеукраїнських, зокрема - у «Кубку Нескорених». Головне для команди - бути єдиним цілим, як в армії, і підтримувати один одного. Тоді будуть нормальна атмосфера в колективі та результат», - ділиться секретом успішної роботи з військовими Пустовіт.
Через пандемію коронавірусу та війну «Черкаські Козаки» взяли участь лише в трьох розіграшах «Кубку Нескорених», ставши віце-чемпіонами змагань 2019 року. Із початком повномасштабного російського вторгнення футболісти знов поміняли ігрову форму на військову й пішли захищати Україну на фронт. Двоє гравців команди, Сергій Шестак та Олександр Бойко, уже ніколи більше не побачать ані військових, ані футбольних перемог своїх побратимів. Але УАФ підтримує сім’ї загиблих воїнів, а тренер «Черкаських Козаків» вірить, що після завершення бойових дій та звільнення всіх територій України від окупантів змагання для військових - ветеранів російсько-української війни відновляться.
Фото: uaf.ua.