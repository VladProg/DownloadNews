Благодійний фонд “Повернись живим” долучиться до підтримки національної збірної України на Invictus Games-2023.

Як передає Укрінформ, про це йшлося під час зустрічі керівництва Міністерства у справах ветеранів з представниками фонду “Повернись живим”, повідомляє пресслужба міністерства.
“Наша країна буде представлена на Іграх командою із 24 спортсменів з числа військовослужбовців та ветеранів російсько-української війни, які отримали поранення. Вони змагатимуться у 9 видах спорту. Ці змагання є традиційними для воїнів, які віддали своє здоров’я під час захисту держави, але знайшли в собі сили і волю долучитися до змагань для досягнення спортивних результатів. Участь в Іграх це також безцінний досвід для розбудови системи спортивної реабілітації поранених ветеранів війни та військовослужбовців в Україні”, - сказала міністр у справах ветеранів Юлія Лапутіна.
Як зазначається, за результатами зустрічі було домовлено, що фонд “Повернись живим” долучиться до забезпечення організаційних заходів з відбору та комплектування національної збірної команди України, а також її участі в Invictus Games-2023 у Дюссельдорфі.
Як повідомлялося, зараз триває реєстрація на відбір до української національної збірної команди, яка братиме участь в Invictus Games 2023 (Ігри нескорених) у Дюссельдорфі. Відбір відбудеться у Львові вже у квітні.


Фото: mva.gov.ua