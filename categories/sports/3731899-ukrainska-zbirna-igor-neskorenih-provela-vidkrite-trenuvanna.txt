Учасники національної збірної, що представлятимуть Україну на міжнародних змаганнях "Ігри Нескорених", провели відкрите тренування.

Про це повідомляє кореспондент Укрінформу.






Українська збірна на Іграх Нескорених провела відкрите тренування / Фото: Євген Котенко, Укрінформ























































Цьогоріч до української збірної увійшли 25 учасників. Зокрема, у змаганнях братиме участь парамедикиня та волонтерка Юлія Паєвська (Тайра).
Українці змагатимуться у дев'яти видах спорту: стрільбі з лука, легкій атлетиці, велосипедному спорті, веслуванні на тренажерах, пауерліфтингу, настільному тенісі волейболі сидячи, баскетболі на візках та плаванні.
Головною тренеркою збірної Ігор Нескорених-2023 стала Олена Яновська.
Міністерка у справах ветеранів Юлія Лапутіна зазначила, що учасники Ігор Нескорених будуть і амбасадорами ветеранської дипломатії.
"Я знаю, наскільки важко для багатьох було прийняти рішення взяти участь, адже багато хто захищає країну, і в період широкомасштабної війни є викликом виїхати за кордон. Але це місія, яку ви виконаєте для того, щоб захистити честь України на міжнародному фронті, на спортивному фронті. І ви будете тими, хто буде нашими амбасадорами ветеранської дипломатії. Це дуже важливо. Спортивні досягнення важливі, але також важливо доносити правду про Україну в світі", - сказала Лапутіна перед тренуванням.
Національна координаторка Ігор Нескорених в Україні Ілона Волошина зазначила, що цей проєкт розширює можливості ветеранів, а також зцілює і змінює їх життя та життя членів їх родин.
"Для нас завданням є не медалі, а власне зміни у учасників після проєкту. Наше завдання тут, аби учасники могли отримати необхідний ресурс та необхідну фізичну та психологічну підготовку. Для того, щоб потім працевлаштуватися, створювати міцні щасливі родини, займатися спортом тощо", - сказала вона.
Як повідомлялося, Ігри Нескорених започаткував британський принц Гаррі 2014 року. Україна вперше виступила на цих змаганнях у 2017 році в Торонто (Канада).
У 2023 році Ігри Нескорених пройдуть 9-16 вересня у Дюссельдорфі, Німеччина.
Фото: PA MEDIA