Збірна України здобула другу золоту медаль на юніорському чемпіонаті Європи з легкої атлетики.

Як інформує Суспільне Спорт, переможницею у секторі для потрійного стрибка стала 18-річна Олександра Чернуха, передає Укрінформ.
Фінал у жіночому потрійному стрибку замикав програму першого дня розіграшу медалей на юніорському чемпіонаті Європи. До нього Україна підходила, маючи у доробку дві медалі: «золото» Михайла Брудіна у метанні диска та «бронзу» Нікіти Маслюка у стрибках із жердиною.
Перед заключною спробою Чернуха йшла другою, програючи сербці Теодорі Боберич 6 см. І все ж змогла вирвати «золото» із особистим рекордом - 13,63 метра.
Друге місце посіла Боберич (13,50 метра), її співвітчизниця Александрія Мітрович (13,40) завершила змагання третьою.
Після першого дня фіналів Україна йде на другому місці у медальному заліку. Лідерство - за Німеччиною, яка виборола вже 7 нагород (3 «золота»).
Фото: Жорстка атлетика.