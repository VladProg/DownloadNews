Президент WBC Ukraine Микола Ковальчук розповів про бажання Олександра Гвоздика стати чемпіоном світу в напівважкій вазі.

Про це він висловився в інтерв’ю «Коло Спорту» на телеканалі «Дім», передає Укрінформ.

«Гвоздик йде на вершину. Він йде до чемпіонства і в нього лише такі амбіції – чемпіонські амбіції. Це зрозуміло, він був чемпіоном WBC і його амбіції абсолютно зрозумілі. Війна в Україні підсилила, стала каталізатором, моральним поштовхом до того, щоб відновити кар’єру професійного боксера, і він це зробив. А коли ще ось тут б’ється серце за нас усіх і хочеться здійняти переможно стяг України і знову, щоб пролунав гімн України і новини по всьому світу розлетілися з новиною, що у напівважкій категорії знову чемпіон Олександр Гвоздик українець – це мотивує.
Він тренується дуже наполегливо бо знаючи зараз його розпорядок дня, кількість тренувань та кількість навантажень та навіть аналізуючи його фізичну форму перед останнім поєдинком, нічого подібного ми раніше не бачили. Більше того, два чемпіони світу, які тримають зараз пояси усіх боксерських федерацій, це власне, представники нашого ворога – це Бівол і Бетербієв.
Ви знаєте, він про це ніколи не говорить, але я переконаний, що для нього є принциповою річчю, принциповим моментом – забрати у цих хлопців їхні пояси, усі. Зараз у нього настрій і налаштування таке, що він боксував би і виграв би в цих обох хлопців в один вечір. Настільки він вмотивований, заряджений і по спортивному, можливо й не лише, злий. І це добре. І його вік, його спортивна мудрість зараз грає лише йому на руку», - сказав Ковальчук.

Як повідомляв Укрінформ, 30 вересня Олександр Гвоздик (19-1, 15 KO) буде боксувати з бразильцем Ісааком Родрігесом (28-4, 22 КО) в андеркарді Канело – Джермелл Чарло.
Фото: Getty Images