Директор команди чемпіона WBA, WBO, IBO та IBF у надважкій вазі Олександра Усика Сергій Лапін відреагував на зрив бою українця з володарем титулу WBC Тайсоном Ф’юрі (33-0-1, 24 KO).


Про це він розповів ексклюзивно в коментарі Укрінформу.


«Олександр та команда провели відмінний тренувальний збір, однозначно час не витрачений просто так, адже пройшла продуктивна робота і це лише в плюс. Розмови щодо бою йшли вже протягом майже року, але якщо говорити про формат переходу в документальні твердження, то це почалося не так давно, і закінчилося, як ми всі бачимо, дуже швидко. Все тому, що Ф'юрі більше любить говорити, ніж робити», - сказав Лапін

Він також поділився думками на рахунок можливого бою Олександра Усика проти обов’язкового претендента на титул WBA у надважкій вазі Даніеля Дюбуа (19-1, 18 КО).

«Наскільки я пам'ятаю, Дюбуа у своєму останньому бою сильно травмувався. Якщо говорити про його відновлення, то не думаю, що він буде готовий боксувати найближчим часом. Але, як я чув, його промоутер стверджує протилежне. Я б не вірив його промоутеру, адже він хитрий хлопець», - додав Лапін.

Директор команди Усика також розповів про плани українського боксера на найближче майбутнє.

«Приблизної дати, коли Олександр боксуватиме, ще немає, але наша команда над нею працює. Думаю, що найближчим часом, якщо щось замаячить на горизонті, то всі про це дізнаються», - сказав Лапін.

Як повідомляв Укрінформ, бій Усика проти Ф’юрі не відбудеться 29 квітня, українець закрив тренувальний табір.

Фото: Getty Image