Експертна комісія НОК України розглянула досягнення українських атлетів на провідних міжнародних змаганнях в олімпійських номерах програми, що відбулися протягом травня 2023 року.


Почесне звання «Найкращий спортсмен травня 2023 року» присвоїли одразу чотирьом спортсменкам - чемпіонкам Європи з академічного веслування у четвірці парній на 2000 м. Наталії Довгодько, Анастасії Коженковій, Дарині Верхогляд та Катерині Дудченко, передає Укрінформ.
«Найкращим тренером травня 2023 року» визнали Олену Чуприну - наставницю наших веслувальниць.
Крім того, одна з наймолодших учасниць чемпіонату Європи з фехтування серед молоді до 23 років - 15-річна киянка Емілі Конрад у фіналі особистих змагань жіночої шпаги перемогла старшу на 7 років італійку Сару Марію Ковальчик із рахунком 15:12. І вже вдруге, за рішенням Експертної комісії НОК України, Емілі отримує звання «Найкраща юна спортсменка місяця».
Також вдруге нинішнього року звання «Найкращий тренер юної спортсменки» у травні присвоєно тренерці Емілі Конрад - першій в історії українського жіночого фехтування чемпіонці світу - Наталії Конрад.
На фото: Емілі Конрад/facebook.com/fencing.ukraine.