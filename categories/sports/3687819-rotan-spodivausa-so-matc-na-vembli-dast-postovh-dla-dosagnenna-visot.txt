Виконувач обов’язків головного тренера національної збірної України з футболу Руслан Ротань прокоментував поразку від команди Англії (0:2) на «Вемблі» у кваліфікації Євро-2024.

Наставник висловив сподівання, що цей перший у відборі поєдинок на «Вемблі» дасть нашій команді поштовх для досягнення висот, передає Укрінформ.
«Вважаю, ми трішки недотерпіли під кінець першого тайму. Коли пропускаєш м'ячі «у роздягальню», то треба психологічно перелаштовуватися. Коли суперники рахунок подвоюють, це стає складним завданням для нашої команди, бо ми розуміємо, проти кого граємо. Майстерність збірної Англії на дуже високому рівні. Можу сказати, що хлопці заслуговують більшого. У нас дуже добра команда, їй потрібен час, ви побачите, що цей колектив явно здатний на більше. Дуже важко дається перший матч після такої паузи. Зараз ми омолоджуємося, і цей баланс у майбутньому дасть результат і зробить гарну команду. Перша гра проти сильного суперника показала, що майбутнє в цієї команди є. Хочу подякувати уболівальникам, як нашим, так і англійським, які також нас підтримували. Це неймовірна атмосфера, про яку можна тільки мріяти. Сподіваюся, що цей матч на «Вемблі» дасть поштовх нашій збірній для досягнення великих висот...
Коли матч закінчується з таким результатом, можна після нього багато чого казати й виправдовуватися. Але перед грою ми маємо план. Ми прекрасно розуміли, що перший тайм для нас буде дуже важким, збірна Англії буде активно пресувати, накривати, давати мало часу на роботу з м’ячем. Нам потрібно було просто витримати цей тиск, добре контролювати м’яч. На другий тайм була ідея, що Циганков, який перебуває у прекрасній формі, зможе зробити результат своїми успішними діями. На жаль, плани не зійшлися», - сказав Ротань.
Найближчі відбіркові поєдинки Євро-2024 українські футболісти проведуть у Північній Македонії (16 червня) та з Мальтою (19 червня).
Фото: uaf.ua.