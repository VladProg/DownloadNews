У березні 2022 року команда «Хаас» через повномасштабне вторгнення РФ в Україну розірвала контракт з Мазепіним.

Європейський суд розглянув позов російського гонщика Микити Мазепіна проти Ради ЄС, передає Укрінформ.

Мазепін залишається під санкціями, але за рішенням суду обмежувальні заходи не стосуються його професійної діяльності як гонщика – йому дозволено виступати у «Формулі-1» та інших гоночних серіях.

«Спортсмену дозволено вести переговори про свій прийом на роботу як професійного пілота «Формули-1» або інших змагань з автоспорту, що проводяться на території Євросоюзу, а також для участі в етапах Гран-прі «Формули-1», тестах, тренуваннях та вільних заїздах, в інших чемпіонатах з автоспорту, гонках, тестах, навчальних заняттях та безкоштовних заняттях, що проводяться на території ЄС», - йдеться у рішенні суду.

Йому також дозволено укладати контракти зі спонсорами, проте ці спонсори не повинні мати відношення до його батька Дмитра Мазепіна.

Він має виступати під нейтральним прапором, а також підписати документ Міжнародної автомобільної федерації (ФІА) про нейтральність.

У березні 2022 року команда «Хаас» через повномасштабне вторгнення РФ в Україну розірвала контракт з Мазепіним та з російською компанією «Уралкалій», якою володіє батько гонщика Дмитро Мазепін, яка була титульним спонсором команди.

Дмитро та Микита Мазепіни потрапили під санкції ЄС та Великої Британії.

Як повідомляв Укрінформ, компанія «Форд» оголосила про повернення у Формулу-1.
Фото: Getty Image