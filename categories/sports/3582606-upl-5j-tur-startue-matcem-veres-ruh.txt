Поєдинком між рівненським «Вересом» та львівським «Рухом» у п'ятницю, 30 вересня, розпочнеться 5-й тур чемпіонату України з футболу серед команд Прем'єр-ліги (УПЛ).

Стартовий свисток київського арбітра Олександра Солов'яна пролунає о 13.00, передає Укрінформ.
У перший ігровий день також зустрінуться харківський «Металіст 1925» та ковалівський «Колос» (17.00).
У суботу, 1 жовтня, зіграють «Інгулець» з Петрового та полтавська «Ворскла» (13.00), «Львів» та «Дніпро-1» (15.00), харківський «Металіст» та донецький «Шахтар» (17.00).
Завершиться тур у неділю, 2 жовтня, матчами між закарпатським «Минаєм» та київським «Динамо» (13.00), одеським «Чорноморцем» та «Олександрією» (15.00), луганською «Зорею» та криворізьким «Кривбасом» (17.00).
У турнірній таблиці УПЛ лідирують «Колос» та «Шахтар», в активі яких по 10 очок.