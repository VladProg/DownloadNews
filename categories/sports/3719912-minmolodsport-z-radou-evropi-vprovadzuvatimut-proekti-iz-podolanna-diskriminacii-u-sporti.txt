Урамках участі заступника міністра молоді та спорту України з питань європейської інтеграції Андрія Чеснокова у заходах Розширеної часткової угоди про спорт Ради Європи (EPAS) відбулася зустріч з директором директорату з антидискримінації Генерального директорату демократії та людської гідності Ради Європи Єруном Шоккенброком.

Андрій Чесноков подякував представнику Ради Європи за підтримку української сфери спорту в умовах повномасштабної агресії РФ проти України та наголосив на важливості імплементації плану дій Ради Європи для України на 2023-2026 роки, зокрема у частині реалізації проєктів спортивної сфери, передає Укрінформ.
Заступник міністра висловив сподівання, що Рада Європи підтримуватиме розвиток і відновлення сфери фізичної культури та спорту як під час війни, так у післявоєнний період, зокрема у напрямі захисту доброчесності спорту, боротьби з допінгом у спорті, маніпулювання спортивними змаганнями, а також щодо дотримання належного рівня безпеки під час спортивних заходів.
Під час зустрічі також були обговорені питання спільних заходів з протидії дискримінації у спорті у контексті звернення міністра молоді та спорту України Вадима Гутцайта до Ради Європи щодо залучення оцінювальної місії в Україну для проведення експертного обговорення проблеми боротьби з цим негативним явищем у спорті, а також подальшої імплементації відповідних проєктів.
Фото: mms.gov.ua.