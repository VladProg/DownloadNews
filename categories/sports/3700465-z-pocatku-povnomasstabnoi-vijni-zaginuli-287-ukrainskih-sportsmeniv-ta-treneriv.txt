Позиція України залишається незмінною: в умовах безпрецедентної жорстокої військової агресії рф за підтримки республіки білорусь проти України, представники держав-агресорів не повинні виступати на міжнародних спортивних майданчиках у будь-якому статусі.

Про це сказав заступник міністра молоді та спорту України з питань європейської інтеграції Андрій Чесноков під час свого онлайн-виступу під час відкритих слухань щодо відсторонення спортсменів з росії та білорусі від участі в Олімпіаді 2024 року в Парижі, повідомляє кореспондент Укрінформу.
“Позиція України залишається незмінною, що в умовах триваючої безпрецедентної жорстокої військової агресії російської федерації за підтримки республіки білорусь проти України, представники держав-агресорів не повинні виступати на міжнародних спортивних майданчиках у будь-якому статусі. На жаль, за 14 місяців цієї війни нічого не змінилося. Ситуація на фронті погіршується. Світ шокований звірствами та злочинами, які чинять російські війська за повної підтримки білорусі. 287 українських спортсменів та тренерів загинули, близько 40 тисяч спортсменів були змушені виїхати за кордон. Понад 340 спортивних об'єктів були зруйновані або серйозно пошкоджені в Україні”, - сказав він.
Як повідомляв Укрінформ, 25 квітня об 11.30 (за київським часом) в ПАРЄ почалися відкриті слухання щодо відсторонення спортсменів з росії та білорусі від участі в Олімпіаді 2024 року в Парижі.
Весняна пленарна сесія Парламентської асамблеї Ради Європи (ПАРЄ) проходитиме у Страсбурзі 24-28 квітня.