Чеська тенісистка Барбора Крейчикова поділилася думками про війну в Україні та можливий допуск росіян і білорусів на Олімпійські ігри.

Вона сказала про це для idnes.cz, передає Укрінформ.
«Звичайно, хтось може образитися, що його не пустять до Парижа наступного року. Але як бути з українськими спортсменами, які, на жаль, загинули, захищаючи свою країну? Вони ні в чому не винні, а свій шанс втратили безповоротно і назавжди», – сказала Крейчикова.
Чеська тенісистка таокж підкреслила, що країнам, які не шанують ідеали миру і дружби, не місце на Олімпіаді.
«Я думаю, що Олімпіада завжди була святом дружби й миру. І якщо країна веде агресивну війну, то вона явно не шанує ці ідеали. Будь-кому, хто підтримує напад на сусідню країну, не місце на Олімпійських іграх», - зауважила тенісистка.
Як повідомлялося, Міністерство молоді та спорту опублікувало наказ, в якому заборонило українським спортивним делегаціям брати участь у змаганнях, до яких допущено представників росії й білорусі. Наказ поширюється на офіційні делегації національних збірних України з олімпійських та неолімпійських видів спорту. В разі порушення делегатів відкличуть із таких змагань, а відповідну федерацію позбавлять статусу національної.
Фото: Getty Images