Чоловіча збірна України з баскетболу 3х3 під керівництвом Володимира Холопова розпочинає підготовку до кваліфікації чемпіонату Європи.


Відбір на континентальну першість відбудеться у Румунії 10-11 червня, передає Укрінформ.
Команда запланувала три закордонні збори. З 10-го по 19 травня гравці зберуться у литовському місті Шилуте, а потім вирушать до Франції. Французький збір з 20-го по 30 травня включатиме участь у турнірі Big Twelve.
Останній збір попередньо заплановано провести у Румунії, де 10-11 червня наша команда намагатиметься пробитись на чемпіонат Європи.
«Одним із ключових моментів підготовки команди є те, що ФБУ знайшла можливість нам готуватися за кордоном. Так, це певні кошти, але дякую президенту ФБУ за те, що нам пішли на зустріч, щоб якісніше підготуватися до кваліфікації на чемпіонат Європи. Сподіваюся, це позитивно вплине на підготовку загалом, і ми зможемо досягти поставленого завдання - гідно зіграти у кваліфікації Євро», - зазначив Володимир Холопов.
На фото: Володимир Холопов/kyiv-basket.com.ua.