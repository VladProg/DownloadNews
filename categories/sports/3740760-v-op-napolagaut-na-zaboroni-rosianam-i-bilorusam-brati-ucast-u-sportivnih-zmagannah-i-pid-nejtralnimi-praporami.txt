Керівник Офісу Президента Андрій Єрмак подякував Міжнародному олімпійському комітету за недопущення російських та білоруських спортсменів до Олімпіади-2024 під національними прапорами, проте закликав заборонити їм брати участь у змаганнях і під нейтральними стягами.


Про це він повідомив у Телеграмі, передає Укрінформ.
«МОК не запросив Росію та Білорусь на Олімпійські ігри-2024. Спортсмени цих країн не зможуть виступати на Олімпіаді під національними прапорами. Група Макфола-Єрмака ще минулого року пропонувала не допускати спортсменів цих держав до змагань. Ми вдячні за рішення МОК. Але також важливо, щоб російські та білоруські спортсмени взагалі були недопущені до Олімпіади та інших змагань, і не могли виступати навіть під нейтральними прапорами», - підкреслив Єрмак.
Як повідомляв Укрінформ, Міжнародний олімпійський комітет офіційно запросив 203 національні олімпійські комітети, окрім НОК Гватемали, Росії та Білорусі, взяти участь в Олімпійських іграх у Парижі у 2024 році.
Водночас у МОК нагадали, що раніше оголосили, що "приймуть у належний час рішення про участь окремих нейтральних спортсменів з російським або білоруським паспортом, відповідно до рекомендацій для міжнародних федерацій та організаторів міжнародних спортивних заходів щодо участі спортсменів з російським або білоруським паспортом у міжнародних змаганнях".
Фото: today.com