Президент України Володимир Зеленський привітав перших шістьох медалістів цьогорічних Ігор нескорених.

Вітання він опублікував у Телеграмі, передає Укрінформ.
«Тільки почалися цьогорічні Ігри нескорених, і вже в перший день наші хлопці принесли Україні перемоги – і «золото», і «срібло», і «бронзу». Вадим Мазніченко. Володимир Гера. Олександр Маковей. Максим Зубов. Микола Заріцький. Володимир Товкис. Пишаюся таким народом! Попри все сильним. Попри все нескореним. Попри все здатним перемагати!», - підкреслив Зеленський.
Президент нагадав, що Invictus Games 2023 тривають.
«Уболіваємо за український характер, за волю, яка завжди міцніша за обставини!», - додав глава держави.
Як повідомлялося, Україна здобула шість медалей у перший змагальний день Ігор нескорених-2023: одне "золото", три "срібла" та дві "бронзи".
Invictus Games (Ігри Нескорених) започаткував британський принц Гаррі у 2014 році. Україна вперше виступила на цих змаганнях у 2017-му в Торонто (Канада).
2022 року на Invictus Games у Гаазі (Нідерланди) українська команда виборола 16 медалей, серед яких –п'ять золотих і стільки ж срібних.
Цієї осені на міжнародних змаганнях, що проходять в німецькому Дюссельдорфі, Україну представляє команда із 25 ветеранів і ветеранок та військовослужбовців – учасників російсько-української війни, які отримали поранення під час або внаслідок виконання обов’язків у зоні бойових дій.
Фото: ОП