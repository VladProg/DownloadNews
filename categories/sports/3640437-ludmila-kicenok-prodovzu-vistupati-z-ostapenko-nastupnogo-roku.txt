Дев'ята ракетка світу в парі Людмила Кіченок готується до старту нового сезону в Австралії.

Українська тенісистка Людмила Кіченок планує наступного року як і раніше виступати у парному розряді разом із Оленою Остапенко з Латвії, повідомляє BTU, передає Укрінформ.
«Цей сезон я продовжу грати з Оленою Остапенко. У нас є домовленість виступати разом цього року, може й наступного. Дивитимемося, як усе у нас виходитиме», - сказала Людмила.
Українка заявилася на парний турнір Australian Open. В Аделаїді Людмила готується до першого у сезоні турніру WTA 500.
Тенісистка провела своє перше тренування разом із Даяною Ястремською.
Як повідомляв Укрінформ, у 2022 році Людмила Кіченок та Олена Остапенко виграли два титули WTA (Бірмінгем та Цинциннаті), а також дійшли до півфіналів Ролан Гаррос, Вімблдона та Підсумкового турніру.
Фото: btu.org.ua