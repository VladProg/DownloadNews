Валерій завершив свою професійну кар'єру на початку 2023 року.

Львівський «Рух» оголосив про призначення Валерія Федорчука на посаду спортивного директора клубної дитячо-юнацької спортивної школи, передає Укрінформ.
«Не вагаючись відгукнувся на пропозицію керівництва школи, адже хочеться спробувати себе в новій ролі, тепер як менеджера. Тут я спробую поділитися своїм великим футбольним досвідом, набутим впродовж довгої кар`єри. Це перший фактор.
Друге, сприятиму розвитку дітей «рухівської» школи, допомагатиму їм ставати кращими, щоб в майбутньому вони могли продовжувати футбольну кар’єру в системі «Руха». І третє, я буду вчитися і розвиватися, адже в ДЮСШ «Рух» працюють фахові спеціалісти, які вже мають досвід роботи з молоддю», – розповів Федорчук.
35-річний Валерій Федорчук завершив свою професійну кар'єру на початку 2023 року. «Рух» став його останнім клубом у період активних виступів. Кольори львів'ян він захищав, починаючи з 2020 року.

Як повідомляв Укрінформ, у таблиці УПЛ «Рух» посідає 5-те місце з 24 очками після 14 матчів.
Фото: fcruhlviv.com