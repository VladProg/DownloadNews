Міністерство молоді та спорту України позбавлятиме вітчизняні федерації статусу національних у випадку участі атлетів в міжнародних турнірах, в яких беруть участь росіяни та білоруси.

Як повідомляє пресслужба відомства, Мінмолодьспортом розроблено проєкт постанови Кабінету Міністрів України «Про внесення змін до Положення про надання на конкурсних засадах спортивній федерації статусу національної та позбавлення такого статусу, затвердженого постановою Кабінету Міністрів України від 18.01.2012 № 22, передає Укрінформ.
Проєктом постанови, зокрема, передбачається можливість позбавлення всеукраїнської спортивної федерації статусу національної у разі участі спортсменів, що є членами відповідних спортивних федерацій, у міжнародних спортивних змаганнях, в яких беруть участь спортсмени з російської федерації та республіки білорусь.
Мінмолодьспорт вирішує питання підтримки національних федерацій із видів спорту, щодо яких міжнародною федерацією може бути застосовано штрафні санкції за неучасть у міжнародних змаганнях.
«Мінмолодьспортом разом із Службою безпеки України опрацьовується питання щодо застосування персональних спеціальних економічних та інших обмежувальних заходів (санкцій) до спортивних федерацій та її членів за вчинення ними дій, які створюють реальні та/або потенційні загрози інтересам суспільства та держави», - зазначається у заяві Міністерства.
Як повідомляв Укрінформ, раніше міністр Кабміну та член НОК Олег Немчинов повідомив, що Уряд ухвалив рішення, згідно з яким українці братимуть участь у відборі на Олімпіаду лише в турнірах, де не буде росіян та білорусів.