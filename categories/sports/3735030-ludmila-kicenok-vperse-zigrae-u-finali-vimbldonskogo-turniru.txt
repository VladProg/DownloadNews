Хорватсько-український дует Мате Павич - Людмила Кіченок вийшов у фінал змішаного розряду третього у сезоні турніру серії Grand Slam - Вімблдоні - у Лондоні (Велика Британія).

У півфіналі посіяні під 7-м номером Павич та Кіченок завдали поразки британцям Джонні О'Мара та Олівії Ніколлз - 7:6 (8:6) 4:6, 6:3, передає Укрінформ.
13 липня суперниками Павич та Кіченок у вирішальному проєдинку Вімблдона-2023 стане китайсько-бельгійський мікст Йоран Фліген - Юй Іфань.
Зазначимо, що Кіченок проведе дебютний фінал на турнірах серії Grand Slam, а Павич зіграє вже 12-й фінал на цьому рівні (п'ятий у міксті). Мате має у своєму активі три титули в парному і два - у змішаному розряді.
Вімблдонський турнір триватиме до 16 липня.
Фото: Elisa Alcoba.