Уродженець Дніпра 19-річний форвард Михайло Красножон став одноклубником українських збірників Олексія Ворони та Олександра Пересунька у новоствореному клубі «Аквасіті Пайкс».


Ця команда з міста Попрад виступатиме у другому за силою дивізіоні чемпіонату Словаччини, передає Укрінформ.
Сезон-2023/2024 стане для Красножона п'ятим поспіль у Словаччині. Після від'їзду з українського «Придніпровська» U16 Михайло рік відіграв у «Славії» (Прешов) U18, а потім три сезони виступав у системі клубу «Кошице», з яким виграв молодіжний чемпіонат Словаччини U20 у 2022 році.
У попередньому сезоні гравець молодіжної збірної України набрав у чемпіонаті U20 рекордні для себе 42 очки (20 шайб +22 передачі) у 41-й грі регулярного чемпіонату та ще дві шайби закинув у чотирьох поєдинках плей-офф.
Красножон також дебютував за дорослу команду «Кошице», але результативними діями у двох матчах не відзначився.
Пререхід до «Аквасіті» новачок команди відразу ж відзначив закинутою шайбою. В історичному першому контрольному матчі «щуки» здолали вдома ХК «Прешов» (6:3).
Фото: facebook.com/fhu.com.ua.