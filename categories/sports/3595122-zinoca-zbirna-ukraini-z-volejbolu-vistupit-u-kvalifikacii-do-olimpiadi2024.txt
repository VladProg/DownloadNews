Українки поборяться за путівку до Парижа.

Українки візьмуть участь у кваліфікації до Олімпіади-2024, повідомляє президент Федерації волейболу України Михайло Мельник, передає Укрінформ.

ФВУ отримала лист від Міжнародної федерації волейболу (FIVB) з офіційним запрошенням для жіночої збірної України на участь у відбірному турнірі до Олімпіади-2024 у Парижі.
Згідно регламенту, на Іграх-2024 у Парижі зіграють 12 збірних. Франція, як господарка змагань, уже забронювала собі місце. Інші 11 учасників визначаться у відбіркових турнірах, які пройдуть у вересні та жовтні 2023 року.
На путівку до Олімпійських Ігор претендуватимуть 24 найкращі команди за своїм нинішнім розташуванням у світовому рейтингу, які будуть поділені у кваліфікації на три групи по 8 збірних.
Збірна України займає 24-те місце в рейтингу, тож буде боротися за свій шанс в одній із вісімок.
По дві найсильніші команди з кожної групи отримають прямі путівки на Олімпіаду. Ще п’ять учасників Ігор-2024 будуть визначені за рейтингом ФІВБ та географічним принципом.
Жіноча збірна України може зіграти на Олімпіаді вдруге в своїй історії. Вперше це сталося на Іграх-1996 в Атланті.

Як повідомляв Укрінформ, раніше чоловіча збірна України також отримала запрошення на кваліфікаційний турнір до Олімпіади-2024.

Фото: cev.eu