Збірна України з дзюдо пропустить Гран-прі Душанбе через допуск російських і білоруських спортсменів.

Про це повідомила пресслужба Федерації дзюдо України, передає Укрінформ.
«Українська збірна за декілька днів до його початку вимушена була відкликати свою заявку. Це пов’язано з тим, що Міжнародна федерація дзюдо (IJF) зареєструвала для участі у турнірі представників Росії та Білорусі у якості «Індивідуальних нейтральних атлетів». Наразі в заявці на турнір присутні 11 представників країн-агресорів – двоє білоруських і дев’ять російських дзюдоїстів», - йдеться у повідомленні федерації.
Українська команда у складі 14 спортсменів перебуває на навчально-тренувальному зборі в словацькому Шаморіні.
Найближчими турнірами, в яких планується участь українських дзюдоїстів, стануть Кубок Європи серед юніорів в чеській Празі (3-4 червня), а також турнір серії Grand Slam в казахстанській Астані (16-18 червня), якщо до них не допустять росіян і білорусів.
Як повідомлялося, Гран-прі в Душанбе пройде з 2 до 4 червня.
Фото: IJF