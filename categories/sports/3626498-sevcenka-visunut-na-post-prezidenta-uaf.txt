Позапланові вибори заплановано на 20 грудня.

Про це у своєму Телеграмі розповів журналіст Ігор Бурбас, передає Укрінформ.
За його даними, на посаду вже висунуто кандидатуру Андрія Шевченка. Це зробила Запорізька обласна асоціація футболу в особі її голови Віктора Межейка, колишнього представника «Партії регіонів».
«Відповідну заяву Межейко писав у кабінеті Губернатора Запорізької Облдержадміністрації і за присутності очільника служби безпеки регіону. Я ні в якому разі не натякаю, що рішення про висунення кандидата Шевченка робилося під тиском, просто констатую сам факт», - написав Бурбас, прикріпивши фото заяви.

Також відзначається, що обирати нового президента все ж планують 20 грудня. Раніше УАФ спростовувала ці чутки, посилаючись на рішення Печерського суду.
Окрім цього, для проведення конгресу адміністрація має направити членам УАФ письмове повідомлення про його скликання не пізніше ніж за 50 днів до встановленої дати.
«Сам Андрій Шевченко не в захваті, що на посаду його просувають, нехтуючи законами. Екснаставник збірної розуміє, що цей кейс явно шкодить його репутації. Побачимо, чи до самих грудневих виборів ще дійде справа. Аби зібрати для них позачерговий Конгрес, потрібні заяви щонайменше 3/4 колективних членів, і подані вони мають бути у правовому полі», - пояснив Бурбас.
Як повідомлялося, правоохоронці повідомили про підозру президенту та генеральному секретарю Української асоціації футболу у привласненні 26,5 млн грн під час закупівлі обладнання для будівництва заводу із виготовлення штучного покриття для футбольних майданчиків.
Фото: Getty Images