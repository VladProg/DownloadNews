Президент Федерації хокею України Георгій Зубко оцінив виступ збірної України у першому матчі чемпіонату світу в дивізіоні ІВ проти Китаю (4:5).

Він розповів про це ексклюзивно в коментарі Укрінформу.
«Сьогодні була дуже видовищна гра. Хочу подякувати їм. Ми могли взяти більше, але за всіма показниками ми маємо можливість цю групу вигравати. Наскільки вдасться це реалізувати - зовсім інше питаня. У нас є хороша воротарська лінія, якісних нападників. Вперше за три роки ми сформували фактично ідеальний склад, щоб грати й перемагати. Не виділятиму нікого, адже вся команда грала гідно. Ми зберігаємо оптимізм на рахунок майбутнього», - сказав він.
Зубко також наголосив, що федерація поставила перед тренерським штабом збірної одне завдання - виграти групу.
«Команда має малюнок, забивних хлопців. Ми маємо всі складові для того, щоб перемагати в цьому дивізіоні. Залишаємо за собою всі шанси на перемогу в групі. Тренерський штаб отримав від федерації єдине завдання - виходити далі. Сьогоднішня поразка в овертаймі жодним чином не змінює наші плани. Вимога до всіх: і до спортсменів, і до керівництва команди - перемагати в наступних чотирьох матчах, щоб не дивитися на результати інших поєдинків. Ми хочемо чути гімн після кожної гри. Сьогодні не вдалося, але ми приїхали перемагати, адже Україні потрібні перемоги», - пояснив президент ФХУ.
Окрім того, він подякував партнерам за допомогу в підготовці збірних України до змагань.
«Тренерський штаб зробив велику рободу під час зборів. Хочу подякувати нашим партнерам, які допомагають готуватися до змагань в складних умовах всім збірним. Дякую вболівальникам в Таллінні й по всьому світі. Ми відчуваємо підтримку від усього світу», - підсумував Зубко.
Як повідомлялося, збірна України програла в овертаймі Китаю на старті чемпіонату світу з хокею в Дивізіоні ІВ (4:5).
Фото: пресслужба федерації