У столиці оголосили склад національної збірної Ігор нескорених, яка представить Україну на міжнародних змаганнях в Дюссельдорфі.

Церемонія оголошення відбулася в Медіацентрі Україна - Укрінформ.
"Наприкінці квітня відбувся всеукраїнський відбір Ігор нескорених, за результатами якого було відібрано національну збірну, яка візьме участь у міжнародних змаганнях", - сказав заступник директора Департаменту реабілітації та медичного забезпечення Міністерства у справах ветеранів Ігор Костріков.

Він зазначив, що у відбіркових змаганнях брали участь близько 200 військових та ветеранів з різних регіонів України. Відбір відбувався відповідно до критеріїв, переданих Україні міжнародною фундацією The Invictus Games Foundation, за підсумками національного відбору, анкетування, розгляду поданих учасником документів, а також особистих інтерв’ю з психологом.
Критерії оцінювання, які використовувалися, були наступні: ефективність спортивної реабілітації – 40%, рівень вмотивованості бійця брати участь у проєкті – 25%, спортивна етика – 25% та спортивний результат - 10%.
Головна тренерка збірної Ігор нескорених-2023, представник ГО «Повернись живим!» Олена Яновська зауважила, що планується провести три навчально-тренувальні збори. За її словами, на перших таких зборах кожен учасник зможе вибрати свій пріоритетний вид спорту.

"Наші тренери, наші спеціалісти допоможуть учасникам зосередитись саме на тому виді спорту, який буде для них максимально корисним, і в якому учасник зможе себе проявити з максимально якісної, спортивної сторони", - сказала Яновська.
Вона зазначила, що другий навчально-тренувальний збір буде ігровим для командних видів спорту, а третій збір планується провести за кордоном, і звідти команда вже поїде на змагання.
Так, до новообраної збірної увійшли: Веніамін Бондарчук, Віталій Бородавка, Олександр Будько, Назар Вознюк, Володимир Гера, Ігор Дерман, Максим Дмитраш, Олег Должок, Микола Заріцький, Максим Зубов, Костянтин Кобиляну, Олександр Кравченко, Семен Лагун, Павло Лучків, Вадим Мазніченко, Олександр Маковей, Іван Молдун, Дмитро Полов'ян, Олександр Пономарьов, Ірина Тернікова, Володимир Товкис, Вадим Фасоля, Юлія Шевчук, Богдан Яроцький.
Крім того, у змаганнях братиме участь Юлія Паєвська (Тайра). Міжнародна фундація Invictus Games, віддаючи належне зусиллям України і об’єктивним обставинам, через які Юлія Паєвська не реалізувала здобуте місце у збірній, що виступала у Гаазі у 2022 році, спеціально для неї виділила додаткове місце у цьогорічній збірній України. Таким чином, склад збірної збільшився на одного учасника — до 25 осіб.
Як повідомлялося, Ігри нескорених започаткував британський принц Гаррі 2014 року. Україна вперше виступила на цих змаганнях у 2017 році в Торонто (Канада).
2022 року на Invictus Games у Гаазі (Нідерланди) українська команда виборола 16 медалей.