Допомога Україні від продажу футбольного клубу "Челсі", що належить російському олігарху Роману Абрамовичу, затримується через затягування процесу погодження.

Як передає Укрінформ, про це повідомляє агенція Bloomberg.
Як зазначається, через рік після продажу клубу кошти залишаються замороженими на рахунку у Великій Британії.
Фонд, який створюється для допомоги Україні з капіталом у 2,34 млрд фунтів стерлінгів (2,9 млрд доларів США), отриманих від продажу Абрамовичем футбольного клубу «Челсі», майже готовий до роботи із визначеною кандидатурою очільника фонду, але процес затвердження урядом Великої Британії триває довше, ніж очікувалося.
«Ми готові до роботи, і ми просто чекаємо на схвалення», — сказав Майк Пенроуз, колишній виконавчий директор відділення Unicef у Великій Британії, який виконує обов’язки генерального директора нового фонду.
«Існують складнощі та затримки, пов’язані з політичним рішенням як між Великою Британією та ЄС, так і всередині Великої Британії», - додав він.
За словами Пенроуза, його клуб завершив усю паперову роботу, необхідну для створення фонду. Зокрема, запропонував кандидатуру генерального секретаря Норвезької ради у справах біженців Яна Егеланда на посаду голови фонду та уклав міжнародний шорт-лист кандидатів до складу правління.
Торік уряд Великої Британії виділив близько 200 000 фунтів стерлінгів для фінансування юридичних та адміністративних витрат, пов’язаних зі створенням благодійної організації, а також для найму експертів для розробки плану використання коштів.
За словами Пенроуза, фонд планує зосередитися на гуманітарних проєктах, які підтримують медичні, освітні програми та програми надання житла для українців.
Міністерство закордонних справ Великої Британії відмовилося від коментарів з цього приводу.
Згідно з даними Bloomberg Billionaires Index, російський бізнесмен зі статками понад 7,5 мільярдів доларів Абрамович продав лондонський футбольний клуб "Челсі" консорціуму на чолі з американським інвестором Тоддом Белі у травні 2022 року після того, як Велика Британія та ЄС запровадили санкції проти нього за його зв'язки з президентом росії володимиром путіним.
Як повідомляли західні ЗМІ, десятки російських олігархів, які заробили мільярди завдяки президенту рф путіну, нібито не хочуть мати з ним нічого спільного та подають позов до Суду ЄС, оскільки вважають європейські санкції несправедливим баченням їх близькості до диктатора. У списку позивачів, серед інших, колишній власник клубу «Челсі» Абрамович.
Фото з відкритих джерел