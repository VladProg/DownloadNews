Відбулося засідання експертної комісії НОК України, яка визначила найкращих спортсменів та тренерів липня-2023.

Найкращою спортсменкою обрано фехтувальницю Ольгу Харлан, передає Укрінформ.
На чемпіонаті світу в Мілані Ольга разом із партнерками по збірній посіла високе четверте місце у командних змаганнях шаблісток. Крім того для всього світу наша уславлена спортсменка стала справжнім символом незламності українського спорту та українського народу.
Вона чесно здобула перемогу у першому раунді індивідуальних змагань над російською фехтувальницею Анною Смірновою. Після бою Ольга проявила надзвичайний характер, не допустивши рукостискання із суперницею з країни-агресора. Її відмова підкоритися політичному тиску і не зрадити своїм принципам знайшли відгук у серцях людей по всьому світу.
За принципову позицію і системну роботу щодо недопущення російських і білоруських спортсменів до міжнародних змагань, а також активну підтримку Ольги Харлан у питанні відновлення справедливості щодо її необґрунтованої дискваліфікації за рішенням комісії буде відзначена і Федерація фехтування України.
Найкращим юним спортсменом липня став Олександр Желтяков - дворазовий чемпіон та срібний призер чемпіонату Європи з плавання серед юніорів: 100 м, 200 м, 50 м на спині.
Відповідно «Найкращим тренером юного спортсмена липня 2023 року» визнано Олександра Кулика - особистого наставника Желтякова.
Відзначимо, що церемонія нагородження переможців конкурсу «Найкращий спортсмен місяця» відбудеться у четвер, 10 серпня, у столичному Олімпійському домі.
Фото: facebook.com/olympicua.