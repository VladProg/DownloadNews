Баскетбольний клуб «Рівне» подав заявку на участь у чоловічій Суперлізі сезону-2023/24.

Як повідомляє Федерація баскетболу України (ФБУ), відповідний лист надійшов від президента рівненського клубу Сергія Ліщука, передає Укрінформ.
«Рівне-ОШВСМ» в останньому сезоні Вищої ліги чемпіонату України виграв золоті медалі і за спортивним принципом отримав право зіграти у Суперлізі країни.
Підбиваючи підсумки сезону, Сергій Ліщук в коментарі пресслужбі ФБУ заявляв, що є велике бажання потрапити до Суперліги.
Зазначимо, що БК «Рівне» заснований 2017 року. За цей час команда тричі вигравала срібні медалі Вищої ліги, а минулого сезону завоювала довгоочікуване «золото».
Рівненська область була представлена у Суперлізі з 2000 по 2010 роки командою БК-93 «Пульсар». Найвищим досягненням було п’яте місце в чемпіонаті (тричі) та вихід до фіналу Кубка України (2001/02).