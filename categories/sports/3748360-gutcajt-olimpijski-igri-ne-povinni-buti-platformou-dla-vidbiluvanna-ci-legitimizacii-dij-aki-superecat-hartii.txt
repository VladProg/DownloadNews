Міністр молоді та спорту, президент Національного олімпійського комітету Вадим Гутцайт зауважив, що Україна продовжує консультації з суб’єктами олімпійського руху щодо питання участі збірної команди України в Олімпійських іграх за умови допуску до них представників з країн-агресорок.

Про це йдеться в його заяві, опублікованій на сайті НОК, передає Укрінформ.
«Національний олімпійський комітет України продовжує консультації з суб’єктами олімпійського руху щодо питання участі збірної команди України в Олімпійських іграх за умови допуску до них представників з країн-агресорок. Ми працюємо над тим, щоб врахувати всі можливі аспекти цієї безпрецедентної ситуації. Остаточне рішення буде прийнято, коли всі відповідні фактори будуть розглянуті. Наразі українські спортсмени беруть участь у відбіркових змаганнях до Олімпійських ігор лише за умови участі спортсменів із вищезазначених країн, допущених міжнародними федераціями як індивідуальних нейтральних атлетів та дотримуючись суворих умов нейтралітету, встановлених кожною з них. Багато міжнародних федерацій дотримуються позиції недопуску до змагань спортсменів із вищезгаданих країн, і НОК України рішуче підтримує цю позицію», - йдеться в заяві Гутцайта.
Він також повідомив, що НОК України й надалі твердо відстоюватиме олімпійські цінності та принципи, закріплені Олімпійською хартією.
«Мир в Україні не підлягає обговоренню, і ми твердо переконані, що Олімпійські ігри не повинні бути платформою для відбілювання чи легітимізації дій, які повністю суперечать цим цінностям. Ми будемо продовжувати підтримувати діалог з українською спортивною спільнотою, МОК і міжнародними партнерами, щоб мати об’єктивну оцінку ситуації та виважену позицію.Про офіційну позицію, прийняті рішення та наші дії щодо цього питання НОК України повідомить на своїх офіційних вебресурсах», - пояснив Гутцайт.
Раніше Україна допускала бойкот Олімпіади-2024, якщо російським чи білоруським спортсменам буде дозволено змагатися навіть під нейтральним прапором. 26-го липня Міністерство молоді та спорту опублікувало наказ, в якому дозволило українським спортсменам змагатися з росіянами і білорусами, які будуть в нейтральному статусі.
Міжнародний олімпійський комітет (МОК) заявив, що не відправлятиме запрошення Росії та Білорусі на Літні Олімпійські ігри 2024 року в Парижі (Франція).
Літня Олімпіада відбудеться з 26 липня до 11 серпня 2024 року, а Паралімпіада – з 28 серпня до 8 вересня.