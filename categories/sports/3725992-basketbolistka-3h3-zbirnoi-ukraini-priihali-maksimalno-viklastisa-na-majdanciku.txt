Гравчиня збірної України з баскетболу 3х3 Христина Філевич поділилася очікуваннями від виступу на Європейських іграх-2023.

Вона розповіла про це ексклюзивно в коментарі кореспонденту Укрінформу.
«Польша, Естонія і Литва - це гарні команди, тому, думаю, варто готуватися до цікавих і напружених ігор. В баскетболі 3х3 складно щось прогнозувати. Литва була однією з топових збірних останні роки, Естонія і Польща теж досить цікаві. Це сильна група, тому намагатимемося показати максимальний результат», - сказала вона.
Баскетболістка наголосила на тому, що збірна України звикла до напруженого графіку змагань, тому сил на весь турнір вистачить.
«Ми сподіваємося, що нам вистачить сил пройти напружений графік ігор. Для нас це не вперше, тому ми звикли. Нас надихають ті, хто захищають нашу країну. Вони роблять нереальне і надають нам віру в себе, сил. Також велику подяку висловлюємо рідним, які вірять в нас попри все. Звісно, варто відзначити федерації, які в такий складний час знаходять кошти, щоб нам допомогти», - зауважила Філевич.
Христина також підкреслила, що атмосфера у збірній України хороша, а дівчата підтримують одна одну.
«Кожні змагання, організація їх цікава по-своєму. Зараз мені все подобається. Нас душевно зустріли. Локація у нас цікава, в селищі взагалі все прекрасно. Ми приїхали лише з однією метою: максимально викластися на майданчику. Ми намагаємося одна одну підтримувати, тримати свої емоції в собі», - підсумувала баскетболістка.
Як повідомлялося, змагання пройдуть 21-24 червня. Українки потрапила до групи С, де також зіграють збірні Литви, Польщі та Естонії.
Дві найкращі команди з групи вийдуть до чвертьфінального раунду, а далі за олімпійською системою на виліт визначаться призери Європейських ігор. З календарем збірної України можна ознайомитися тут.
Фото: fbu.ua