Виконувач обов'язків головного тренера харківського футбольного клубу «Металіст 1925» Едмар плідно провів міжнародну павзу, пройшовши стажування у клубі-лідері англійської Прем'єр-ліги лондонському «Арсеналі» .

Запросив туди Едмара його друг - Еду Гаспар, який працює спортивним директором «канонірів». Саме йому Едмар передав футболку «Металіста 1925» з написом «Слава ЗСУ!», передає Укрінформ.
Зважаючи на те, що саме в цей період в Лондоні перебувала збірна України, Едмар також побував на матчі національної команди проти Англії. Він завітав до табору збірної, де поспілкувався, зокрема, з Олександром Зінченком, Михайлом Мудриком.
«Мої враження від перебування у розташуванні «Арсеналу» максимально позитивні. У цьому клубі все працює на найвищому рівні. Коли заходиш на їхню базу, одразу бачиш, що кожна людина знає, що вона має робити і для чого вона це робить, усі працюють задля успіхів команди. Ці слова стосуються як звичайних працівників, так і, звісно, керівників клубу - головного тренера Мікеля Артети, спортивного директора Еду Гаспара. Ця поїздка не є поїздкою задля подорожі. З цього стажування ми обов'язково зробимо висновки. Будемо намагатися впроваджувати все те найкраще, що працює в «Арсеналі». Це стосується, як тренувального процесу, так і функціонування клубу загалом. Звісно, зважаючи на наші українські реалії та можливості. Але у нас в клубі всі розуміють, що потрібно постійно розвиватися. Ставати кращими мають керівники, тренери, гравці. Ми маємо рости, і ми робитиме», - зазначив після стажування Едмар.
Додамо, що у якості гравця Едмар Галовський де Ласерда Апаресіда виступав у складі харківського «Металіста» з 2007-го по 2015 роки, у 2017-2018 роках грав за «Металіст 1925». У складі національної збірної України футболіст виходив на поле 15 разів (1 гол).
Фото: metalist1925.com.