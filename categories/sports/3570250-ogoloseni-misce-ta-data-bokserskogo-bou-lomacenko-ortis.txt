Боксерська промоутерська компанія Top Rank офіційно повідомила, що поєдинок між українцем Василем Ломаченком та американцем Джемейном Ортісом відбудеться у театрі Хулу спортивного комплексу «Медісон-Сквер-Гарден» у Нбю-Йорку.

Суперники вийдуть на ринг 29 жовтня. Зустріч стане головною подією вечора боксу у Нью-Йорку, передає Укрінформ.
Перемога над Ортісом дозволить Ломаченко розраховувати на поєдинок із абсолютним чемпіоном у легкій вазі американцем Девіном Гейні, на якого 6 жовтня чекає у Мельбурні реванш з ексчемпіоном з Австралії Джорджем Камбососом-молодшим.
Як повідомляв Укрінформ, свій останній бій Василь Ломаченко провів у грудні минулого року, вигравши у ганійця Річарда Коммі одноголосним рішенням суддів.
Фото: twitter.com/trboxing.