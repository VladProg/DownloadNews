Куртуа не зможе допомогти команді через травму.

Головний тренер мадридського «Реала» Карло Анчелотті заявив, що українець Андрій Лунін займе місце в основі «бланкос» замість травмованого Тібо Куртуа, повідомляє Madrid Xtra, передає Укрінформ.

«Дуже шкода щодо Куртуа, але я не хвилююся. Час надати повну підтримку Луніну. Звичайно, він зіграє в суботу. Я спокійний. Луніну не вистачає досвіду, але він провів відмінну передсезонну підготовку. Щодо нового голкіпера, нам слід подумати над цим. Але також ми повністю довіряємо Андрію. Якщо ми шукатимемо нового воротаря, це лише для того, щоб мати ще одного гравця у складі», - сказав Анчелотті.
«Реал» у першому турі Прімери зіграє з «Атлетіком». Поєдинок у Більбао відбудеться 12 серпня, початок – о 22:30 за київським часом.

Як повідомляв Укрінформ, Куртуа вибув на тривалий термін через травму хрестоподібної зв’язки лівого коліна.


Фото: Getty Images