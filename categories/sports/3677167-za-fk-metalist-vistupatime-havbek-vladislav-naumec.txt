Футбольний клуб української Прем'єр-ліги «Металіст» (Харків) підсилився 23-річним українським півзахисником Владиславом Наумцем.

Про це повідомляє пресслужба «Металіста», передає Укрінформ.
Уродженець Житомира почав займатися футболом у структурі клубу «Полісся», а у 12-річному віці перебрався до луганської «Зорі». У 2014 році на юного футболіста звернули увагу скаути київського «Динамо» і запросили його до своєї академії.
Дебют Владислава за столичний клуб стався у серпні 2016 року, коли він зіграв проти однолітків з полтавської «Ворскли» у матчі юнацької першості U19.
З 2014 року Наумець стабільно викликався до юнацьких збірних України різних віків. Улітку 2016-го Владислав поїхав зі збірною U17 на чемпіонат Європи та зіграв у дебютному матчі турніру проти Німеччини.
2018 року гравець перейшов до грецького клубу «ПАС Яніна», а 1 серпня 2022-го Наумець став гравцем одеського «Чорноморця». Півзахисник яскраво провів першу частину поточного сезону і був твердим гравцем «основи» одеської команди.
Наумець гратиме у «Металісті» під 10-м номером.
Фото: facebook.com/MetalistFC.