У португальському місті Порту на генеральній асамблеї Асоціації європейських професіональних футбольних ліг, членом якої з 2009 року є українська Прем’єр-ліга, було погоджено важливе для українського футболу рішення - виділення фінансової допомоги для УПЛ.

Протягом багатьох місяців УПЛ та ЄЛ вели регулярний і продуктивний діалог, а результатом комунікації стали 2,3 млн євро допомоги, які згодом отримає українська Прем’єр-ліга та клуби, передає Укрінформ.
«Цей фінансовий внесок від Європейських ліг має допомогти УПЛ завершити поточний внутрішній чемпіонат і подарувати українському народу надію у нинішні часи», - так прокоментували своє рішення в ЄЛ.
Виконавчий директор УПЛ Євген Дикий звернувся до генасамблеї в Порту із відеозверненням, в якому висловив щиру вдячність за підтримку.
«Українській Прем’єр-лізі у повній та злагодженій співпраці з українським урядом, Українською асоціацією футболу та Профспілкою футболістів вдалося зробити те, що в нинішніх умовах вважалося неможливим - розпочати національний чемпіонат, - заявив він. - Звісно, цей сезон несе багато викликів, з якими ми ніколи не повинні були зіткнутися, проте нині увесь світ може переконатися, що завдяки міцній єдності, залученості, відданості та вірі - все можливо. За останні дев'ять місяців стало зрозуміло, як ніколи раніше, наскільки єдиною є наша футбольна родина. Велика подяка всій команді Європейських ліг за всебічну підтримку УПЛ, за нескінченні години консультацій і постійні спроби знайти спосіб зберегти український футбол. Завдяки цій підтримці ми зможемо завершити найбезпрецедентніший футбольний сезон, який лише можна було собі уявити».
Довідково: Асоціація європейських професіональних футбольних ліг - організація, яка об’єднує професіональні футбольні ліги європейських країн. ЄЛ створена 1997 року, штаб-квартира знаходиться у Ньйоні (Швейцарія). У 2022 році кількість членів збільшилася з 34-ти до 40-а країн), натомість російську Прем’єр-лігу з ЄЛ виключили.
Фото: upl.ua.