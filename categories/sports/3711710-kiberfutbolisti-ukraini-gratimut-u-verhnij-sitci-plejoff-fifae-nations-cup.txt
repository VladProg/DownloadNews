Збірна України провела матчі другого ігрового дня у плей-офф кваліфікації чемпіонату світу з електронного футболу - FIFAe Nations Cup 2023.

Це третій етап відбору світової першості, ігрові серії якого проходять у форматі 2vs2 в симуляторі FIFA 23 на платформі PS5, передає Укрінформ.
Олександр CIG Grishay Гришай та Андрій CIG ST92 Шакалов, які представляють збірну України на цих змаганнях, розпочали ігровий день із нічиєї з командою Італії. «Синьо-жовті» вигравали протягом поєдинку, однак пропустили прикрий м’яч перед фінальним свистком.
Цей результат позначився на настрої українських кіберфутболістів, які спочатку не змогли влаштувати гідний опір ізраїльтянам (0:4), а згодом пропустили п'ять «сухих» м’ячів від норвежців.
Заключний матч ігрового дня, який уже не мав турнірного значення, наша команда програла збірній Болгарії - 2:4.
Таким чином, групову стадію плей-оф відбору FIFAe Nations Cup 2023 українці завершили на четвертій позиції у групі А і гратимуть у верхньої сітки змагань.
20 травня відбудуться стикові матчі, які визначать перших володарів путівок на чемпіонат світу з електронного футболу. Українська команда проведе ігрову серію з двох поєдинків зі збірною Франції.
Фото: uaf.ua.