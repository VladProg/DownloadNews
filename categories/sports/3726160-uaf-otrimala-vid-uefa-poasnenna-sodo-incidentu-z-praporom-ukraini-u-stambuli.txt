Під час фіналу Ліги чемпіонів між футболістами англійського «Манчестер Сіті» та італійського «Інтера» (Мілан, Італія) 10 червня у Стамбулі стався інцидент, коли в уболівальника англійського клубу офіційні особи, які працювали на стадіоні, намагалися відібрати прапор України.

Українська асоціація футболу з’ясовувала з УЄФА обставини інциденту і за підсумками вивчення ситуації отримала листа із Ньйона (Швейцарія) за підписом заступника генерального секретаря Джорджіо Маркетті, передає Укрінформ.
«УЄФА залишається відданим підтримці українського футболу в ці темні часи, і ми всі щиро сподіваємося, що мир та спорт невдовзі знову стануть вашою щоденною нормою, - йдеться у листі Союзу європейських футбольних асоціацій. - Щодо прикрого випадку в Стамбулі, то, будь ласка, будьте впевнені: це була неправомірна, необґрунтована ініціатива одного зі стюардів місцевого стадіону. Вона була миттєво припинена після того, як про неї стало відомо його вищим керівникам. Звичайно, ми шкодуємо з приводу тих болісних відчуттів, що спричинив вам даний епізод, і зробимо все можливе, аби запобігти подібним випадкам у майбутньому».
Фото: uefa.com.