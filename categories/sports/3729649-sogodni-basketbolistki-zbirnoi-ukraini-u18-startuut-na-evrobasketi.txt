Дівоча збірна України U18 під керівництвом Інни Кочубей першою з молодіжних команд стартує на Євробаскеті у Дивізіоні В.

Змагання у Софії (Болгарія) триватимуть до 9 липня, передає Укрінфоорм.
На груповому етапі наші баскетболістки зіграють проти Швеції, Словаччини, Болгарії та Естонії. До плей-оф вийдуть дві кращі команди з групи, а три кращі збірні чемпіонату Європи вийдуть до Дивізіону А.
Сьогодні українки зіграють проти болгарок. Зустріч розпочнеться о 18.00.
Це буде десятий поспіль виступ нашої збірної у Дивізіоні В (у 2020-у та 2021 роках Євробаскет не проводився) і лише двічі наші команди грали у 1/4 фіналу – 2013 року стали шостими, а 2018-гоі - восьмими.
Минулого року збірна України U-18 також стартувала матчем з Болгарією, яка приймала чемпіонат Європи, і тоді наші дівчата поступились - 61:69. У Болгарії з того складу до нинішньої заявки на Євробаскет увійшло 5 гравчинь, у нас троє - Поліна Корбут, Анастасія Шепелюк та Ірина Бугайова.
Фото: fbu.ua.