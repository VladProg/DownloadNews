Олександр «s1mple» Костилєв зробив перший донат у розмірі 100 тисяч доларів.

Українська кіберспортивна команда Natus Vincere розпочала співпрацю з фандрейзинговою платформою UNITED24, повідомляє прес-служба платформи у Фейсбуці, передає Укрінформ.

Гравець NАVІ Олександр “s1mple” Костилєв зробив перший донат у розмірі 100 тисяч доларів в рамках партнерства. За ці гроші придбають автомобіль швидкої допомоги.

Також NAVІ повідомили, що готують великий благодійний турнір разом з іншими клубами, найкращими гравцями світу, українськими компаніями Maincast та Starladder. Зібрані гроші підуть на медичну допомогу українцям під час війни.

Як повідомляв Укрінформ, амбасадорами фандрейзингової платформи UNITED24, створеної за ініціативи Президента України Володимира Зеленського, є легендарний український футболіст і тренер Андрій Шевченко, відома тенісистка Еліна Світоліна, а також чемпіон WBA/WBO/IBF/IBO у суперважкій вазі Олександр Усик.


Фото: Getty Image