Відбувся перший саміт з питань захисту дітей, організований УЄФА на базі нової штаб-квартири Королівської бельгійської футбольної асоціації.

Саміт об’єднав менеджерів із питань захисту дітей 49-ти європейських національних асоціацій футболу, спікерів з Європейської комісії, Ради Європи, УЄФА, а також провідних експертів та дослідників із питань захисту дітей та молоді, передає Укрінформ.
Під час засідання учасники ділилися ідеями, дізнавалися про напрацювання, успіхи та проблеми, а також почули від експертів про останні розробки та статистику щодо захисту дітей і молоді у спорті, зокрема у футболі. Україну представляла менеджер із соціальної відповідальності УАФ Ірина Макаревич.
Захист дітей - один із напрямів соціальної відповідальності Української асоціації футболу. У грудні минулого року виконавчим комітетом УАФ затверджено Політику щодо захисту дітей. Ця політика підтверджує прагнення УАФ створити умови для безпечних занять футболом або участі дітей в активностях, пов’язаних із футболом, незалежно від їхнього віку, статі, етнічної приналежності, соціального походження, релігії, рівня здібностей або інвалідності тощо.
Фото: uaf.ua.