У Польщі не виключають створення ширшої коаліції країн, які разом блокуватимуть Олімпіаду-2024 в Парижі через рішення Міжнародного олімпійського комітету про допуск росіян і білорусів до міжнародних змагань.

Про це заявив голова Бюро міжнародної політики при президентові Польщі Марцін Пшидач, передає Укрінформ з посиланням на Польське радіо.
“Таке рішення має бути вироблене в ширшій коаліції країн, і лише тоді, якщо можна буде піти широким фронтом, можна буде говорити про жорсткі рішення та жорсткі рекомендації”, - підкреслив Пшидач.
Він зазначив, що питання присутності росіян під національним чи нейтральним прапором на міжнародних змаганнях могло би бути використане публічно путіним чи лукашенком. Тому до питання допуску спортсменів із росії та білорусі до міжнародних змагань слід підходити “якомога критичніше”.
“Те, що зараз пропонує МОК, дипломатично кажучи, дуже розчаровує. Кожен із нас розуміє, що з цим пов’язана російська агресія”, - констатував Пшидач.
Він підкреслив, що Польща повинна випрацювати свою позицію з цього приводу і діяти у напрямку скасування МОК цього рішення.
Як повідомлялося, Міжнародний олімпійський комітет 28 березня ухвалив рішення, в якому рекомендував міжнародним федераціям допустити спортсменів з росії й білорусі до міжнародних змагань.
Це рішення викликало негативну реакцію в Польщі. Заступник глави МЗС Польщі Пьотр Вавжик назвав це рішення “дуже поганим”, зазначаючи, що це є “днем ганьби” для МОК. Польський олімпійський комітет висловив рішучий протест проти рішення про допуск спортсменів з рф і рб до міжнародних змагань. Глава уряду Польщі Матеуш Моравейький назвав рішення МОК “скандалом” і “зрадою спортивного духу боротьби”. Він доручив міністру спорту РП Камілю Бортнічуку передати МОК рішучий протест Варшави з цього приводу.
“Ми зробимо усе можливе, щоб спорт залишався вільним від російського впливу”, - написав Моравецький у соцмережах.
Свій протест проти рішення МОК висловили і ряд польських спортсменів.
Фото: Shutterstock/kovop