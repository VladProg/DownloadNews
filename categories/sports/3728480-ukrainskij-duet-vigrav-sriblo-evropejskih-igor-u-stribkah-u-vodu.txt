На другу сходинку п'єдесталу пошани зійшли сьогодні українки Ксенія Байло і Соф’я Есман у змаганнях зі стрибків у воду на ІІІ Європейських іграх у Польщі.

Як повідомляє пресслужба Національного олімпійського комітету України (НОК), юні українки вибороли «срібло» у синхронних стрибках на 10-метровій вищці з сумою 274.68, поступившись лише досвідченому дуету сестер з Німеччини Елені та Крістіні Марії Вассен (297,20), передає Укрінформ.
Бронзовими призерками стали представниці Іспанії (261,48).
Як зазначається, для 18-річної Ксенії Байло це вже третя нагорода на Іграх-2023 після «золота» в командній першості та міксті на вишці з Кіріллом Болюхом. А 15-річна дебютантка Соф'я Есман вперше зійшла на п’єдестал цих змагань, які до того ж мають статус чемпіонату Європи.
Загалом у скарбничці української збірної на ІІІ Європейських іграх чотири нагороди від стрибунів у воду, чия програма змагань завершується завтра.
Фото: Ukrainian Diving Federation.