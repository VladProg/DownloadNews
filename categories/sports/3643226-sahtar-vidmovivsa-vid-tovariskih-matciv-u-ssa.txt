«Гірники» вирішили скасувати благодійні матчі з командами MLS з фінансових причин.

Про це повідомив генеральний директор ФК «Шахтар» Сергій Палкін в розмові з прес-службою команди, передає Укрінформ.
«Ми вели перемови з MLS, були певні домовленості. Однак почали ми «плисти» за датами – пішла розбіжність. Розуміли, що поїхавши до США, ми максимум проведемо там 2 гри. А суто економічно виходило, що ми будемо у збитках. Ми ж хотіли туди їхати, аби зароблені гроші віддати на армію, біженцям, для народу України. А що нам давати, якщо ми ще виявимось боржниками? Там просто порахували й зрозуміли, що економічно ми не вписуємось до бюджету. Якби було більше ігор, ми б поїхали. Нам потрібно було щонайменше 4 матчі, й тоді ми б однозначно їхали», - сказав Палкін.
Гендиректор «гірників» також розповів, що «Шахтар» проведе зимовий збір в Туреччині.
«У Туреччині готуватимемось. Збори розпочнуться 10 січня й завершаться 9 лютого. Між цими датами, може, десь три дні перерви буде. Планується 6 спарингів. Наше завдання сьогодні – по-перше, повернути на належний рівень хлопців, які були травмованими», - заявив Палкін.
Як повідомлялося, «Шахтар» посідає другу сходинку в УПЛ, маючи в активі 30 очок після 13 матчів.
Фото: shakhtar.com