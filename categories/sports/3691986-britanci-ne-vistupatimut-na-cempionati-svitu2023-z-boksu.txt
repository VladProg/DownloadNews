Федерація боксу Великої Британії (GB Boxing) повідомила, що національна збірна не братиме участі в чемпіонаті світу-2023 серед чоловіків під егідою IBA (Міжнародна асоціація боксу).

Про це інформує пресслужба GB Boxing, передає Укрінформ.
«Рішення відображає триваючу стурбованість з приводу майбутнього місця боксу в олімпійській програмі і недавнє рішення IBA дозволити командам боксерів з росії і білорусі змагатися під їх національними прапорами, що суперечить позиції МОК щодо участі спортсменів з цих країн. Це збільшило дистанцію між IBA і олімпійським рухом на додаток до важливих давніх проблем спортивної чесності, управління, прозорості та фінансового менеджменту, які МОК попросив IBA вирішити, щоб захистити місце боксу в олімпійській програмі. GB Boxing засуджує російське вторгнення в Україну і солідарно з народом, боксерами, тренерами і офіційними особами України. GB Boxing прагне забезпечити кращу підготовку для наших боксерів до Олімпіади в Парижі і буде продовжувати працювати з національними федераціями та організаторами турнірів, щоб забезпечити можливості для тренувань і змагань напередодні олімпійських відбіркових змагань, які почнуться в червні 2023 року на Європейських іграх», - йдеться у заяві GB Boxing.
Нагадаємо, чоловічий чемпіонат світу-2023 з боксу пройде з 1 по 14 травня в Ташкенті (Узбекистан).
Раніше про бойкот ЧС-2023 оголосили США, Ірландія, Швеція, Німеччина, Канада, Польща, Чехія, Норвегія, Нідерланди, Швейцарія, а також Україна.