У Баку пройшли півфінальні матчі жіночого Кубку Світу та чвертьфінальні - чоловічого.

Українка Анна Музичук, яка вважалася явною фавориткою в матчі з юною болгарською шахісткою Нургюль Салімовою, несподівано поступилася їй з рахунком 2,5:3,5.
Здається, що головною причиною невдачі Анни стала її невдала гра в дебюті. Судіть самі, з трьох партій білими у захисті Каро-Канн Анна набрала лише пів очка, причому погодилася на нічию в програшній позиції лише тому, що її суперниці цей мирний підсумок давав перемогу в матчі.
Звичайно, захист Каро-Канн - надійний дебют. Але не такий, де б чорні набирали під сто відсотків. Словом, дебютні прогалини старшої Музичук наклалися на її важкі двобії перед цим. Це призвело до того, що нервова система львів’янки зрештою не витримала.
Хоча і в цьому матчі Анна спромоглася на спортивний подвиг. Після програшу білими першої зустрічі на тайбрейку, вона у другій змогла відігратися чорними. Але на цьому її сили скінчилися. У наступній партії (теж - чорними) вона досить безпорадно поступилася, а відігратися знову вже не вдалося…
Тепер, у матчі за третє місце львів’янка зустрінеться з Тань Чжун'ї, яка в основний час поступилася Олександрі Горячкіній (під прапором ФІДЕ) - 0,5:1,5.
У чоловіків три з чотирьох півфіналістів виявилися в основний час. Норвежець Магнус Карлсен упевнено переграв Доммараджу Гукеша з Індії - 1,5:0,5. Американець Фабіано Каруана подолав свого співвітчизника Леньєра Домінгеса - теж 1,5:0,5. З цим самим рахунком азербайджанець Ніхат Аббасов сенсаційно обіграв ще одного представника батьківщини шахів - Сантуша Відіта.
А от двобій між індійцями Рамешбабу Прагнанандха та Арджуном Ерігайсі виявився найзапеклішим, мабуть, протягом усього Кубка. Спочатку Ерігайсі виграв чорними у першій основній партії, потім - поступився білими. На тайбрейку співвітчизники перші дві партії зіграли унічию.
А потім сталося диво-дивне. Чотири партії поспіль перемога була на боці чорних. І лише дев’ята зустріч, де, за правилами, йшла гра бліц до першої перемоги, Рамешбабу взяв гору.
Таким чином, у півфіналі зустрінуться Карлсен - Аббасов, Каруана - Прагнанандха.
Сьогодні, 18 серпня, на Кубку вихідні дні.
Петро Марусенко, міжнародний майстер.
Фото: fide.com.