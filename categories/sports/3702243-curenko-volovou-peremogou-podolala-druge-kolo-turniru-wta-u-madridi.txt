Українка Леся Цуренко вийшла до 1/16 фіналу на престижному грунтовому турнірі Жіночої тенісної асоціації (WTA) - Mutua Madrid Open - у Мадриді (Іспанія) із призовим фондом $7,652 млн.

У другому колі змагань Цуренко у трьох сетах здобула вольову перемогу над посіяною під 25-м номером швейцаркою Жиль Тайхманн - 3:6, 6:2, 6:4, передає Укрінформ.
У вирішальній партії киянка поступалася 0:3, проте у підсумку зуміла переломити хід зустрічі на свою користь.
Тенісистки провели на корті понад 2,5 години.
Наступною суперницею Цуренко буде 8-й номер «посіву» росіянка Дар'я Касаткіна, яка обіграла свою співвітчизницю Анастасію Павлюченкову - 6:4, 6:3.
Турнір у Мадриді триватиме до 6 травня.
Фото: btu.org.ua.