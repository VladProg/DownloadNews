Лідерка збірної України з біатлону Юлія Джима, найімовірніше, пропустить стартовий етап Кубка світу у шведському Естерсунді (25 листопада - 3 грудня).


Про це розповів у коментарі для «Суспільне Спорт» тренер біатлоністки Урош Велепець, передає Укрінформ.
Спортсменка захворіла, перебуваючи на підготовчому зборі у німецькому Обергофі.
«Юлія захворіла, тому потрібно було полікуватися. Це було серйозніше, ніж нежить або легка застуда, тому вирішили взяти більшу паузу. Тобто вилікуватися на 100% і потім розпочати роботу. Юлія поїхала після завершенню жовтневого збору додому і цієї суботи, 4 листопада, має вирушити до Австрії. Поспілкувалася Юраєм Санітрою і вирішила, що поки краще не їхати до фінського Контіолахті і лишитися на три тижні в Європі. Буде тренуватися і коли почуватиметься добре, вирішуватиме з тренером жіночої збірної України стосовно стартів у Швеції чи все ж їхати одразу до Гохфільцена на другий етап Кубка світу», - сказав Велепець.
За словами Велепця, Джима продовжить підготовку до старту сезону разом з лідером чоловічої збірної Дмитром Підручним, який також пропустить перший етап в Естерсунді.
Джима другий рік поспіль пропускає стартовий етап Кубка світу. 2022-го біатлоністка не змагалася на першому етапі через позитивний результат тесту на коронавірус.
Додамо, що у сезоні-2022/2023 Джима одного разу підіймалася на подіум - «срібло» в індивідуальній гонці чемпіонату Європи.
Фото: biathlon.com.ua.