У столиці відбувся футбольний турнір «Кубок захисників і захисниць-2023».

Організаторами змагань виступили Військовий інститут телекомунікацій та інформатизації ім. Героїв Крут, Українська асоціація футболу, ІА «Центр новин» та торгова марка «Оболонь», передає Укрінформ.
У змаганнях взяли участь шість команд - «ВІТІ ім. Героїв Крут», «ВІКНУ ім. Тараса Шевченка», «Повітряні сили ЗСУ», «ОКПП» (Державна прикордонна служба), «ДПП» (Департамент патрульної поліції) та «ВЗК» (Війська зв’язку та кібербезпеки).
За підсумками безкомпромісних поєдинків до фіналу вийшли футболісти «ДПП» та «ОКПП». У вирішальному двобої глядачі побачили лише один забитий м’яч, який приніс перемогу команді Департаменту патрульної поліції. Третє місце посіла команда «ВІТІ ім. Героїв Крут».
У церемонії відкриття, а також у нагородженні переможців і учасників турніру взяли участь перші віцепрезиденти УАФ Олег Протасов і Анатолій Демяненко та заступник начальника ВІТІ ім. Героїв Крут полковник Віталій Тарасов.
«Футбольна спільнота безмежно вдячна Збройним силам України за захист нашої держави та можливість продовжувати грати й розвивати футбол у країні», - зазначив у вітальному слові Олег Протасов.
Керівники асоціації вручили представникам команд-учасниць відзнаки УАФ та побажали успіхів і у футбольних баталіях, і у звільненні України від російських загарбників.
Фото: uaf.ua.