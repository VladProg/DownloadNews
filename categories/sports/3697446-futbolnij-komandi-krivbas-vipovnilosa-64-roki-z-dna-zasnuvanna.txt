18 квітня українська футбольна команда «Кривбас» (Кривий Ріг) відзначає 64-й рік від дня заснування.

Саме цього дня 1959 року збірна Кривого Рогу провела дебютний футбольний поєдинок проти тульського «Арсенала». З того часу розпочалася велика історія професійного футболу Криворіжжя. Цю дату офіційно було прийнято вважати днем народження клубу, передає Укрінформ.
Втім, багатьма дослідниками криворізького футболу знайдено десятки фактів, що гра мільйонів у місті зародилася ще за кількадесят років до 1959-го. Існує як мінімум три згадки про матчі місцевих команд у всеукраїнських змаганнях 1927, 1925 та навіть 1923 років. І, цілком можливо, «Кривбас» може вважати початком відліку своєї історії набагато давнішу дату.
«Прийняття таких рішень - процедура, яка потребує спільної думки вболівальників «Кривбаса» та істориків місцевого футболу. Вже не перший рік вони збирають інформацію та факти, щоб нарешті поставити крапку у цьому питанні. Незабаром після отримання всіх документально підтверджених фактів на широку публіку буде винесено голосування, в якому шанувальники клубу, криворіжці та дослідники зможуть остаточно вирішити, від якої дати необхідно вважати початок історії великого клубу», - йдеться у повідомленні на сайті «Кривбаса».
У нинішньому чемпіонаті України «Кривбас» йде на сьомому місці, маючи 28 очок.
Фото: fckryvbas.com.