Журналіст та коментатор Віктор Вацко розповів про зацікавленість з боку «Інтера» до українського форварда «Жирони» Артема Довбика.

Про це він повідомив в ефірі «Вацко Live», передає Укрінформ.
«Я читав, що «Атлетіко» цікавиться Довбиком. Я не знаю щодо «Атлетіко», але знаю точно за міланський «Інтер». Вони давно стежать за Артемом, і ще влітку розглядали можливість його підписання. Але вони вибрали опцію не витрачати гроші й підписали Маркуса Тюрама вільним агентом, взяли в оренду в «Болоньї» Арнаутовича – форвардів приблизно одного формату з Довбиком.
Те, що Довбик у шорт-листі «Інтера» – я знаю точно. І що вони розглядають можливість його підписання наступного літа – у мене теж є така інформація. І для Довбика це теж виставка. «Жирона» – клуб, який не затримує в себе футболістів. Вони їх продають і за рахунок цього живуть», - сказав Вацко.

«Жирона» купила Довбика влітку цього року у «Дніпра-1» за 7,75 мільйона євро. На його рахунку 7 голів та 5 асистів у 14 матчах.
Фото: Getty Images