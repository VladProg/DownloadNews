Учасники тренування отримали подарунки і автографи від дзюдоїста.


У Києві відбулось відкрите тренування для дітей з інвалідністю за участі першого чемпіону світу з дзюдо в історії України — Георгія Зантарая. Тренування офіційно запустило у Києві комплексну програму міжнародного благодійного фонду Parimatch Foundation «Так, я можу!». Ідеологія проєкту – залучити дітей з особливими освітніми потребами (дітей з інвалідністю) до спорту. Співорганізатором заходу та партнером програми стала школа Георгія Зантарая.

Георгій відкрив у Києві свою школу у 2020 році. До повномасштабного вторгнення в ній займалось 300 дітей. Наразі налічується близько 150 спортсменів. Чемпіон та його команда започаткували напрямок для дітей з інвалідністю в період війни. До лютого 2022 року Георгій проводив тренування для дітей з інвалідністю. Під час повномасштабного вторгнення прийняв рішення створити нову групу для спортсменів, завдяки якій вони системно зможуть займатись дзюдо та фізкультурою.
У школі Георгія Зантарая працюють тренери: Денис Толкач, Анатолій Ласкута та Ольга Старубінська. Займатись з дітьми з інвалідністю також допомагають друзі та волонтери.

В межах програми «Так, я можу!» близько 40 дітей з інвалідністю тричі на тиждень відвідуватимуть тренування. Результатом програми є те, що діти стають залученими у рухову фізичну активність. За рахунок системних тренувань енергія вивільнюється, знижується рівень стресу, апатії. У дітей та їхніх батьків з’явилися нові знайомства. Для батьків бачити дітей усміхненими, активними, задіяними — це додаткова підтримка. А для дітей це можливість соціалізуватися, бути задіяними у посякденні процеси та головне — отримувати позитив від спорту.
«Спорт позитивно впливає на фізичний та психоемоційний стан. Завдяки заняттям спортсмени отримують нових друзів. Діти з інвалідністю у школі займаються вже пів року. І я радий, що наші тренування продовжуються. Дякую програмі «Так, я можу!» та благодійному фонду Parimatch Foundation за підтримку», — розповів Георгій.

Підтримка від Parimatch Foundation дозволяє покрити заробітну плату тренерам, закупівлю спортивного інвентарю та вартість екіпірування для дітей, які будуть ходити на тренування.
Програма «Так, я можу!» спрямована на те, щоб заохочувати дітей займатися спортом та створювати для цього всі необхідні умови, щоб спорт був однаково доступним для всіх. Три роки поспіль програму реалізовували у багатьох регіонах України, і до лютого 2022 року вже налічувалось 15 регіонів. Понад 300 дітей з інвалідністю відвідували групи з футболу, флорболу, чирлідингу, дзюдо, греко-римської боротьби, та інш. Після повномасштабного вторгнення Фонд почав активно відновлювати програми у регіонах, де діти змогли б займатись спортом. На сьогодні програма «Так, я можу!» працює в Кіровоградській області, м. Києві, Волинській області, та зовсім скоро стартує в Полтавській області.
«Ми раді, що відкриваємо ще одну групу у Києві разом зі школою Георгія Зантарая для дітей з ментальною інвалідністю. Для нас програма «Так, я можу!» має велике значення, бо мета Фонду — робити спорт-інклюзивним та досяжним кожній дитині, не зважаючі на соціальні обставини чи фізичні особливості. Наразі ми активно шукаємо тренерів та організації, які готові підтримувати дітей, розвивати в них потенціал та сприяти розвитку спорту в країні. Нам дуже приємно, що ми стали партнерами школи Георгія. Тим самим, разом, ми надаємо більше можливостей дітям з інвалідністю займатись спортом», — розповіла про запуск нової групи операційна директорка Parimatch Foundation Анжела Фокіна.

Після тренування окрім незабутніх емоцій майбутні чемпіони отримали подарунки від Фонду, а також автограф від чемпіона. Закінчили заняття спільною фотосесію з закликом «Так, я можу!».