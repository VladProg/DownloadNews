Еквадорський новачок донецького футбольного клубу «Шахтар» - півзахисник Деніль Кастільйо прокоментував свій перехід до української команди.

Гравець зазначив, що йому «приємно «зробити стрибок» у кар'єрі, передає Укрінформ.
«Для мене це велика радість і гордість - отримати запрошення такого клубу, як «Шахтар». Дуже приємно зробити стрибок у кар’єрі і стати частиною «гірників». Я прийшов допомогти команді і багато чого навчитися. Чекаю на початок виступів за клуб із великим нетерпінням та задоволенням.
«Шахтар» дійсно чудова команда, яка постійно грає у Лізі чемпіонів. Це дуже добре, адже цей турнір - мрія всіх футболістів. Також я стежив за поточним сезоном: знаю, що «Шахтар» іде на першому місці в чемпіонаті, а вихідними зіграв «ель класіко». Сподіваюся, невдовзі зможу допомагати команді на полі і брати участь у таких дербі. Це буде дуже цікаво та просто чудово. Хочу бути корисним і зробити свій внесок у перемоги «Шахтаря». Обіцяю працювати максимально налаштованим», - сказав Кастільйо.
19-річний Кастільйо є вихованцем «ЛДУ Кіто». За першу команду не грав, у складі U20 минулого року провів 15 матчів, у тому числі у молодіжному Кубку Лібертадорес. Має в активі 17 матчів за збірну Еквадору U20, Основна позиція гравця - опорний півзахисник.
Фото: facebook.com/fcshakhtar.