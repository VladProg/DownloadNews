У п'ятницю в Україні розпочинається Європейський тиждень спорту (ЄТС) #BeActive.


Як повідомляє пресслужба НОК, вісім років цей суспільно важливий проєкт, ініційований Європейською комісією, спонукає людей до здорового способу життя. Акція проходить у країнах Старого світу з 23-го по 30 вересня, передає Укрінформ.
2018 року Україна уперше отримала право приєднатися до однієї з наймасовіших ініціатив Євросоюз у сфері фізичної культури. А починаючи з 2019 року координатором цієї спортивної події в нашій країні виступає Національний олімпійський комітет, який разом з амбасадорами ЄТС, медалістами Олімпійських ігор - президентом НОК України Сергієм Бубкою, Оленою Говоровою, Ольгою Саладухою, Наталією Добринською та Анастасією Коженковою - ініціює різноманітні заходи, які популяризують спорт та закликають суспільство активніше долучатися до нього.
Зважаючи на воєнний стан, нинішнього року традиційні івенти пройдуть менш масштабно.
Як і в минулі роки, впродовж кількох тижнів у різних регіонах під гаслом #BeActiveПеремагай проходитимуть активності всеукраїнських проєктів НОК «Олімпійський урок», #DoLikeOlympians, #OlympicLab, під час яких можна буде не лише дізнатися про спорт, а й спробувати себе в різних видах разом з відомими олімпійцями.
Кожен бажаючий може долучитися до ініціативи звернувшись до регіонального відділення НОК і дізнатися про заходи, що проходять в тій чи іншій області під гаслом #BeActive, чи взявши участь в онлайн челенджі #BeActive - «Будь переможцем»!
Фото: noc-ukr.org.