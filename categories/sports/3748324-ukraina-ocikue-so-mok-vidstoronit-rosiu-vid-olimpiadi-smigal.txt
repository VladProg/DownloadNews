Україна очікує, що Міжнародний олімпійський комітет відсторонить РФ від участі в Олімпіаді.

Про це Прем’єр-міністр Денис Шмигаль написав у Телеграмі, передає Укрінформ.
«Спорт та воєнна агресія несумісні. Держави, які заплямували себе кров’ю українців, не можуть брати участь в Олімпійських іграх», - заявив очільник українського уряду.
Він наголосив, що за час повномасштабної війни Росія вбила 340 українських спортсменів і тренерів, зруйнувала або пошкодила 343 спортивні об’єкти, щодня атакує українські міста і села ракетами та дронами.
«Україна налаштована рішуче. Сформована потужна міжнародна коаліція за чесний спорт, куди входять 35 держав. Разом ми готові бойкотувати Олімпійські ігри в Парижі, якщо РФ та Білорусь будуть допущені до участі у змаганнях. Очікуємо, що МОК прийме правильне рішення та рішуче відсторонить агресора від Олімпіади», - заявив Шмигаль.
Як повідомлялося, Міжнародний олімпійський комітет (МОК) заявив, що не відправлятиме запрошення Росії та Білорусі на Літні Олімпійські ігри 2024 року в Парижі (Франція).
Літня Олімпіада відбудеться з 26 липня до 11 серпня 2024 року, а Паралімпіада – з 28 серпня до 8 вересня.