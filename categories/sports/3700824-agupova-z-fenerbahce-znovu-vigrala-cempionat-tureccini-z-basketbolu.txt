Капітан жіночої збірної України з баскетболу Аліна Ягупова виграла черговий трофей у своїй кар'єрі.

Клуб українки «Фенербахче» здолав «Мерсін» (82:56) у третьому матчі фінальної серії плей-офф чемпіонату Туреччини і виграв вирішальну серію із загальним рахунком 3:0, передає Укрінформ.
Для «Фенербахче» це 17-й титул в історії чемпіонатів Туреччини і третій поспіль. Утретє «золото» виграла і Ягупова.
У фінальній серії українка участі не брала, а загалом нинішнього сезону у чемпіонаті Туреччини провела 15 матчів. У середньому вона грала 27,2 хвилини, набирала 14,0 очка, робила 5,3 підбирання та 6,2 передачі.
Додамо, що нинішнього сезону «Фенербахче» вперше у своїй історії виграв Євролігу, а Аліна Ягупова увійшла до другої символічної збірної турніру.
Фото: Getty Image.