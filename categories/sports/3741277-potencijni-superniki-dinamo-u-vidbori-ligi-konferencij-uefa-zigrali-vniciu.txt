У Лізі конференцій УЄФА 27 липня проходять перші матчі другого відбіркового раунду сезону-2023/24.

Поєдинок у Єревані між вірменським «Араратом» та «Арісом» з Греції завершився внічию 1:1, передає Укрінформ.
На гол івуарійського форварда господарів Вільфріда Квассі Еза на 11-й хвилині гості відповіли результативним ударом гондураського півзахисника Люїса Палми (20).
Як повідомлялося, у третьому відбірковому раунді турніру суперником київського «Динамо» стане переможець протистояння за сумою двох матчів «Арарат» (Вірменія) - «Аріс» (Греція).
Поєдинки пройдуть 10 та 17 серпня.