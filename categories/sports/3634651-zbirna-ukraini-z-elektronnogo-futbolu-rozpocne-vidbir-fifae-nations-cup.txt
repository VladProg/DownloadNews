15 грудня збірна України з електронного футболу розпочинає виступи у кваліфікації чемпіонату світу FIFAe Nations Cup 2023.

«Синьо-жовті» візьмуть участь у першому відбірковому раунді (плей-ін), матчі якого відбуватимуться у форматі 2vs2 на платформі PS5 та триватимуть із грудня 2022-го по березень 2023 років, передає Укрінформ.
Українську команду на цих змаганнях представлятимуть четверо кіберфутболістів, які стали переможцями національного відбору: Олександр CIG Grishay Гришай та Андрій CIG ST92 Шакалов (основний склад), Денис ECF_Phoenix Євтушик та Ярослав ECF_BlackStar98x Гурмак (резервний склад).
За підсумками жеребкування збірна України потрапила до конференції 3 і розпочинає турнірний шлях з дивізіону 2. Суперниками нашої команди під час стартового ігрового тижня є збірні Швейцарії, Бельгії, Греції та Грузії.
Матчі пройдуть за круговою системою у форматі BO1. За перемогу в іграх плей-ін нараховуватимуться 3 очки, за нічию - 1, за поразку - 0.
Якщо збірній України вдасться закінчити цей ігровий тиждень у топ-2, вона вийде до дивізіону 1. Саме в дивізіоні 1 після завершення раунду плей-ін будуть розіграні дві путівки до плей-оф FIFAe Nations Cup 2023.
Фото: uaf.ua.