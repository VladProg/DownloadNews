Київський футбольний клуб «Динамо» завершив міжсезонну підготовку до другої частини сезону, що тривала у Туреччині з 20 січня до 26 лютого.

За цей час команда Мірчі Луческу провела 14 контрольних поєдинків, у яких здобула 7 перемог, 3 рази програла і ще 4 спаринги завершила внічию. Різниця забитих м’ячів при цьому - 23:12, передає Укрінформ.
Найкращим бомбардиром «Динамо» у контрольних матчах зими-2023 став Олександр Караваєв, на рахунку якого чотири забиті м’ячі (один із них - зз пенальті). Три голи в активі молодого динамівського півзахисника Антона Царенка. По два м’ячі за час зборів забили Владислав Супряга, Владислав Ванат, Назар Волошин і Беніто.
Суперниками киян у спарингах стали представники таких країн: Латвія (4 матчі), Австрія (2), Румунія (2), Північна Македонія (2), Туреччина (1), Словенія (1), Данія (1), Узбекистан (1).
Свій перший офіційний матч 2023 року київське «Динамо» проведе найближчої суботи, 4 березня, коли в 16-у турі чемпіонату України зіграє на власному полі з «Інгульцем» з Петрового.
Фото: fcdynamo.com.