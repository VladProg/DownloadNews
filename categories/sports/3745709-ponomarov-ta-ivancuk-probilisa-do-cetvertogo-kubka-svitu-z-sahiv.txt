Перед третім раундом шахового Кубку світу-2023 у Баку перспективи українських шахістів вважалися не дуже райдужними.

З трьох наших гросмейстерів лише Антон Коробов мав трохи кращі шанси за рейтингом. Його суперником був турецький шахіст Вахап Санал. Проте, основні партії закінчилися унічию. А от на тайбрейку у першій партії Антон поступився чорними, а в другій, прагнучи будь що відігратися, не лише не зміг цього зробити, а й узагалі програв. Загальний рахунок - 3:1 на користь турецького гросмейстера.
Ветерани українських шахів - Василь Іванчук та Руслан Пономарьов - грали з яскравими представниками азійської школи - відповідно з Веєм І з Піднебесної та в’єтнамцем Ле Куанг Льємом. Обидва молоді суперники наших титулованих гросмейстерів мали набагато вищі рейтинги.
Проте, досвід наших зірок теж мав неабияке значення. Щоправда, уже в першій партії Іванчук білими потрапив у кепське становище, проте спромігся досягнути нічию.
У другому двобії Василь чітко зрівняв гру й перевів матч у тайбрейк. Початок додаткового змагання без проблем закінчився миром (Іванчук мав білі фігури). А в другій партії наш зірковий гросмейстер дав повчальний урок молодому шахісту і чорними переграв того в ендшпілі. Отож, перемога, а рахунок матчу - 2,5:1,5.
Пономарьов в основний час чорними упевнено зрівняв гру і навіть захопив ініціативу, але її виявилося недостатньо для перемоги - нічия. Руслан наступного дня трохи тиснув на суперника, але цього виявилося замало для виграшу.
На перебої українець одразу пішов у наступ білими й отримав переможну позицію. Але те, що було плюсом для Руслана, років двадцять тому (відмінна техніка реалізації), цього разу не спрацювало - лише нічия. Цікаво, що й у другій додатковій зустрічі Пономарьов, граючи чорними, довів позицію до вирішальної переваги. Але й знову «не влучив у порожні ворота».
Одразу згадався сакраментальний вислів «Не забиваєш ти - забивають тобі». Але в третій додатковій партії українець, який грав чорними показав школу вищої шахової майстерності і в ендшпілі чудово переграв Ле Куанг Льєма. У четвертій додатковій Руслан упевнено утримав білими нічию. Отож, 3,5:2,5 на його користь.
Тепер, у четвертому раунді Іванчук зустрінеться із Саналом, а Пономарьов - з угорцем Ференцем Беркешем.
Серед сенсацій третього кола - виліт француза Вашьє-Лаграва від узбека Жавохіра Сіндарова - 1,5:2,5.
У жінок зустрілися дві Анни - Ушеніна з Музичук. Ушеніна білими отримала абсолютно виграшну позицію. Але суперниця чинила шалений опір і спромоглася досягнути нічию. Наступного дня Ушеніна виглядала дещо розгубленою, пройшла повз продовження, яке гарантувало їй рівну гру і швидко програла. 2,5:1,5 - на користь львів’янки.
Її сестра Марія упевнено подолала Вайшалі Рамешбабу з Індії з рахунком 2:0. Цікаво, що у другій партії (чорними) Марія обрала відкритий варіант іспанської партії, який вона чудово знає іще з часів матчу за корону проти китаянки Хоу Іфань (2016 рік).
А от Юлія Осьмак, хоча втрималася в основний час проти сильної китаянки Чжу Цзіньєр , розсипалася на тайбрейку. Рахунок - 1:3.
Тепер про примхи жеребкування. Сестри Музичук зустрінуться між собою в четвертому раунді. А на переможницю чекає у чвертьфіналі найімовірніше чемпіонка світу Ю Веньюн з Китаю.
Петро Марусенко, міжнародний майстер.
Фото: fide.com.