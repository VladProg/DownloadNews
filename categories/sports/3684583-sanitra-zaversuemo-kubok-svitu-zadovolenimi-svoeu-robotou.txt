Україна вперше в історії завершила сезон Кубка світу з біатлону без нагород.

Тренер чоловічої збірної України з біатлону Юрай Санітра підбив підсумки виступу команди на останньому етапі Кубка світу в норвезькому Холменколені, повідомляє Суспільне Спорт, передає Укрінформ.

«Скажу, що і спортсмени очікували кращих результатів на останньому етапі Кубка світу в норвезькому Голменколлені. Але на це треба дивитись ширше. Хлопці повністю віддались на етапі в Новому-Мєсті та Естерсунді, де показали дуже хороші результати. Вони зробили важливий крок до того, аби втримати місце в Кубку націй перед сильними командами – Фінляндією та Словенією. Не всі спортсмени [в Голменколлені] були на 100% в хорошому стані як психологічно, так і фізично. У деяких були проблеми зі здоров’ям. Скажу, що останній етап не був хорошим для нас, але все одно завершуємо Кубок світу та їдемо з Норвегії щасливими, задоволеними тією роботою, яку ми зробили цього сезону», - сказав Санітра.
На заключному етапі Кубка світу в Голменколлені найкращим результатом українських біатлоністів у чоловічих змаганнях стали потрапляння до топ-40 Артема Прими та Антона Дудченка у гонці переслідування. Українці не змогли відібратися до мас-старту, який відбувся в неділю.

Найкращим результатом збірної України в цьому сезоні була 5-та позиція в чоловічій естафеті в Естерсунді.

Як повідомляв Укрінформ, переможцем медального заліку вшосте поспіль стала Норвегія – 61 нагорода.

Фото: Getty Image