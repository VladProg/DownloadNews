Міністр молоді і спорту України, президент НОК Вадим Гутцайт прокоментував рішення Міжнародної федерації фехтування (FIE) дискваліфікувати українку Ольгу Харлан за відмову тиснути руку росіянці Анні Смірновій після поєдинку на ЧС.

Він сказав про це для Голосу Америки, передає Укрінформ.
«Нам потрібно зараз включитися. Я як президент Національного олімпійського комітету, як міністр молоді та спорту, я вже на понеділок збираю ті федерації, де обов’язково потрібно тиснути руку як вітання після матчу чи до матчу. Я звертатимусь до президентів міжнародних федерацій як президент національного олімпійського комітету, і показуватиму приклад фехтування, які змінили правила, що після бою не тиснуть руку», - сказав він.
Вадим Гутцайт також наголосив на тому, що заява МОК про «лояльне ставлення до українців» допоможе змінити правило з обов'язковим рукостисканням.
Як повідомлялося, у стартовому турі індивідуальних змагань чемпіонату світу у Мілані (Італія) Смірнова зустрілася з українською шаблісткою Ольгою Харлан, яка відмовилася від рукостискання після перемоги над росіянкою. FIE спочатку відсторонила від участі у турнірі українську фехтувальницю, однак згодом призупинила санкції проти Харлан.
Шаблістки жіночої збірної України зупинилизя за крок до п'єдесталу чемпіонату світу з фехтування у Мілані (Італія), поступившисть у матчі за третє місце команді Республіки Кореї.