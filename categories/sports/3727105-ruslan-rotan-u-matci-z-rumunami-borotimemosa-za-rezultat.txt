Головний тренер молодіжної збірної України з футболу Руслан Ротань розповів про свої очікування від сьогоднішньої гри Євро-2023 (U21) проти господарів поля - команди Румунії.

Наставник зазначив, що у цьому матчі обидві команди змагатимуться за результат, пероедає Укрінформ.
«Ми перш за все хочемо покращити свою гру, робимо все для того, щоб від матчу до матчу вдосконалюватися, віддаватися, працювати. Є ще й поняття характеру, який грає вагому роль. Погодні умови, футболістам буде важко у фізичному плані за такої спекотної температури, - також треба до цього готуватися. Це буде інша гра, ніж та, що була з Хорватією. Збірна Румунії грала з Іспанією. Треба об’єктивно виділити збірну Іспанії, яка показує гарний футбол, протягом багатьох років грає практично в одній структурі, там зібрані дуже сильні виконавці. Хорватія, Україна, Румунія - приблизно одного рівня. Наша гра з хорватами була практично рівна. Завтра також не буде ситуації, коли хтось буде повністю володіти територіальною перевагою та домінувати. Буде дуже важкий матч, плюс погодні умови. Дві команди битимуться за результат, який потрібен їм обом», - сказав Ротань.
Поєдинок Румунія - Україна розпочнеться у Бухаресті о 19.00 за київським часом.
Фото: uaf.ua.