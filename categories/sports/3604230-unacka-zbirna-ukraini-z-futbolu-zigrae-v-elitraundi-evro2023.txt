Матчем проти команди Боснії і Герцеговини юнацька збірна України U17 (футболісти не старші 2006 року народження) завершила виступ у кваліфікаційному раунді чемпіонату Європи.

Як повідомляє офіційний сайт Української асоціації футболу (УАФ), підопічні Юрія Мороза вже після перемог над Азербайджаном (5:2) та Ліхтенштейном (7:0) достроково гарантували вихід до еліт-раунду відбору, передає Укрінформ.
У заключному матчі групи 2 українці забезпечили собі перше місце у квартеті, зігравши внічию з Боснією та Герцеговиною - 1:1.
У складі «синьо-жовтих» на полі тренувального центру боснійської футбольної федерації в Зениці на 66-й хвилині відзначився Кирило Пашко.
Жеребкування елітного раунду кваліфікації юнацького Євро-2023 відбудеться 8 грудня.
Фото: uaf.ua.