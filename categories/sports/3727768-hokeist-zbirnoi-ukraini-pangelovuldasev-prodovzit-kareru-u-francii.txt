Захисник національної збірної України з хокею Пилип Пангелов-Юлдашев продовжить кар'єру у французькій «Ніцці».

Ця команда минулого сезону врятувалася від вильоту з провідної у країні Ліги Магнус, передає Укрінформ.
У попередньому сезоні 29-річний оборонець виступав за польську «Унію» і допоміг команді виграти бронзові нагороди.
Пангелов-Юлдашев провів результативний сезон і записав в актив рекордні для себе 32 очки (9 голів + 23 результативні передачі) у 50-ти іграх сезону. Крім того, Пилип виступав за Україну на чемпіонату світу в Естонії, де у п'яти іграх набрав 6 балів (2+4) за системою «гол+пас».
«Новий виклик - це завжди цікаво, - сказав Пилип. - У вищому дивізіоні Франції виступає 12 команд і набагато гостріша боротьба за місце у плей-офф, ніж у Польщі. Тож з нетерпінням очікую на старт сезону».
Фото: fhu.com.ua.