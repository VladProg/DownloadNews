Київське «Динамо» продовжує підготовку до старту нового сезону в австрійській федеральній землі Каринтія.

Позаду вісім днів насичених зборів, передає Укрінформ.
Погода у регіоні досить мінлива. Упродовж першого тижня збору були як спекотні дні, так і дощові. Втім в останні кілька днів встановилася дуже спекотна погода - тренування, що розпочалося вранці вівторка, проходило за температури понад 30 градусів.
Заняття на полі розпочалося незвично – замість традиційної пробіжки та розминки Мірча Луческу запропонував гравцям розташуватись по своїх позиціях та трохи пограти без особливого супротиву, аби краще відчути м’яч та партнерів.
Далі ігрові вправи чергувалися зі вправами на розвиток спритності, координації та стартової швидкості. А найбільше азарту в гравців викликав мінітурнір, у якому взяли участь лише польові гравці, а замість традиційних воріт використовувались маленькі. Поділені на чотири команди динамівці почергово змагалися на двох невеликих полях, обмежених тренувальними фішками. Головною відмінністю від традиційної гри була відсутність голкіперів, і польовим гравцям з огляду на розміри воріт теж не можна було грати руками. Втім деякі футболісти навіть стелилися у підкатах, намагаючись врятувати ворота від пропущеного м’яча.
А от голкіпери, яку більшу частину тренування займалися за окремою програмою, мали вдосталь традиційної роботи вже наприкінці тренування, коли польові гравці відпрацьовували удари по воротах, а воротарі, відповідно, свою реакцію та майстерність.
У середу команда вирушає з аеропорту в Клагенфурті до Швейцарії, де у місті Біль на Tissot Arena відбудеться товариський матч з чинними чемпіонами цієї країни «Янг Бойз» (Берн).
Додамо, що минулого сезону 16-разові чемпіони України посіли у турнірній таблиці національної першості лише четверте місце.
Фото: fcdynamo.com.