Президент European Athletics Добромір Карамарінов прокоментував це рішення.

Рада Європейської асоціації легкої атлетики (European Athletics) підтвердила свою позицію щодо заборони для представників росії та білорусі на участь у подіях та заходах під своєю егідою, повідомляє пресслужба організації, передає Укрінформ.
«European Athletics продовжує рішуче підтримувати позицію, викладену спочатку у заяві від 1 березня 2022 року, згідно з якою «всі спортсмени, обслуговуючий персонал та інші офіційні особи з росії та білорусі будуть виключені з участі у будь-яких змаганнях European Athletics в найближчому майбутньому», – йде мова у релізі організації.
«У зв'язку з тим, що війна в Україні триває вже більше року, Рада Європейської асоціації легкої атлетики хотіла показати, що ми не вагаємося у своїй позиції щодо заборони, що продовжується, на участь російських і білоруських спортсменів», – прокоментував позицію організації її президент Добромір Карамарінов.
Як повідомляв Укрінформ, раніше Міжнародна федерація фехтування (FIE) прийняла рішення про повернення російських і білоруських спортсменів до міжнародних змагань.

Фото: european-athletics.com