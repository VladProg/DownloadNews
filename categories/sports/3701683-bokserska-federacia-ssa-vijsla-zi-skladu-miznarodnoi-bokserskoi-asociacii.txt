USA Boxing доєднається до новоствореної World Boxing.

USA Boxing — організація, що опікується боксом у США — оголосила про припинення свого членства в Міжнародній боксерській асоціації (IBA), передає Укрінформ.
Представники USA Boxing увійшли до керівної ради World Boxing спільно з колегами з Великої Британії, Німеччини та Нідерландів, серед інших країн. Сама ж американська федерація планує отримати повноцінне членство найближчим часом.
«USA Boxing негайно розпочне процес подання [заявки на членство] у World Boxing та надасть її у перший день, 1 травня 2023 року або близько того», — стверджує виконавчий директор Майк Макеті.
Від початку року США вже відмовлялися брати участь у чоловічому та жіночому чемпіонатах світу, які проводила IBA. Тоді це пояснили «сукупністю всіх факторів», включно з позицією Асоціації щодо війни в Україні.
IBA з 2019 року не визнається Міжнародним олімпійським комітетом. Той звинувачував Асоціацію в надмірній фінансовій залежності від російського «Газпрому» та проблемах з управлінням. Через це боксу ризикувало виключення з програми літньої Олімпіади 2028 року.
Від початку повномасштабного російського вторгнення до України IBA також стала єдиною спортивною федерацією, що повністю поновила росію та білорусь у правах. На турнірах організації боксерам двох країн дозволяють змагатися під державними прапорами та символікою.

Як повідомляв Укрінформ, у квітні World Boxing — новостворена організація, заявила про свої наміри здобути визнання МОК та проводити олімпійські боксерські турніри.
Фото: Getty Image