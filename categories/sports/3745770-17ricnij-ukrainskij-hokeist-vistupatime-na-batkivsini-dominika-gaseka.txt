Український хокейний форвард Олексій Євтехов продовжить кар'єру у рідному місті знаменитого чеського голкіпера Домініка Гашека - Пардубіце.

У новому сезоні гравець юніорської збірної України виступатиме у молодіжній команді «Динамо-Пардубіце» у чемпіонаті Чехії до 20-ти років, передає Укрінформ.
Минулого сезону 17-річний уродженець Краматорська Євтехов також виступав у Чехії за остравську «Порубу» U17 та набрав вражаючі 43 очки (20 шайб +23 передачі) у 37-ми іграх.
Зазначимо, що у складі нової команди Олексій Євтехов не просто дебютував, а й допоміг«Динамо-Пардубіце» U20 здобути передсезонний Кубок Мера за участю п'яти чеських команд. У трьох домашніх матчах дводенного турніру українець відзначився закинутою шайбою та результативною передачею.
«Початок виступів у «Динамо-Пардубіце» можна занести до активу, - каже Олексій Євтехов. - Тренери давали всім гравцям багато ігрового часу, я виходив також у нерівних складах і, вважаю, показав себе гідно. Найяскравіше враження від турніру? Безперечно, це мій прем'єрний гол у формі нової команди. Приємно, як партнери тепло привітали. Щодо мого переходу з «Поруби», то тут мій вибір легко пояснити: я хочу розвиватися як хокеїст і у перспективі грати у чеській екстралізі, а «Поруба» не має команди у елітному дивізіоні.», - сказав хокеїст.
Додамо, що навесні 2023 року Олексій виступав на чемпіонаті світу U18 за збірну України і допоміг команді Олександра Бобкіна утриматись у Дивізіоні 1A.
Фото: facebook.com/fhu.com.ua.