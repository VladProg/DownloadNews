Марта Костюк принесла збірній України перше очко у поєдинку з Японією.

Українська тенісистка Марта Костюк поділилася емоціями від першого матчу плей-оф Кубку Біллі Джин Кінг проти команди Японії, повідомляє BTU, передає Укрінформ.

«Я така людина, що я зрідка задоволена тим, як я граю, але сьогодні, я гадаю, я впоралась непогано. Так, звісно я нервувала більше, ніж мені хотілось. Я дуже критично ставлюсь до того, як я граю. Звісно, коли граєш за країну, то відчуваєш трохи більше напруги. Тим паче, що я давно не грала матчі, відпочивала і 2 тижні ракетку до рук не брала. Але ось після матчу я заспокоїлась і в принципі задоволена своїм виступом. Завжди можна відіграти краще, але іноді похвалити себе теж треба. Ось чим я насправді задоволена, так це тим, як я зіграла на важливих м’ячах. За це я дуже рада», - сказала Костюк.
Костюк у двох сетах обіграла Місакі Дої та принесла перше очко збірної України у протистоянні. У другому поєдинку дня Катаріна Завацька здолала Моюку Учіджиму.
Завтра Костюк зіграє проти Учіджими (початок матчу – о 06:00 за київським часом), а Завацька вийде проти Дої. У матчі парного розряду мають зіграти дуети Костюк/Людмила Кіченок та Шуко Аояма/Ена Шібахара.


Як повідомляв Укрінформ, переможець матчу зіграє у кваліфікації Кубка Біллі Джин Кінг у наступному році.
Фото: Getty Image