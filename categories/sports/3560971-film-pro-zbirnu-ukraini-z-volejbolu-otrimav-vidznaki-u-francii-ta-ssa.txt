Документальний фільм «Лінія атаки», присвячений національній чоловічій збірній Україні з волейболу, увійшов до офіційної програми Beausoleil Côte d’Azur International FICTS Festival du Cinema Sportif у Франції і здобув Platinum Winner Award на 55-му міжнародному кінофестивалі WorldFest в Г’юстоні (США).


Автори стрічки - футбольний блогер та функціонер Тарас Герега і продюсер та режисер Павло Черепін, передає Укрінформ.
Фільм, який присвячений підготовці та виступу національної команди на чемпіонаті Європи-2021, розповідає про гравців та тренерський штаб збірної.
«Стрічка була знята ще у 2021 році та серед іншого мала на меті створити підґрунтя для популяризації волейболу в країні перед чемпіонатом Європи 2023 року, який мав проходити в Україні. Повномасштабна військова агресія рф поставила під сумнів можливість проведення турніру в країні, проте національна збірна робить все від себе залежне, щоб гідно представити Україну на європейському форумі. Адже це дасть змогу в черговий раз привернути увагу світу до нашої держави, яка героїчно протистоїть військовій агресії», - сказав Герега.
«Ми маємо важливу місію - тримати Україну в полі зору міжнародних медіа і усіх можливих світових аудиторій, зокрема, спортивних. Те, що українські спортсмени продовжують виступати і перемагат у світі, а жовто-сині прапори майорять на трибунах футбольного стадіону у Глазго чи волейбольної арени в Катовіце - вже маленька перемога. А саме з багатьох маленьких і складеться в підсумку велика й найголовніша», - зазначив Черепін.
Фото: fvu.in.ua.