Збірна України з пляжного футболу провела другий контрольний поєдинок на навчально-тренувальному зборі у Португалії.

Раніше підопічні Миколи Костенка та Олександра Корнійчука в Бразі поступилися команді Португалії в товариському матчі - 4:7, а тепер рахунок був 3:7, передає Укрінформ.
Голи: Сантуш (10-та і 11-та хвилини), Мано (16), Мартінш (18, 23, 35), Пінтадо (28) - Войток (21), Пашко (27), Зборовський (34).
У першому періоді господарі майданчика відразу ж захопили ініціативу, що й вилилося у два голи. У другій 12-хвилинці португальці продовжували нарощувати перевагу, і лише коли вона сягнула чотирьох м'ячів, Дмитро Войток зумів «розмочити» рахунок. Утім, до кінця періоду «синьо-жовті» пропустили ще раз і лише після останньої перерви змогли вирівняти гру.
Заключний період завершився внічию - обидві команди забили по два м'ячі.
Надалі на збірну України чекає переїзд до португальського міста Назаре, де є попередня домовленість про два товариські матчі з місцевими клубами.
Фото: uaf.ua.