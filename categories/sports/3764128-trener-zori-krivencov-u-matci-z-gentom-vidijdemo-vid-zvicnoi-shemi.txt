Головний тренер футболістів луганської «Зорі» Валерій Кривенцов розповів про свої очікування від матчу команди проти бельгійського «Гента» у стартовому турі групового раунду Ліги конференцій.

Наставник зазначив, що враховуючи стиль суперника, «Зоря» цього разу відійде від своєї звичної схеми, передає Укрінформ.
«Про суперника інформації у нас достатньо. «Гент» на 50 відсотків складається з легіонерів. У складі команди - вісім представників збірних різних країн. Бельгійський клуб показує атакувальний, агресивний, контактний футбол. «Гент» лідирує в чемпіонаті Бельгії, пройшлов три раунди кваліфікації Ліги конференцій. Ми всіх поважаємо, але нікого не боїмося... Враховуючи структуру гри «Гента», ми дещо відійдемо від нашої звичної схеми і зіграємо по-іншому. Чи вийде це в нас, покаже гра. Але в будь-якому разі ми гратимемо і за клуб, і за нашу країну, і за людей, які захищають Україну. Тому буде позамежна самовіддача», - сказав Кривенцов.
Матч «Зоря» - «Гент» відбудеться у польському місті Люблін на «Арені Люблін» і розпочнеться о 22.00 за київським часом.
Окрім «Зорі» та «Гента», у групі B ЛК також грають ізраїльський клуб «Маккабі» (Тель-Авів) та ісландський «Брейдаблік».
Фото: facebook.com/zoryafc.