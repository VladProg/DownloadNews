Український захисник Богдан Михайліченко став гравцем хорватського футбольного клубу «Динамо» із Загреба.

Офіційний сайт балканців не повідомляє про деталі угоди з 26-річним гравцем, передає Укрінформ.
Відомо лише, що Михайліченко поставив свій підпис під багаторічним контрактом.
«Для мене виняткова честь стати членом такого поважного клубу. Я знаю, що «Динамо» протягом багатьох років регулярно бере участь у єврокубках і домагається там помітних результатів, а також те, що воно є абсолютним лідером у своєму чемпіонаті. Я також поговорив зі своїм колишнім тренером Ігорем Йовічевичем, який підтвердив мені, що «Динамо» - чудовий вибір для продовження моєї футбольної кар'єри і переходу на вищий рівень. Не можу дочекатися, коли одягну синю майку і вперше зіграю за «Динамо». Можу пообіцяти вболівальникам, що зроблю все можливе, щоб виправдати мій прихід», - цитує Михайліченка пресслужба загребського «Динамо».
Нагадаємо, попереднім клубом українця був бельгійський «Андерлехт». Втім, сезон-2022/23 Богдан провів у донецькому «Шахтарі» на правах оренди.
Фото: «Динамо» (Загреб).