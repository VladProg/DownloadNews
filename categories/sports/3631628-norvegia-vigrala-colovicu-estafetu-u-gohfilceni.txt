Україна фінішувала на 12-му місці.

Збірна Норвегії виграла чоловічу естафету на другому етапі Кубка світу з біатлону в австрійському Гохфільцені, передає Укрінформ.

Норвежці впевнено йшли по всій дистанції і перед останнім етапом вигравали більше хвилини у найближчих суперників. Ветле Крістіансен, який завершував гонку, припустився зайвих промахів і пробіг коло штрафу, але запасу часу вистачило, щоб фінішувати першим.
Друге місце посіла збірна Швеції, яка програла переможцям півхвилини. На третьому місці розташувалася Німеччина – німці, як і Норвегія, були змушені бігти штрафний круг.
Збірна України у складі Артема Прими, Антона Дудченка, Богдана Цимбала та Тараса Лесюка фінішувала на 12-й позиції. Українці пройшли дистанцію без штрафів, використавши вісім додаткових патронів.

Як повідомляв Укрінформ, раніше відбулася жіноча гонка переслідування, яку виграла лідер особистого заліку француженка Жюлья Сімон. Українка Анастасія Меркушина фінішувала 35-ою.

Фото: Getty Image