Міжнародний паралімпійський комітет (МПК) призупинив членство національного паралімпійського комітету (НПК) росії у своїй організації.

Як повідомляє Укрінформ з посиланням на Твіттер МПК, відповідне рішення було прийнято на позачерговій Генеральній асамблеї МПК у Берліні у середу.
"На позачерговій Генеральній асамблеї в Берліні члени МПК 64 голосами "за" (при 39 голосів "проти" і 16 утрималися) підтримали пропозицію про негайне призупинення членства НПК росії у зв'язку з її нездатністю виконувати членські зобов'язання відповідно до Статуту МПК", - йдеться у повідомленні.
Також було вказано на те, що у зв'язку з призупиненням членства НПК росії втрачає всі права членства в Міжнародному паралімпійському комітеті, з правом подачі апеляції. При цьому, якщо апеляція не буде задоволена, то "тільки Генеральна асамблея може скасувати призупинення членства".
Наступна Генеральна Асамблея МПК, ймовірно, відбудеться в 4 кварталі 2023 року.
Як повідомляв Укрінформ, раніше українські паралімпійці закликали не допускати представників росії та білорусі до змагань, оскільки "спортсмени та офіційні представники країн-агресорів відверто і безсоромно підтримують криваві дії російського диктатора, вбивства мирних людей і геноцид українського народу".