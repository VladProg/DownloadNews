Українські футбольні судді Катерина Монзуль та Марина Стрілецька, які ввійшли до списку арбітрів матчів фінальної стадії жіночого чемпіонату світу-2023, відпрацювали на поєдинках міжконтинентального плей-оф кваліфікації.

Монзуль у ролі головного арбітра та Стрілецька в якості асистентки арбітра у складі інтернаціональних бригад працювали на матчах Сенегал - Гаїті (0:4) та Парагвай - Панама (0:1), які відбулися в новозеландських містах Окленд та Гамільтон, передає Укрінформ.
Фінальний турнір жіночого ЧС-2023 пройде з 20 липня до 20 серпня в Австралії та Новій Зеландії.
Загалом у списку 53 рефері. Для Монзуль цей мундіаль стане вже третім у кар’єрі.
Варто зауважити, що Катерині 2015 року довірили судити фінальний матч чемпіонату світу, в якому США переграли Японію з рахунком 5:2.
На фото: Катерина Монзуль/uaf.ua.