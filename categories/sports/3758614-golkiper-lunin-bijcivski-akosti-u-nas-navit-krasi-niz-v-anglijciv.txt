Воротар футбольної збірної України і мадридського «Реала» Андрій Лунін розповів про заключний етап підготовки команди до матчу кваліфікації Євро-2024 проти Англії.

Він високо оцінив настрій команди перед поєдинком, передає Укрінформ.
«Настрій у збірній гарний, бойовий. Із цим проблем немає, готуємося. Розбираємо суперника, як він грає, відпрацьовуємо наші дії. На папері, звичайно, англійці - фаворити. Але це справа така - усе вирішиться на полі 9-го числа. У нас також хороші гравці, хороша команда. А бійцівські якості в нас навіть кращі.
Робота у збірній і робота в клубі? Це взагалі два різні світи. Два різні тренери, різні схеми. Але подобається підхід Сергія Реброва, дуже сучасний. Ми намагаємося показувати гарну гру, яскраву, динамічну. Але завжди на перший план виходить результат, тож будемо працювати, щоб його здобути.
Так, як удома, не буде ніде, але граючи в іншій країні, побачити повний стадіон і мати потужну підтримку з таким суперником - це буде чудовий вечір. Будемо вдячні нашим уболівальникам і намагатимемося віддячити хорошою грою. Чекаємо на повний стадіон!» - сказав Андрій Лунін.
Як повідомляв Укрінформ, матч відбору Євро-2024 між національними збірними України та Англії відбудеться 9 вересня у польському місту Вроцлав (початок - о 19.00 за київським часом).
Фото: uaf.ua.