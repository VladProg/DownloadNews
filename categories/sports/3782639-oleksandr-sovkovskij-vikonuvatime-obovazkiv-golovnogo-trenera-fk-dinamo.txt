Після поразки в матчі з «Шахтарем» (0:1) у рамках чемпіонату України у відставку з посади головного тренера «Динамо» подав румунський фахівець Мірча Луческу.

Наступного дня після поєдинку футболісти та адміністративний персонал зібралися на навчально-тренувальній базі у Віті-Литовській. Президент клубу Ігор Суркіс представив команді нового наставника. Ним став багаторічний голкіпер «біло-синіх» Олександр Шовковський, який у статусі виконуючого обов’язки головного тренера готуватиме команду до наступних матчів у чемпіонаті України, передає Укрінформ.
«За результат завжди відповідають головний тренер та його тренерський штаб, ви ж відповідаєте за якість своєї гри, - звернувся до футболістів Олександр Володимирович. - І у вас є певний рівень гри, нижче якого ви не маєте права опускатися, а навпаки прагнути його підвищувати. Містер Луческу вкладав у вас свої сили, знання, досвід. А досяг він багато чого у своєму житті та карʼєрі. Тому я хочу, щоб ви ще раз подякували Містеру за виконану роботу».
Президент клубу Ігор Суркіс також поспілкувався з командою та тренерським штабом. Він подякував тепер вже колишньому наставнику Мірчі Луческу за час роботи з командою, і наголосив, що перед командою, як і раніше, стоїть завдання стати чемпіоном України.
У тренерському штабі Олександра Шовковського працюватимуть Еміль Карас, Олег Гусєв та Михайло Михайлов.
Олександр Шовковський уже виконував обов’язки головного тренера, коли наприкінці минулого сезону Мірча Луческу вимушений був зробити операцію на нозі та перебував на лікарняному.
Фото: fcdynamo.com.