У понеділок, 26 червня, футболісти київського «Динамо» приїхала до столичної клініки «Добробут», де «біло-сині» традиційно проходять медобстеження двічі на рік.

Гравці були поділені на дві групи. За два дні динамівці пройдуть усіх лікарів та здадуть необхідні аналізи, передає Укрінформ.
Сьогодні до клініки прибули 13 динамівців - Олександр Андрієвський, Денис Гармаш, Владислав Дубінчак, Богдан Леднєв, Владислав Кабаєв, Олександр Караваєв, Денис Попов, Микола Шапаренко, Володимир Шепелєв, Антон Боль, Назар Волошин, Максим Дячук та повернений із оренди в «Зорі» Сергій Булеца.
Як зазначив лікар першої команди Анатолій Жучка, жодних проблем зі здоров’ям у футболістів, які проходили медобстеження, немає, тож усі готові до важкої передсезонної роботи. Щодо результатів обстеження, то їх оброблятимуть протягом кількох днів, після чого передадуть клубним лікарям. Інші функціональні дослідження і тести можуть проводитися безпосередньо на клубній базі, для цього там є всі умови і необхідне обладнання.
Додамо, що увечері «біло-сині» зберуться на клубній базі у Віті-Литовській, де проведуть перше після відпустки тренування, а за тиждень, 3 липня, на команду чекає виїзд на навчально-тренувальний збір до Австрії.
Фото: fcdynamo.com.