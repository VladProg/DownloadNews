Українці двічі відігравались у ході зустрічі, але пропустили втретє.

Молодіжна збірна України поступилась Словаччині у першому матчі плей-офф відбору Євро-2023 (U-21) – 2:3, передає Укрінформ.
Команди швидко обмінялися голами. На початку поєдинку Томаш Суслов пробив пенальті. Анатолій Трубін відбив удар, але на добиванні Суслов був першим.
Українці відігралися за 7 хвилин. Після дальнього удару м’яч відскочив до Богдана В’юнника, який зрівняв рахунок.
Другий тайм продовжився обміном голами. Давід Стрелец скористався розгубленістю української оборони та забив через 20 секунд після відновлення гри.
Відразу відповіли українці. Артем Бондаренко у штрафному словаків продавив захисника та відпасував у зону воротарської площі, де зовсім неприкритим стояв Ванат. Владислав чітко закотив м’яч у порожні ворота.
І все ж таки словакам вдалося забити втретє. З лінії штрафного майданчика точно під штангу пробив Стрелец, оформивши дубль. Українці мали змогу зрівняти рахунок, але не змогли.
Матч-відповідь, який вважається «домашнім» для команди Руслана Ротаня, відбудеться в польському місті Бельсько-Бяла на Муніципальному стадіоні 27 вересня. Початок матчу – о 18:30 за Києвом.


Як повідомляв Укрінформ, завтра збірна України проведе матч проти команди Вірменії у Лізі Націй, початок поєдинку о 16:00 за Києвом.
Фото: uaf.ua