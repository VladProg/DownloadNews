Діти отримали 20 наборів спортивного інвентарю для шкіл.

19 листопада Міністр освіти і науки Сергій Шкарлет разом з головою Комітету ВРУ з питань освіти, науки та інновацій Сергієм Бабаком та заступником голови Комітету Сергієм Колебошином відвідали деокуповану Херсонщину, де оглянули постраждалі від російської агресії заклади освіти та зустрілися з освітянами.
Мережу закладів загальної середньої освіти Херсонської області становлять 383 заклади. До 24 лютого 2022 року це були одні зі зразкових гімназій, ліцеїв, шкіл та дитячих садків України. За період воєнних дій повністю зруйновано 14 шкіл, пошкоджено – 81. На цей час всі 469 закладів дошкільної середньої освіти – на простої, із них 5 зруйновано, 50 пошкоджено. Від сучасного інноваційного обладнання не залишилося практично нічого.
Попри постійні обстріли та тимчасову окупацію, права дітей на здобуття освіти забезпечуються. У 157 закладах загальної середньої освіти області (із них 26 закладів і 11 філій розташовані на деокупованій території, 131 заклад переведений на підконтрольну територію) продовжують навчатися майже 65 тис. учнів.

Частина дітей перебуває на тимчасово окупованій території, частина – за кордоном, решта – на підконтрольній території. Однак жодного освітнього процесу не могло б бути, якби не вчителі. 4 349 учителів Херсонщини героїчно тримали освітній фронт, навчали та продовжують навчати українських дітей.
На території Херсонської області проживають родини, які потребують найшвидшого відновлення звичайного формату життя, навчання. Держава вже розпочала оперативну програму відновлення деокупованої території з метою повернення та відновлення нормального життя жителям регіону.

Благодійний фонд Parimatch Foundation долучається до підтримки освітян, дітей та молоді. У фокусі — відновлення та надання можливостей займатися спортом та руховою активністю, відкривати спортивні групи для дітей та укомплектовувати заклади освіти спортивним обладнанням та інвентарем, аби підготувати їх до початку безпечного навчання офлайн.

В межах підписаного Меморандуму про співпрацю МОН і міжнародного благодійного фонду Parimatch Foundation Міністр освіти і науки Сергій Шкарлет передав від фонду 20 наборів спортивного інвентарю для шкіл Херсонщини, які є елементом комплексної програми «Нова фізична культура».
Зазначимо, що до повномасштабного вторгнення у Херсоні діяла програма «Так, я можу!» для дітей-спортсменів з інвалідністю. Діти від 6 до 17 років відвідували заняття з баскетболу. Для юних спортсменів було створене комфортне середовище, де вони мали змогу займатися спортом та знаходити друзів. У Фонді зазначають, що мають велике бажання відновити якомога скоріше спортивні програми, які б допомагали дітям, тренерам та вчителя швидше відновити своє ментальне здоров'я та впоратись із травмами війни через спорт. В межах програми «Допомога Україні» Фонд також планує профінансувати організацію дитячих таборів для фізичної та психологічної реабілітації дітей з Херсонщини, які постраждали від російської воєнної агресії в Україні.
Міністерство освіти і науки разом з благодійним фондом Parimatch Foundation продовжать укомплектовувати заклади освіти спортивним інвентарем та підтримувати учительський потенціал вчителів фізичної культури.
В межах програми «Нова фізична культура» Фондом вже придбано 500 спортивних наборів на загальну суму понад 5 млн грн. Більша частина з них вже розподілена між закладами освіти України у містах і селах, які найбільше потребували допомоги з обладнанням.