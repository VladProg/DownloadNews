Перший віцепрезидент Української асоціації футболу (УАФ) Олег Протасов прокоментував старт другого сезону національного чемпіонату в умовах воєнного стану.

Протасов зазначив, що футбол об'єднує українців, передає Укрінформ.
«Футбол під час війни потрібен Україні! І мова не лише про команди, гравців чи вболівальників. На прикладі минулого чемпіонату, першого в історії, який пройшов в умовах повномасштабної війни, ми переконалися, що футбол об’єднує українців. Перемоги збірної сприяють підняттю патріотичного духу, а матчі чемпіонату демонструють світу нескореність та переможний дух нашої держави. Футбол також став вагомим інструментом соціальної діяльності, спрямованої на підтримку ЗСУ та сімей, які постраждали від російської агресії.
Відновити національний чемпіонат під час активної фази бойових дій, які тривають і зараз, — надзвичайно складне комплексне завдання. Його минулого року перед президентом УАФ Андрієм Павелком поставив Президент України Володимир Зеленський. І його було виконано! Підготовка до чемпіонату вимагала від УАФ оперативності, чіткості і головне - згуртованості. І хочу сказати, що сьогодні ми згуртовані, як ніколи раніше, адже усвідомлюємо: наше головне завдання - зберегти український футбол», - заявив перший віцепрезидент УАФ.
Він також розповів, що асоціація постійно працює над підвищенням організаційного і спортивного рівня футбольних змагань.
«Незважаючи на воєнний стан, ми постійно працюємо над підвищенням організаційного і спортивного рівня змагань. Зокрема в УПЛ плануємо вже нинішнього сезону задіяти систему ВАР на всіх матчах туру. Для цього провели додаткове навчання фахівців, які працюють із системою. У стартовому турі УПЛ система ВАР була задіяна на трьох поєдинках, але вже в найближчих турах кількість таких ігор буде збільшено.
Попри війну, УАФ ані на день не припиняла роботу і зараз продовжує свою діяльність із розвитку футболу. Так, у всіх змаганнях ми акцентуємо увагу не лише на спортивній складовій, а й на безпеці учасників матчів та осіб, які задіяні на стадіоні. Але це реалії нашого існування. І ми не втомлюємося дякувати Збройним силам України за їхню мужність та героїзм і можливість грати у футбол на території нашої країни!» - сказав Олег Протасов
Фото: uaf.ua.