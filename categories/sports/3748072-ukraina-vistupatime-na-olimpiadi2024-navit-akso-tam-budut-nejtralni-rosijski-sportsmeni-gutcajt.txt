Україна готова взяти участь в Олімпійських іграх у Парижі наступного літа навіть за умови участі спортсменів з Росії та Білорусі під нейтральними прапорами.

Про це сказав міністр молоді та спорту, президент НОК України Вадим Гутцайт в інтерв’ю Kyodo News, передає Укрінформ.
«Наші спортсмени повинні бути на Олімпіаді. Наш прапор буде на церемонії відкриття, на змаганнях, наші спортсмени представлятимуть нашу державу, щоб у світі побачили, що Україна є, була і буде», – заявив Гутцайт.
Раніше Україна допускала бойкот Олімпіади-2024, якщо російським чи білоруським спортсменам буде дозволено змагатися навіть під нейтральним прапором. 26-го липня Міністерство молоді та спорту опублікувало наказ, в якому дозволило українським спортсменам змагатися з росіянами і білорусами, які будуть в нейтральному статусі.
Міжнародний олімпійський комітет (МОК) заявив, що не відправлятиме запрошення Росії та Білорусі на Літні Олімпійські ігри 2024 року в Парижі (Франція).
Літня Олімпіада відбудеться з 26 липня до 11 серпня 2024 року, а Паралімпіада – з 28 серпня до 8 вересня.