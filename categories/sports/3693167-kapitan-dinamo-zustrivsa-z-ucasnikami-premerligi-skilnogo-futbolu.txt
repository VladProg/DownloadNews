Капітан київського «Динамо» Сергій Сидорчук був запрошений на урочисту церемонію відкриття нового сезону та жеребкування Прем’єр-Ліги шкільного футболу «Даринок».

Ця урочиста подія, на якій зібралися всі команди-учасниці ліги, а це загалом близько чотирьох сотень школярів 9-11 класів, відбулася у великій аудиторії Деснянської державної районної адміністрації, за підтримки якої, а також за підтримки ФК «Динамо» (Київ) та маркет-моллу «Даринок», відбудеться другий сезон великого дитячого турніру, передає Укрінформ.
Турнір спрямований на популяризацію спорту та розвиток шкільного та масового футболу. У новому сезоні візьмуть участь 24 шкільні команди, які змагатимуться протягом 2,5 місяців. Команда-переможець отримає подарунок - запрошення на тренувальну базу ФК «Динамо», де підлітки зможуть побачитись зі своїми футбольними кумирами.
Про свого футбольного кумира під час церемонії відкриття сезону розповідав головний запрошений гість церемонії, Сергій Сидорчук. Подія розпочалася у форматі питання-відповідь, і про футбольних кумирів дитинства Сергія запитали одразу декілька хлопців. Відповідь Сергія була неочевидною - легендарний француз Зінедін Зідан, але не через його позицію на полі, а саме через ставлення до справи, професіоналізм та, звісно, футбольний хист.
Також учні запитували, чому на своєму футбольному шляху Сергій обрав саме «Динамо» та чи не мріяв грати у якихось європейських топ-клубах. Капітан «біло-синіх» зізнався, що, хоч сам народився і зростав у Запоріжжі, з малечку вболівав за киян, і в дитинстві мав придбані на ринку динамівські футболки із прізвищами Шевченка та Реброва. Мріяв грати не за якийсь європейський клуб, а саме за «Динамо» та збірну України.
Також Сергій розповів, що подібні шкільні футбольні турніри на кшталт «Шкіряного м’яча» викликають у нього найкращі спогади з дитинства і порадив юнакам цінувати цей час та повною мірою насолоджуватись ним.
Разом із Сидорчуком церемонію жеребкування провели голова Деснянської районної державної адміністрації Дмитро Ратніков, а також CEO City Capital Group (девелопера та керуючої компанії маркет-моллу «Даринок») Андрій Федоров.
Фото: fcdynamo.com.