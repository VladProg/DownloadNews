Футболісти донецького «Шахтаря» провели черговий спаринг на літніх навчально-тренувальних зборах у Нідерландах.

Цього разу підопічні голландського фахівця Патріка ван Леувена поступилися місцевому «Аяксу» (Амстердам) - 0:3, передає Укрінформ.
«Шахтар» пропустив перший м’яч на 19-й хвилині після реалізованого пенальті ганійським хавбеком Мохаммедом Кудусом. Ще до перерви рахунок до розгромного довели голи Стівена Бергвейна (32) та Кудуса (34).
Нагадаємо, «гірники» розпочнуть національний чемпіонат в Українській Прем'єр-лізі (УПЛ) 29 липня виїзним матчем проти харківського «Металіста-1925».
Як повідомлялося, у вересні «Шахтар» стартує у груповому турнірі Ліги чемпіонів УЄФА.
Фото: ФК «Шахтар».