Гравці національної баскетбольної збірної України В’ячеслав Кравцов та Сергій Павлов розпочали відновлення після серйозних травм.

Капітан національної команди центровий Кравцов, який є її рекордсменом за кількістю зіграних матчів та набраних очок, отримав розрив ахілового сухожилля під час заключного матчу пре-кваліфікації Олімпійських ігор проти Хорватії, передає Укрвнформ.
Павлов травмувався під час контрольної гри під час підготовки до кваліфікації. Український бігмен отримав розрив хрестоподібної зв’язки коліна у грі проти Ізраїлю.
24 серпня Кравцову успішно зробили операцію. Очікується, що реабілітація після неї розпочнеться за півтора місяці, а за три з половиною місяці В’ячеслав приступить до тренувань.
Павлов переніс операцію 23 серпня, за словами лікарів вона теж пройшла вдало. Перший тиждень після хірургічного втручання Сергій робив відновлювальні вправи у домашньому режимі, після чого розпочав реабілітацію в клініці, де працює кожного дня по 3-4 години.
Усі витрати на операції та реабілітацію гравців національної команди взяла на себе Федерація баскетболу України.
Фото: fbu.ua.