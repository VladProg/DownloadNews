«Гірники» візьмуть участь у благодійному турне.

Футболісти «Шахтаря» отримали дозвіл на виїзд з України цієї зими в умовах військового стану, повідомляє Tribuna.com, передає Укрінформ.

«Футболісти отримали дозвіл на виїзд у Варшаву задля подачі документів на візи США, щоб мати можливість взяти участь у турне в січні-лютому», – розповіли представники клубу.

Раніше повідомлялося, що «Шахтар» планує провести серію матчів у США в січні, серед суперників називалися «Ді Сі Юнайтед», «Інтер» Маямі та «Даллас». «Гірники» планують під час турне в США зібрати кошти для сімей, які постраждали від російського вторгнення в Україну.

Як повідомляв Укрінформ, «Шахтар» посідає друге місце у турнірній таблиці УПЛ, відстаючи на 5 очок від «Дніпра-1».
Фото: upl.ua