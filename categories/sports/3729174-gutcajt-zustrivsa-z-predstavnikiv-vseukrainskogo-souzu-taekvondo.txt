Міністр молоді та спорту України Вадим Гутцайт зустрівся з представниками Всеукраїнського союзу таеквон-до.

Міністр привітав спортсменів з визначним досягненням на ХІІ Кубку Європи, який проходив у Любліні (Польща), де українці здобули 42 медалі і посіли 2-е загальнокомандне місце, передає Укрінформ.
З початку військового вторгнення РФ в Україну, спортсмени та тренери Всеукраїнського союзу таеквон-до активно виступає на міжнародних змаганнях. Національна збірна команда України взяла участь у семи офіційних заходах світового та європейського рівнів, демонструючи високий рівень майстерності.
Вадим Гутцайт вручив головному тренеру Олегу Солов'ю, тренерам Ігорю Максименку та Олександру Тарасенку Подяками Міністерства молоді та спорту за їхній внесок у розвиток таеквон-до в Україні. Міністерські відзнаки отримали переможці Кубка світу та чинні чемпіони Європи Кіра Чекіс, Артур Кузьмін та Анна Сірокваша.
Представники Всеукраїнського союзу таеквон-до висловили вдячність міністру за підтримку та можливість тренуватися в належних умовах, що дозволяють досягати великих результатів та прославляти Україну.
Спортсмени подарували Гутцайту фотокнигу «Всеукраїнський союз таеквон-до. Історія перемог», яка увічнює світлини найважливіших здобутків українських таеквондистів на міжнародній арені за останні 18 років.
Фото: facebook.com/minmolodsport.