У суботу, 18 березня, у Києві на стадіоні імені Валерія Лобановського футболісти «Динамо» у 18-му турі чемпіонату української Прем'єр-ліги приймають луганську «Зорю».

У складі «біло-синіх» є два футболісти, які не зможуть зіграти через дискваліфікацію - Віталій Буяльський та Олександр Караваєв, передає Укрінформ.
Віталій після фінального свистка переможного матчу з «Дніпром-1» отримав пряму червону картку, а Олександр на 86-й хвилині того ж поєдинку одержав жовту, яка стала для нього четвертою у нинішньому розіграші УПЛ.
Під загрозою дискваліфікації у «Динамо» перебуває Джастін Лонвейк, у пасиві якого три жовті картки у чемпіонаті України.
Що ж до луганчан, то у них нема жодного дискваліфікованого футболіста. Більше того, жоден гравець «Зорі» не перебуває під загрозою пропуску матчу наступного туру.
Після 17-ти турів «Зоря» йде у чемпіонаті на третьму місці (34 очки), «Динамо» - на четвертому (33).
Фото: fcdynamo.com.