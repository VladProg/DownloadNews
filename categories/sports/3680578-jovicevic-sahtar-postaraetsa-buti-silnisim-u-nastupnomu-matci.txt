Головний тренер футболістів донецького «Шахтаря» Ігор Йовичевич прокоментував перший матч 1/8 фіналу Ліги Європи з нідерландським «Феєноордом» (1:1).

Наставник віддав належне супернику і зазначив, що «Шахтар» постарається бути сильнішим у наступному матчі, передає Укрінформ.
«Результат кращий, ніж гра, яку ми показали. Можливо, опонент відчув незіграність в останній лінії і накривав нас. За нашу гру у фазі оборони всій команді я можу лише подякувати, хоча ми не показали свого рівня. Думаю, у цьому запасі потенціалу криється шанс на матч-відповідь. Матч видався важким. «Феєноорд» - хороша команда, яка 14 матчів поспіль не програє. Якщо на такому рівні в тебе випадає один гравець, то це вже може бути проблемою. Ми маємо пишатися командою, яка билася за Україну. Не вийшло якісної та естетичної гри, яку ми показували раніше, - я згоден. «Феєноорд» точно заслуговував на гол, бо команда переважала нас. Ми не були швидкими на підбираннях. Якщо вони грали на п’ятій чи шостій передачі, то ми лише на четвертій. Якщо ми додамо, а ми вже стільки разів показували, що можемо це зробити, маємо шанс пройти далі. Треба вірити в це, адже протистояння складається з двох матчів. Усі казали, що ми абсолютні аутсайдери цієї пари, і нам би мали забити цілу торбу голів. Ми грали без Михайліченка й Коноплі, і на установці ця оборона вперше зігралася, але хлопці билися. Зробимо висновки, і постараємося бути сильнішими у наступному матчі», - сказав тренер.
Гра у відповідь відбудеться 16 березня на арені «Де Кейп» у Роттердамі (19.45).
Переможець протистояння за сумою двох матчів вийде до чвертьфіналу турніру.
Фото: facebook.com/fcshakhtar.