На 73-му році життя помер колишній український біатлоніст та тренер Василь Карленко.

Про це повідомили на сайті biathlon.com.ua, передає Укрінформ.
«10 вересня не стало визначної для українського біатлону людини, чиє життя забрало онкологічне захворювання. Вся біатлонна родина України висловлюють щирі співчуття рідним та близьким видатного тренера», - йдеться у повідомленні.
З 2010-го по 2014 рік Карленко працював головним тренером штатної збірної України з біатлону.
При ньому українські спортсмени здобули на офіційних міжнародних змаганнях 62 медалі різного ґатунку, включно з «золотом» в естафетній гонці (Віта Семеренко, Юлія Джима, Валентина Семеренко, Олена Білосюк) та «бронзою» Віти Семеренко у спринті у Сочі-2014.
Фото: biathlon.com.ua