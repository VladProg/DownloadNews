Захисника Маріуполя звільнили з полону в рамках обміну військовополоненими 21 вересня.


«Шахтар» взяв на себе лікування руки українського військовослужбовця Михайла Діанова, повідомляє Цензор.нет, передає Укрінформ.
Він був серед захисників Азовсталі, а потім перебував у російському полоні.
Донецький клуб пообіцяв Діанову операцію у найкращого фахівця Ізраїлю, але до цього Михайлу потрібно набрати вагу. У полоні він втратив 25 кг.
Нагадаємо, «Шахтар» нещодавно передав черговий гуманітарний вантаж на передову – продукти харчування та товари першої необхідності.
Загалом протягом двох останніх місяців клуб надав на потреби ЗСУ та підрозділів понад 22 тонни продуктів харчування та медичних товарів.
24 лютого президент рф путін оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
США, Європейський Союз та інші країни застосували санкції проти росії як країни-агресора, міжнародна ізоляція якої посилюється з кожним днем.
Фото: СБУ