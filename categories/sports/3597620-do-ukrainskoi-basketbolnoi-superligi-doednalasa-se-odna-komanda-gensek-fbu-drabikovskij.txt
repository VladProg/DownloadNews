Якщо ситуація покращиться, то ФБУ планують організувати плей-оф.


Про це стало відомо під час прес-конференції, присвяченої старту баскетбольної Суперліги сезону 2022/23, за підтримки титульного спонсору чемпіонату, компанії Parimatch, передає Укрінформ.
«Ще навесні ми почали планувати старт Суперліги. Ми почали з кубку України 3х3 серед чоловіків. В Суперлізі гратиме 9 команд. 9 команда - це «Львівська Політехніка». Вони знайшли спонсора і тепер мають фінансові спроможності виступати в Суперлізі. З середини листопада вони стартують через те, що графік уже сформовано і зараз відбудуться зміни. Плей-оф не буде. Переможець буде визначений за підсумками регулярного чемпіонату. Якщо ситуація сильно покращиться, то ми плануємо відновити плей-оф», - сказав генеральний секретар федерації баскетболу України Володимир Драбіковський.

Після цього баскетболіст «Будівельника» Володимир Конєв розповів про реалії підготовки до нового сезону.
«Вперше в житті ми готуємося до сезону в таких умовах. Думками ти не завжди знаходишся на тренуванні. Підготовка виходить рваною: сьогодні наше тренування перервала повітряна тривога. Я особисто не вірив у те, що чемпіонат стартуватиме, але, на щастя, ми гратимемо попри російсько-українську війну», - сказав Конєв.

Своєю чергою, міністр молоді та спорту Вадим Гутцайт наголосив на важливості проведення змагань попри війну України проти російських загарбників.
«Всім нам важливо отримувати інформацію не тільки про війну, а і про спорт, про перемоги наших спортсменів. З перших днів ми ставили за мету зберегти спорт в Україні попри всі небезпеки. Бюджет країни виділили для того, щоб спортсмени могли тренуватися, могли проводити тренувальні збори. Після того, як президент дав доручення розпочати змагання в країні, звісно, в областях, де немає активних бойових дій, ми почали цим займатися. На щастя, стартувала УПЛ і УХЛ. Тепер черга баскетболу. Попри всі складнощі українські спортсмени з початку 2022-го року завоювали більше 2 тисяч медалей. Спорт - це позитив, спорт дарує людям позитивні емоції. Нам складно, але ми рухаємося вперед», - пояснив Вадим Гутцайт.

Наприкінці зустрічі ФБУ презентувало посла баскетбольної Суперліги. Ним став український комік та шоумен Марк Куцевалов.
Як повідомляв Укрінформ, 22 жовтня стартує новий сезон баскетбольної Суперліги. Участь у змаганні візьмуть 9 команд.
Фото: Parimatch