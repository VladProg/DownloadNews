Роберто Манчіні залишив посаду головного тренера збірної Італії.

Про це повідомив журналіст Джанлука Ді Марціо з посиланням на Sky Sport, передає Укрінформ.
«Федерація футболу Італії повідомляє, що вона прийняла заяву Роберто Манчіні про відставку з посади тренера національної збірної Італії, отриману вчора пізно ввечері.
Таким чином, це завершує важливий етап в історії «скуадри адзурри», який розпочався у травні 2018 року і завершився фіналом Ліги націй 2023 року, включивши в себе перемогу на Євро-2020 – тріумф, здобутий групою однодумців, у якій усі люди знали, як стати командою.
Беручи до уваги важливі зобов’язання на матчі відбору на Євро-2024 (9 і 12 вересня з Північною Македонією та Україною), FIGC повідомить ім’я нового тренера національної збірної найближчими днями», – йдеться в пресрелізі федерації.
Як повідомлялося, Італія знаходиться в одній групі(С) з Україною, Англією, Північною Македонією і Мальтою у відборі на чемпіонат Європи-2024.
Фото: Getty Images