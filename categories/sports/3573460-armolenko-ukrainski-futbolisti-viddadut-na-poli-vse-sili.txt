Капітан національної збірної України з футболу Андрій Ярмоленко поділився у Варшаві очікуваннями від виїзного поєдинку Ліги націй проти Шотландії.

Гравець зазначив, що наша команда віддасть на полі усі сили, передає Укрінформ.
«Я вперше прибув до табору нашої збірної саме з «Аль-Айна». Повернувся зі спекотного клімату до європейських широт. Це, звичайно, нелегко, і мені потрібен час, аби звикнути. Але тут дихається легше, особливо коли знаходишся ближче до України. На нас чекають важкі поєдинки з далекими подорожами до Шотландії та Вірменії, однак я ставлюся до цього, як завжди, із позитивом. Я знаю наших гравців, знаю наш потенціал і знаю, в який футбол ми можемо грати. Ми поважаємо всіх суперників, але не боїмося нікого. Ми знаємо, за кого ми граємо. Про майбутні результати я, звичайно, нічого сказати не можу, але хочу пообіцяти нашим уболівальникам, що ми віддамо всі сили й зіграємо так, щоб їм було за нас не соромно. А результат уже побачимо, який буде. Але я знаю, що якщо ти віддаєш усі сили, результат потім приходить.
Я пильно стежу за новинами з фронту, там є позитивні моменти, але я чудово розумію, яку ціну за них сплачено, адже гине багато наших військових. З одного боку, ми радіємо, що повертаємо свої міста й села, а з іншого - сумуємо за непоправними втратами. Я можу лише сказати, що вся наша збірна дуже вдячна захисникам України. Якби не вони, то не було б у нас ніякого футболу», - сказав Ярмоленко.
Нагадаємо, поєдинок Ліги націй між збірними Шотландії та України відбудеться 21 вересня в Глазго на стадіоні «Гемпден Парк» (початок - о 21.45).
Фото: uaf.ua.