Жіноча збірна України розпочала підготовку до чемпіонату світу-2023 у дивізіоні 3А, який пройде у Румунії 3-9 квітня.

Наша команда проводить тренування у місті Брашов, де й проходитимуть матчі, передає Укрінформ.
«Льодовий палац тут невеликий, але класний та затишний, - розповідає головний тренер українок Євген Аліпов. - Якість льоду - хороша, вже провели низку тренувань, нас тут добре зустріли, тож усе влаштовує. Працюємо у штатному режимі та за планом: на перших заняттях дівчата прокотилися, «продихалися», тож на наступному етапі ми акцентуємо роботу на командних діях, почнемо відпрацьовувати дії у форматах «3 в 1», «3 в 2», «3 в 3», а також гру в зоні та виходи з неї. З четверга плануємо більше зосереджувати увагу на грі у нерівних складах, а у п'ятницю проведемо між собою контрольну зустріч. Харчування та проживання в готелі - відмінні, тому у нас тут створені всі умови для якісної підготовки до турніру».
Як повідомлялося, що суперниками збірної України на ЧС-2023 у дивізіоні 3А будуть команди Литви, Румунії, Естонії, Гонконґу та Болгарії.
Фото: facebook.com/fhu.com.ua.