Гравець вирушив до Ужгорода на матч із «Металістом».

Голкіпер Георгій Бущан може зіграти за «Динамо» у наступному турі УПЛ, повідомляє пресслужба клубу, передає Укрінформ.

Воротар вирушив із київським клубом до Ужгорода, де «біло-сині» протистоятимуть «Металісту» в рамках 23-го туру УПЛ. Крім того, до заявки «Динамо» увійшов центрбек Денис Попов.
На початку вересня минулого року у матчі першого туру Ліги Європи з «Фенербахче» Бущан пошкодив коліно. Воротаря успішно прооперували у Барселоні. Взимку кіперу успішно провели операцію з видалення міжхребцевої грижі. В другій частині сезону Бущан ще не з’являвся на полі, також Георгій пропустив березневий збір національної команди.
Цього сезону голкіпер зіграв за киян дев’ять матчів у всіх турнірах, у яких пропустив 15 голів і двічі зіграв на «нуль».
Як повідомляв Укрінформ, поєдинок з «Металістом» відбудеться завтра, 28 квітня о 13:00.
Фото: fcdynamo.com