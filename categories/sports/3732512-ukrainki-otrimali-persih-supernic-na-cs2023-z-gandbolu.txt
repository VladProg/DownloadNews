У Гетеборзі (Швеція) відбулося жеребкування чемпіонату світу-2023 з гандболу серед жіночих команд.

Суперниками збірної України у групі G стали Бразилія, Іспанія та Казахстан, передає Укрінформ.
Результати жеребкування:
група А - Швеція, Хорватія, Китай, Сенегал;
група B - Чорногорія, Угорщина, Камерун Парагвай;
група C - Норвегія, Республіка Корея, Гренландія, Австрія;
група D - Франція, Словенія, Ангола, Ісландія;
група E - Данія, Румунія, Сербія, Чилі;
група F - Німеччина, Польща, Японія, Іран;
група G - Бразилія, Іспанія, УКРАЇНА, Казахстан;
група H - Нідерланди, Чехія, Аргентина, Конго.
По три найкращі команди з кожного квартету пройдуть до основного раунду чемпіонату світу. Далі 24 збірні будуть розділені на 4 групи по 6 команд. У плей-офф світової першості вийдуть по дві найкращі команди кожної з груп.
Світова першість з гандболу серед жіночих національних збірних відбудеться з 29 листопада по 17 грудня 2023 року в Данії, Норвегії та Швеції. Чинний чемпіон світу - Норвегія.
Жіноча збірна України з гандболу вперше з 2009 року зіграє на чемпіонаті світу. 14 років тому «синьо-жовті» посіли 17-те місце. Найкращим результатом української команди є четверте місце на ЧС-2003.
Фото: facebook.com/uhfukraine.