У чорногорському містечку Петровац закінчився чемпіонат Європи серед жінок з шахів.

Найкращі результати серед українок показали Наталія Букса та Юлія Осьмак, які набрали по 7,5 очка з 11-ти. Вони розділили місця з 14-го по 27-е. За додатковими показниками Наталія стала 15-ю, а Юлія - 19-ю.
За два тури до фінішу непогані шанси на чільні місця мала Букса. Напередодні вона обіграла Осьмак. Причому Юлія сама сприяла цьому. Вона дістала певну перевагу в дебюті, та потім необачно перейшла у гірший ендшпіль, який не змогла втримати.
А от Наталія у передостанньому турі білими не спромоглася здолати вірменську шахістку Анну Саргсян - нічия. У заключному турі львів’янка допустила чорними жертву якості й потрапила під розгромну атаку Клаудії Кулонь з Польщі…
Осьмак добре провела першу половину змагань, але видала жаливу партію проти Олександри Мальцевської (Польща), а потім ще й згадану зустріч з Буксою. У заключних двох раундах Юлія мала одну «валідольну» перемогу та нічию.
Реалізувати високий клас Наталії Жуковій завадили нерви… Вона набрала 6,5 очка. Майже до фінішу претендувала на високі місця Інна Гапоненко, та дві останні поразки відкинули її до середини таблиці - 6 очок.
Чемпіонкою Європи стала грузинка Мері Арабідзе - 8,5 очка. Стальки ж на рахунку Олівії Кьолбаси, але - гірші додаткові показники принесли їй друге місце. «Бронза» - у Мальцевської - 8 пунктів.
Жодна з українок не потрапила до чільної дев’ятки, яка давала право грати на Кубку світу. Але троє з наших шахісток вже здобули цю можливість завдяки успішним виступам у попередніх континентальних чемпіонатах. Це - Осьмак, Букса та Анна Ушеніна.
Петро Марусенко, міжнародний майстер.
Фото: facebook.com/ChessFIDE.