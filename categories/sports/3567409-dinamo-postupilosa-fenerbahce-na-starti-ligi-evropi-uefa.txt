Футболісти київського «Динамо» провели поєдинок першого туру групового етапу Ліги Європи УЄФА.

«Біло-сині» на арені «Шюкрю Сараджоглу» у Стамбулі поступилися турецькому «Фенербахче» на останніх секундах матчу - 1:2, передає Укрінформ.
На 35-й хвилині господарів вивів вперед Густаво Енріке, який головою пробив під поперечину воріт Георгія Бущана, після навісу Дієго Россі з кутового. Відновив паритет Віктор Циганков ударом в один дотик з-за меж штрафного майданчика, влучивши в правий нижній кут воріт на 64-й хвилині. У доданий арбітром час перемогу «Фенербахче» приніс гол Міші Бачуай (90+3).
В іншому матчі групи В кіпрський АЕК у місті Ларнака програв французькому «Ренну» - 1:2.
У другому турі групової стадії Ліги Європи 15 жовтня «Динамо» у польському Кракові прийматиме АЕК, а «Фенербахче» у гостях зіграє з «Ренном» на «Роажон Парк».
Фото: Getty Images.