Головний тренер юнацької збірної України Олександр Бобкін оголосив склад на престижний турнір Кубок Президента у чеському місті Тржинець, де виступають хокеїсти віком ло 17-ти років.

До складу нашої збірної увійшли 2 воротарі, 7 захисників та 12 форвардів, передає Укрінформ.
.«Ми вдячні організаторам за запрошення нашої команди другий рік поспіль, - сказав Бобкін. – Це дуже престижний турнір, де представлені різні школи хокею. На ньому виступатимуть десять команд у двох групах: 50 відсотків чеських колективів та 50% – іноземних команд. Кожен день суперники грають по два матчі і в підсумку проводяться фінал, ігри за 3-є, 5-те, 7-е та 9-те місця. Ми запросили двох воротарів та п’ятірку хокеїстів із харківського СДЮСШОР, які провели шикарний сезон у чемпіонаті Норвегії. Також переглянемо в ділі двох в’юнких та спритних вихованців «Галицьких Левів» - 15-річних Владислава Гоцка та Михайла Чигирика, які давно грають в одній зв’язці, і це їм допомагає у результативності. Минулого сезону у Словаччині хлопці «наштампували» по 100 з лишком очок. Також дуже радий, що є нагода переглянути двох наших заокеанських легіонерів – 16-річних захисників Олексія Коваля та Іллю Мар’їнцева».
Турнір пройде 4-6 серпня на двох майданчиках сучасної Werk Arena. Окрім господарів із «Тржинця, кольори чеського хокею захищатимуть юнацькі команди «Вітковіце», «Спарти», «Маунтфілда» та «Енергії» з Карлових Вар. З-за кордону приїдуть латвійська ХШ «Рига», швейцарський «Давос», австрійський «Зальцбург», словацький «Слован».
Збірна України U17:
воротарі - Назар Кононенко, Михайло Набойченко;
захисники - Олексій Коваль, Микола Косарєв, Ілля Мар’їнцев, Гліб Петров, Олександр Пєтухов, Семен Стасюк, Михайло Ступницький;
форварди - Михайло Гапоненко, Владислав Гоцко, Максим Жовтяк, Данило Кураєв, Тимофій Лактіонов, Адріан Мовчан, Максим Панченко, Антон Романишин, Данило Скороход, Михайло Чигирик, Володимир Науменко, Артем Чайка.
Фото: fhu.com.ua.