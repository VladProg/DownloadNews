Зараз він перебуває на лікуванні та реабілітації в Німеччині.

Гімн України перед матчем кваліфікації ЧЄ-2024 проти Італії виконає оперний співак Сергій Іванчук, повідомляє пресслужба УАФ, передає Укрінформ.

До 24 лютого Сергій навчався в Італії, але з початком повномасштабного вторгнення повернувся в Україну. Тут він доставляв гуманітарну допомогу та евакуйовував людей із зон бойових дій в Харківській та Сумській областях.
10 березня Іванчук потрапив під обстріл ворожої ДРГ, через що отримав п'ять кульових поранень. Одна з куль прострелила легеню.
Зараз Сергій перебуває на лікуванні та реабілітації в Німеччині, де проводить благодійні заходи та концерти. Співаку вдалося зібрати більше ніж 2 мільйони євро на потреби України.

Як повідомляв Укрінформ, матч Україна – Італія відбудеться у понеділок, 20 листопада, на «БайАрені» у Леверкузені, початок о 21.45 за Києвом.
Фото: instagram.com/_.ivanchuk._