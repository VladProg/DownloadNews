У Стамбулі (Туреччина) у п'ятницю, 26 серпня, відбудеться жеребкування групової стадії футбольної Ліги Європи.

Київське «Динамо» перебуватиме у першому кошику разом із «Ромою» (Італія), «Манчестер Юнайтед» (Англія), «Арсеналом» (Англія), «Лаціо» (Італія), «Брагою» (Португалія), «Црвеною Звездою» (Сербія) та «Олімпіакосом» (Греція), передає Укрінформ.
За підсумками жеребкування, яке розпочнеться о 14.00 за київським часом, буде утворено вісім груп по чотири команди.
Переможці груп вийдуть до 1/8 фіналу. Володарі других місць пройдуть у стикові матчі, де зіграють із вісьмома клубами, які посіли треті місця на груповому етапі Ліги чемпіонів.
Володарі третіх місць вирушають до Ліги конференцій УЄФА та зіграють у стикових матчах із вісьмома клубами, які посіли другі місця на груповому етапі цього турніру.