Друга «ракетка» України Марта Костюк дізналася, з ким зіграє свій стартовий матч на турнірі WTA 1000 в Індіан-Веллсі (США) із призовим фондом $8,800,000.

Українська тенісистка (№40 WTA) розпочне виступ поєдинком проти 103-ї ракетки «світу» Ребекки Петерсон зі Швеції, передає Укрінформ.
Петерсон успішно подолала відбірковий турнір, обігравши у двох сетах Сімону Вальтерт (Швейцарія, 120) та Керолайн Доулгайд (США, 167), і втретє зіграє в основній сітці змагань в Індіан-Веллсі. Їй жодного разу не вдавалося виграти матч в «основі».
Костюк, яка минулого тижня виграла свій дебютний титул WTA, також втретє зіграє в основній сітці цих змагань. У двох попередніх сезонах українка доходила до другого кола.
Як повідомлялося, в основній сітці також виступатимуть українки Ангеліна Калініна, Даяна Ястремська та Леся Цуренко.
Фото: btu.org.ua.