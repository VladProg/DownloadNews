Колишній чемпіон світу у напівважкій вазі Вʼячеслав Сенченко дав прогноз на бій Олександра Гвоздика проти бразильця Ісаака Родрігеса (28-4, 22 КО).

Про це він розповів в ексклюзивному коментарі журналісту Укрінформу.
«Я не бачив рівень бразильця, але ми дуже вболіваємо за Олександра, і я сподіваюсь, що він переможе. Слідкую за його підготовкою: у нього хороший тренувальний табір, тому думаю, він підійде в хорошій формі до бою і покаже класний бокс.
Після повернення в Олександра ще не було достойних опонентів. Це були прохідні бої для того, щоб він повернувся, відчув впевненість після перерви. Зараз йому починають підвищувати опозицію і саме після таких поєдинків буде видно зміни в Олександрі», - сказав Сенченко.
Сенченко також висловився щодо амбіцій Гвоздика стати чемпіоном світу.
«Я думаю, це залежить не тільки від Олександра. Це професійний бокс: є промоутери, менеджери, конкуренція, рейтинги. Я вірю, що його компанія зробить йому чемпіонський бій і Олександр отримає цей шанс.
З Біволом було б цікаво подивитись чемпіонський поєдинок. Реванш з Бетербієвим, мені особисто, не цікаво. З Біволом вони десь схожі в манері: два дуже розвинені боксери, тому цей поєдинок був би цікавий», - додав Сенченко.
30 вересня Олександр Гвоздик (19-1, 15 KO) буде боксувати з бразильцем Ісааком Родрігесом (28-4, 22 КО) в андеркарді Канело – Джермелл Чарло.
Фото: Getty Images