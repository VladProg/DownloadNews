Олімпійський чемпіон з греко-римьскої боротьби, депутат Верховної Ради України Жан Беленюк висловив своє невдоволення роботою національного олімпійського комітету України.

Він розповів про це ексклюзивно в коментарі кореспонденту Укрінформу.
«Ми маємо приклади по суті двох паралельних організацій – міжнародний олімпійський комітет і міжнародний паралімпійський комітет. Але вони протилежні на цей момент їх роботи. Оскільки я комунікував з паном Валерієм Шушкевичом, який очолює паралімпійський комітет України, то він мені розповідав, яким чином вони домоглися не тільки не допущення цих спортсменів, навіть на разі розмов про можливе повернення представників росії та білорусі немає. Плюс до цього всього, вони взагалі вивели представників росії та білорусі з членства всієї організації. Це масштабна кулуарна робота саме там. З іншої сторони ми чуємо заяви пана Гутцайта з приводу того, що він розіслав всім листи, але ми бачимо нагальний результат», - пояснив Беленюк.
Він підкреслив, що аргументи допустити росіян і білорусів до змагань виглядають цинічними.
«Я думаю, що точно не росіянам казати про дискримінацію в тих умовах, коли українські спортсмени взагалі мало того, що втрачають своїх рідних та близьких та ще й не мають змоги тренуватись всередині нашої країни. Вони релоковані на інші локації в Європі, або просто тимчасово переміщені особи, які знаходяться поза межами своїх домівок і тренуються на західній частині нашої країни. Саме такі аргументи точно були б актуальними для того, щоб спілкуватися на рівні ООН з цими доповідачами, які якось дуже однобоко розглядають цю історію. А коли ми починаємо цим займатися, коли ситуація розгорілася, борючись безпосередньо з наслідками, то, звісно, нам важче», - висловився Беленюк.
Олімпійський чемпіон впевнений, потрібно до кінця боротися задля того, аби не допустити росіян до Ігор у Парижі.
«До мене дзвонять спортсмени з закликом того, що вони взагалі не розуміють своїх перспектив далі. Чи треба їм займатися спортом, чи вже можна зав’язувати зі спортом і йти працювати на якусь іншу роботу. Моя позиція в цій ситуації, яку я озвучував ще до цього звучить наступним чином: треба було боротися і зараз продовжувати боротися за те, щоби відсторонити представників росії та білорусі від змагань. Тому що в іншому випадку заручниками ситуації стануть наші спортсмени. І дуже не хочеться щоб в нас був подібний вибір», - додав Беленюк.
Як повідомляв Укрінформ, Кабінет Міністрів ухвалив, що українські спортсмени не змагатимуться на міжнародних турнірах, де будуть представлені атлети з росії та білорусі.
Фото: Getty Image