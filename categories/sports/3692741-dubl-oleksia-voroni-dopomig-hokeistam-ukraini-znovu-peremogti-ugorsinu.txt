Готуючись до чемпіонату світу, національна збірна України здобула другу перемогу над представником Топ-дивізіону світового хокею - командою Угорщини.


Контрольна зустріч в угорському місті Мішкольц завершилася на користь нашої команди з рахунком 4:1 (1:0, 2:1, 1:0), передає Укрінформ.
Порівняно з попередньою грою (1:0 - буліти), тренерський штаб українців зробив низку перестановок у складі, залишивши в запасі Едуарда Захарченка, Філіпа Пангелова-Юлдашева, Віталію Ляльку, а також замінив Гліба Кривошапкіна, який повернувся в Україну на операцію… Відсутність лідерів команди не вплинула на високу якість гри, і українці після сумбурного початку зустрічі та низки сейвів Богдана Дьяченка поступово захопили ініціативу.
Відзначимо, що відмінний матч вдався форварду номінально четвертої ланки Олексію Вороні, який закинув дві шайби з п’ятачка. Свою першу шайбу у 13-й грі за збірну України провів захисник Євген Ратушний, а найефектнішу шайбу ефектно відправив у ворота Данило Трахт. Молодий форвард вже забивав Угорщині у своєму дебютному турнірі на Єврочеленджі у листопаді, а у Мішкольці підтвердив свій клас.
Після третьої поспіль перемоги над Угорщиною збірна України у піднесеному настрої вирушає до Таллінна, де й продовжить готуватися до головного турніру року – чемпіонату світу у Дивізіоні 1B (23-29 квітня).
Додамо, що чемпіонат світу-2023 суперниками українців будуть збірні Японії, Естонії, Китаю, Сербії та Нідерландів.
Фото: fhu.com.ua.