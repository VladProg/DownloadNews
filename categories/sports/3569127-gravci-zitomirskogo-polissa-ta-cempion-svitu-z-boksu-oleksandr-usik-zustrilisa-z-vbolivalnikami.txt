Зустріч відбулася після матчу житомирського клубу.

Після переможного матчу 3 туру Чемпіонату України з футболу серед команд Першої ліги, у якому житомирське «Полісся» обіграло ФСК «Маріуполь» (4:2), президент клубу Геннадій Буткевич та чемпіон світу з боксу Олександр Усик зустрілись із вболівальниками команди. Впродовж години спільно з гравцями клубу вони клубу спілкувались з футбольними фанами та відповідали на їх запитання.

Зустріч відбулася у пабі «Шульц» – закладі, який фактично став фанатським сектором ФК «Полісся». Адже через постійну загрозу ракетних обстрілів з боку росії на території України матчі проходять без глядачів на трибунах.
«Побачивши атмосферу в пабі, я був приємно вражений, наскільки люди підтримують команду. Попри те, що на трибунах сьогодні було тихо, я певен, що футболісти відчували підтримку всіх вболівальників, які зібрались тут. В такі моменти дуже гостро розумієш – ми любимо футбол і продовжуємо його розвивати навіть в умовах повномасштабної війни. Звісно, все це можливо завдяки нашим героям у лавах ЗСУ, які захищают кожний метр нашої землі», – сказав президент футбольного клубу «Полісся» Геннадій Буткевич.
Взимку Олександр Усик приєднався до команди "Полісся" на тренувальних зборах у Туреччині. Між тим, навіть виходив на поле у ролі нападника у матчах товариського турніру Winter Cup. Тож боксер завітав до Житомира не просто подивитися футбол, а фактично підтримати своїх.

«Я був радий побачити хлопців і щиро вболівав за команду, оскільки вона насправді стала мені близькою. Приємно бачити, що житомиряни так підтримують «Полісся» тут, у пабі-бомбосховищі, бо через війну вони не можуть зробити це на трибунах», – поділився враженнями від зустрічі Усик.
Крім того, під час зустрічі гравці "Полісся" спільно з Олександром Усиком підписали фірмову футболку для житомирської 95-ї десантно-штурмової бригади. ЇЇ разом із необхідними на фронті речами, зокрема, автомобілями, генераторами та радіостанціями ФК найближчим часом передасть військовим на бойові позиції.