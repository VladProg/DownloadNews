Молодіжна збірна Хорватії з футболу, яка буде першою суперницею України у фінальній частині Євро-2023 (U21), отримала нового головного тренера.

Хорватський футбольний союз оголосив, що новим керманичем молодіжної збірної країни став Драган Скошич, передає Укрінформ.
54-річний спеціаліст змінив на цій посаді Ігора Бішчана, який очолив загребське «Динамо».
Останнім місцем роботи Скошича була збірна Ірану, яку він вивів на ЧС-2022 у Катарі. Хорват також тренував «Рієку», словенський «Інтерблок Любляна», кувейтську команду «Аль-Арабі», саудівський «Аль-Наср», іранські клуби «Малаван», «Фулад», «Райка Бабол» та «Санат Нафту».
Збірна Хорватії виступатиме у групі В фінальної частини молодіжного Євро-2023 разом з Україною. У цьому квартеті також гратимуть команди Іспанії та Румунії.
Турнір проходитиме з 21 червня до 8 липня у Грузії та Румунії. Поєдинок між збірними Хорватії та України відбудеться 21 червня в Бухаресті.
Фото: hns-cff.hr.