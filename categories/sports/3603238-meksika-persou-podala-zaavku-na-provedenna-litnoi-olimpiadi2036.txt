Мексика офіційно подала заявку на проведення XXXVI літніх Олімпійських ігор 2036 року.

Як інформує Суспільне Спорт, про це оголосив національний олімпійський комітет Мексики, передає Укрінформ.
За словами президента мексиканського НОК Марії Хосе Алькали, Міжнародний олімпійський комітет (МОК) розглядає Мексику як кандидата на проведення Ігор-2036 з липня цього року. Тоді своє бажання, аби Мексика приєдналася до процесу визначення господаря Олімпіади, у відповідному листі висловив президент МОК Томас Бах.
Першим кроком мексиканської заявки має стати оголошення комітету з визначення головних посадових осіб наприкінці листопада. Наступним кроком буде оцінка міст, що можуть бути обрані для проведення олімпійських змагань.
Дати найближчих Олімпійських та Паралімпійських ігор:
2024 - Париж, Франція (літні): 26 липня - 11 серпня (Олімпіада); 28 серпня - 8 вересня (Паралімпіада).
2026 - Мілан та Кортіна-д'Ампеццо, Італія (зимові): 6-22 лютого (Олімпіада); 6-15 березня (Паралімпіада).
2028 - Лос-Анджелес, США (літні): 14-30 липня (Олімпіада); 15-27 серпня (Паралімпіада).
2030 (зимові) - Господарі ще не визначені. Претендують Солт-Лейк-Сіті (США), Саппоро (Японія), а також Ванкувер і Вістлер (Канада).
2032 - Брісбен, Австралія (літні): 23 липня - 8 серпня (Олімпіада), 24 серпня - 5 вересня (Паралімпіада).
Фото: AP.