Колишня 23-я «ракетка» світу Леся Цуренко уперше в кар'єрі підходить до Відкритого чемпіонату Франції з більш ніж 20-ма перемогами у сезоні.

Нинішнього року українська тенісистка в матчах WTA-туру вже має 22 перемоги у 29-ти поєдинках (76%) з урахуванням кваліфікацій, передає Укрінформ.
Леся п'ять разів брала участь у відбіркових сітках і в усіх випадках проходила до «основи». При цьому Цуренко виграла всі 13 матчів проти тенісисток, які перебували нижче за неї в рейтингу, і здобула 9 перемог над суперницями, що стояли вище.
Нинішній сезон українська тенісистка розпочала на 134-й сходинці рейтингу WTA і за п'ять місяців зуміла піднятися на 68-ту позицію, а після турніру в Римі, ще поліпшить своє становище в рейтингу. До слова, уперше в кар'єрі Цуренко виграла по два матчі в основній сітці грунтових турнірів у Мадриді та Римі в одному сезоні.
Цього року у Цуренко поки що немає титулів, але був фінал - вона поступилася у вирішальному матчі на турнірі WTA 250 у Хуа Хіні (Таїланд). Також поки немає перемог над суперницями з ТОП-20 (0:2).
Завтра в Римі Леся Цуренко проведе восьмий матч проти чинної першої «ракетки» світу. Безумовно, обіграти Ігу Швьонтек на грунті - це завдання із зірочкою, і їхня минулорічна зустріч на «Ролан Гаррос», де Леся змогла взяти лише два гейми, тому підтвердження. Втім, навіть у разі поразки 33-річна Леся Цуренко підходить до «Ролан Гаррос» з найкращим результатом за кількістю перемог у кар'єрі, і за вдалого жеребкування може замахнутися на особистий рекорд на турнірі.
Додамо, що 2018 року Леся дійшла в Парижі до четвертого кола, де змушена була знятися з матчу проти іспанки Гарбіньє Мугуруси після двох зіграних геймів.
Джерело: btu.org.ua.