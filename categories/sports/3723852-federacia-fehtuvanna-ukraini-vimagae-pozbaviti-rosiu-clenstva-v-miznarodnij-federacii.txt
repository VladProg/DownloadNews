Федерація фехтування України подала скаргу до Міжнародної федерації фехтування (FIE) з вимогою позбавити Федерацію фехтування Росії (ФФР) членства в організації.

Про це повідомила пресслужба Федерації фехтування України, передає Укрінформ.
«Як відомо, 13 грудня 2022 року Міністерство спорту рф видало розпорядження, згідно з яким російські спортивні федерації з метою «якнайшвидшої інтеграції нових суб’єктів рф» мали створити під своєю юрисдикцією відділення у так званих «Донецькій народній республіці», «Луганській народній республіці», Республіці Крим та місті Севастополь, що і було негайно виконано російською федерацією фехтування, підтверджуючи не тільки її тісний зв‘язок з владою, а й підтримку агресії проти України. Інформація про це розміщена на офіційному сайті організації разом з даними про 37 фехтувальників, які, як представники вищезазначених нелегітимних осередків, були включені до списку кандидатів у національну збірну держави-агресорки на 2023 рік з новинами про їх участь у чемпіонатах РФ», - йдеться в повідомленні федерації.
В заяві наголосили на тому, що бездіяльність FIE означатиме підтримку окупації України і дій Росії.
Федерація фехтування України переконана, що такі дії підривають базові основи організації міжнародного спорту. Бездіяльність Міжнародної федерації фехтування означатиме визнання нею ФФР разом з її незаконними структурними підрозділами на анексованій території та фактичну підтримку анексії та окупації, кидатиме тінь на всю фехтувальну спільноту. Російська федерація незаконно окупувала українські території, вбиваючи наших громадян, а її федерація фехтування веде активну діяльність на окупованій території, грубо порушуючи норми міжнародного та спортивного права. Федерація фехтування України вимагає від Міжнародної федерації фехтування негайних дій та виключення російської федерації фехтування зі складу FIE», – пояснив президент Федерації фехтування України Михайло Ілляшев.
Як повідомлялося, Міністерство молоді та спорту України заборонило українським спортсменам брати участь у міжнародних змаганнях разом з росіянами та білорусами.
Фото: insidethegames.biz