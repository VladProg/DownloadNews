42-річна американка травмувалась на турнірі в Окленді.

Колишня перша ракетка світу Вінус Вільямс не зіграє на Australian Open-2023, повідомляє прес-служба мейджора, передає Укрінформ.

42-річна американська тенісистка пропустить перший турнір серії Гренд Слем за рік через травму, яку вона отримала на турнірі WTA 250 в Окленді.
У грудні організатори Australian Open надали Вільямс wild card до основної сітки змагань. Тепер запрошення нададуть Кімберлі Біррелл із Австралії.
На початку січня Вінус здобула першу перемогу за півтора роки в одиночному розряді, обігравши співвітчизницю Кеті Волинець у першому колі турніру в Окленді. У 1/8 фіналу Вільямс поступилася китаянці Чжу Лінь.
Australian Open-2023 відбудеться у Мельбурні з 16 по 29 січня.
Як повідомляв Укрінформ, українські тенісистки Ангеліна Калініна, Марта Костюк та Катерина Байндль здобули місця в основній сітці першого турніру серії Гренд Слем у році.
Фото: Getty Image