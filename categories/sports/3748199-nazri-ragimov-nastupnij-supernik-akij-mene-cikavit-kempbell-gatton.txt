Цими вихідними український боксер завоював пояс чемпіона світу, перемігши Ірвінга Беррі з Панами.

Чемпіон світу за версією UBO у першій напівсередній вазі Назрі Рагімов в ексклюзивному коментарі журналісту Укрінформу назвав ім’я наступного бажаного суперника.
«Емоції дуже позитивні. Ми довго до цього йшли. 13 тижнів підготовки, і ми досягли своєї цілі. Дуже важко працювали разом з нашою усією командою. Цей пояс – початок нашого великого шляху. Ми будемо далі тренуватись, набирати кондиції та виходити на новий рівень. Наступний суперник, який мене цікавить, – це Кемпбелл Гаттон. Ми два молодих, яскравих проспекти у розквіті сил. Я його вже декілька разів викликав, тому, думаю, настав час провести цей бій.
З командою Гаттона вже веде перемовини мій промоутер Владислав Єлисєєв. Він з ними спілкується і каже, що вони розглядають цей бій, але поки немає конкретних дат. Думаю, перемовини будуть тривати і скоро все дізнаємось», - сказав Рагімов.
Український боксер повинен був боксувати із Латібу Мувонге за титул чемпіона світу, проте в останній момент суперник відмовився від поєдинку.
«Чи хотів би я провести бій з Латібу Мувонге? Ми ні за ким не бігаємо. Якщо цей бій відбудеться – ми будемо раді, якщо буде інший суперник – ми теж будемо раді. Ми ні за ким конкретним не полюємо, нас цікавить тільки Кемпбелл Гаттон», - пояснив Рагімов.
Як повідомляв Укрінформ, у своєму останньому поєдинку Рагімов достроково переміг Беррі у десятому раунді.
Фото: пресслужба Top Boxing Generation