У Варшаві (Польща) завершився черговий етап Відкритого Кубка Європи з дзюдо.

У другий день змагань бронзовим призером у ваговій категорії до 81 кг став Михайло Свідрак із Прикарпаття, передає Укрінформ.
Український дзюдоїст дійшов до чвертьфіналу, де поступився майбутньому переможцю Віктору Стерпу з Молдови, а у сутичці за 3-тє місце взяв гору над швейцарцем Лукашем Віттвером.
Олександр Чергай, Іван Кутєнков (обидва - до 90 кг), Данило Гуцол (до 100 кг) та Андрій Колесник (понад 100 кг) поступилися у поєдинках за бронзові нагороди.
Як повідомляв Укрінформ, днем раніше переможницею турніру у категорії до 63 кг стала Юлія Гребеножко, а Данило Хлопецький виграв «бронзу» у вазі 66 кг.
Наступний старт у дзюдоїстів - турнір серії Grand Slam, який пройде 3-5 березня у Ташкенті (Узбекистан).
Фото: sport.if.ua.