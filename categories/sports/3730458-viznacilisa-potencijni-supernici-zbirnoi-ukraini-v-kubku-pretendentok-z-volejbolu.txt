Стали відомі усі учасниці волейбольного Кубка претенденток, в якому вперше зіграє збірна України.

Як інформує Суспільне Спорт, Кубок претенденток у 2023 році стане четвертим розіграшем в історії змагань, переможець турніру потрапить до елітного дивізіону у світовому волейболі - до Ліги націй, передає Укрінформ.
Участь у змаганнях візьмуть вісім збірних з різних континентів. Цьогоріч вперше у Кубку претенденток зіграють Україна, Швеція, Кенія, Мексика та В'єтнам. Окрім них, до турніру потрапили Колумбія, Франція та Хорватія. Пізніше за інших учасницями цих змагань стали саме хорватські волейболістки, які посіли останнє місце у нинішньому сезоні Ліги націй.
Збірна України вийшла до змагань у статусі фіналісток Золотої Євроліги. У фінальному протистоянні з двох матчів українські гравчині зіграють проти Швеції і можуть покращити своє положення у рейтингу Міжнародної федерації волейболу.
Кубок претенденток пройде 27-30 липня у французькому місті Лаваль. Переможниці турніру вийдуть до Ліги націй-2024.
Фото: CEV.