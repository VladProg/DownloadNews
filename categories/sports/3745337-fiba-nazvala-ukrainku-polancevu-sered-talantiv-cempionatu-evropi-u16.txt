Напередодні старту жіночого чемпіонату Європи U16 у Дивізіоні В, в якому візьме участь збірна України, Міднародна федерація баскетболу (ФІБА) опублікувала матеріал про найперспективніших гравців майбутньої першості.

Серед головних талантів чемпіонату назвали гравчиню збірної України Світлану Полянцеву, передає Укрінформ.
Ось як пресслужба майбутнього турніру охарактеризувала нашу баскетболістку: «Полянцева не лише грала минулого року на чемпіонаті Європи U16, але нинішнього року виходила на паркет у Софії на чемпіонаті Європи U18. 25 хвилин в середньому за гру за збірну U18 говорять усе, що вам потрібно знати про те, наскільки баскетболістка буде важливою для України в Подгориці. Можливо, вона не показує великих цифр, але, безумовно, вона лідер збірної».
Чемпіонат Європи у Дивізіоні В пройде у Чорногорії з 10-го по 19 серпня. На груповому етапі збірна України U16 зіграє проти збірних Німеччини, Норвегії, Люксембургу та Естонії. Кращі дві збірні групи продовжать боротьбу за медалі чемпіонату Європи і право підвищитися до Дивізіону А.
Фото: fiba.basketball/europe.