У штаб-квартирі Союзу європейських футбольних асоціацій у Ньйоні (Швейцарія) відбулося засідання виконавчого комітету організації.

Учасники засідання затвердили низку важливих рішень, передає Укрінформ.
Так, фінал жіночої Ліги чемпіонів УЄФА 2025 року прийме лісабонський стадіон «Жозе Алваладе» (домашня арена клубу «Спортингу»).
Фінал Ліги конференцій УЄФА-2024 має пройти на афінськрму стадіоні АЕКа «Айя-Софія». Остаточне рішення з цього питання ухвалять до листопада 2023 року після випробувального періоду.
Фінал Ліги конференцій УЄФА-2025 відбудеться у польському місті Вроцлаві на стадіоні «Вроцлав», що є домашньою ареною клубу «Шльонськ».
Господаркою фінальної частини чемпіонату Європи-2025 серед дівчат до 19-ти років також стане Польща.
УЄФА рекомендував ФІФА використати новий формат відбору 16-ти європейських збірних на чемпіонат світу 2026 року.
12 груп по п’ять чи по чотири збірні зіграють у період з березня до листопада 2025 року за традиційною груповою системою. 12 переможців груп отримають прямі путівки до фінальної стадії. 12 команд, що посядуть другі місця, та чотири найкращі переможці груп Ліги націй УЄФА-2024/2025, які фінішують нижче другого місця на груповому етапі європейської кваліфікації, візьмуть участь у стикових міні-турнірах.
Стикові міні-турніри складатимуться з одноматчевих півфіналів та фіналів та проводитимуться в межах одного вікна на матчі збірних. 16 учасників розіб’ють на чотири сітки плей-офф по чотири в кожній.
Починаючи із сезону-2024/2025, офіційна назва Ліги конференцій УЄФА буде звучати як UEFA Conference League замість UEFA Europa Conference League.
Формат Юнацької ліги УЄФА буде адаптований до нового формату головних клубних змагань УЄФА. У ньому братимуть участь 36 юнацьких команд, що представлятимуть клуби головного турніру Ліги чемпіонів УЄФА-2024/2025 (Шлях Ліги чемпіонів).
Шлях чемпіонів країн реформують таким чином, аби до нього були включені переможці юнацьких чемпіонатів усіх асоціацій УЄФА (зараз у турнірі беруть участь лише 32 найкращі асоціації).
Якщо клуб потрапить до турніру Шляхом Ліги чемпіонів і Шляхом чемпіонів країн, його автоматично буде включено до Шляху Ліги чемпіонів. Місце, що звільнилося на Шляху чемпіонів країн, посяде володар другого місця відповідної першості.
Переможець Юнацької ліги УЄФА автоматично потрапить до Шляху чемпіонів країн, якщо він не кваліфікувався до турніру через Шлях Ліги чемпіонів.
Турнір у Шляху Ліги чемпіонів буде повністю повторювати відповідний етап дорослого турніру - учасники проведуть шість матчів, по три вдома й у гостях.
Турнір у Шляху чемпіонів країн складатиметься з трьох раундів, які проводитимуться за схемою плей-офф із двоматчевими протистояннями (удома й у гостях). Клуби з асоціацій із найвищим рейтингом розпочинатимуть турнір із другого раунду.
Після закінчення вищезгаданих раундів, починаючи зі стадії 1/16 фіналу, проводитиметься плей-офф, у межах якого переможець кожного протистояння буде визначатися в одному матчі.
Клуби з рейтингом із 1-го по 6-й (Шлях Ліги чемпіонів) одразу потраплять до 1/16 фіналу і зіграють із клубами, які перебувають у рейтингу на місцях із 17-го до 22-го.
Клуби з рейтингом із 7-го по 16-й в 1/16 фіналу зустрінуться з командами, що подолали відбір у межах Шляху чемпіонів країн.
Клуби з рейтингом від 23-го та нижче у Шляху Ліги чемпіонів залишать турнір - так само, як і ті, що поступляться в стикових матчах Шляху чемпіонів країн.
Турнір закінчиться фінальною стадією за участі чотирьох команд (півфінал та фінал), яку проведуть на нейтральній території.
Наступне засідання віконкому УЄФА відбудеться 26 вересня в Лімасолі (Кіпр).
Фото: uefa.com.