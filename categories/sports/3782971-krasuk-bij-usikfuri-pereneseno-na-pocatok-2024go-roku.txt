Олександр Красюк, промоутер чемпіона WBA, WBO, IBO та IBF у надважкій вазі Олександра Усика, відповів на питання щодо майбутнього бою свого підопічного проти володаря титулу WBC Тайсона Ф’юрі (34-0-1, 24 КО).

Слова промоутера наводить iFL TV, передає Укрінформ.
«Ми очікували, що Ф’юрі проведе бій з Усиком 23 грудня, такою була наша домовленість, її підписали обидві сторони. Але ми вже деякий час займаємось боксом і знаємо, що якщо боєць не готовий і не бажає виходити на ринг – ти не можеш підштовхнути його, він ніколи цього не зробить. Але весь світ чекає великого бою, тому ми повинні бути гнучкими.
Усик не буде битися 23 грудня. Бій перенесено на початок 2024-го, ось так ми вчинили. Тож зараз Усик знімає всі відео, проводить зйомки для майбутнього бою і повертається до свого тренувального табору в Іспанії. Якщо все буде в порядку, то наступного тижня про щось буде оголошено. Тому раніше наступного тижня я не хочу… Скажімо так, це буде не добре, якщо я оголошу про щось раніше наступного тижня», - сказав Красюк.
У своєму останньому поєдинку Тайсон Ф'юрі переміг Франсіса Нганну роздільним рішенням суддів.

Як повідомляв Укрінформ, одразу після бою Ф’юрі – Нганну у ринг вийшов Олександр Усик, британець пообіцяв українцю провести свій наступний поєдинок з ним.

Фото: Getty Images