Плеймейкер збірної України Дар’я Дубнюк поділилася дкмками після програшу від португалок (63:78) у кваліфікації Євробаскетбу-2025.

Сама Дубнюк у цій грі набрала 9 очок, зробила 4 передачі та 4 підбирання, відігравши на майданчику рекордні для себе 34 хвилини у складі національної команди, передає Укрінформ.
«Звичайно, враження від матчу погані. Дуже прикро, що ми програли цю зустріч, - сказала Дубнюк. - Три чверті трималися, грали, боролись, а у четвертій пропустили 35 очок. Було погане повернення в захист, у суперниць було багато вільних кидків. За три чверті вони набрали 43 очки, а на куражі - 35. Ми змінювали форми захисту, але не зробили цього у четвертій чверті, що призвело до поразки...
Відсутність Аліни Ягупової? Дуже відчувалася. Вона організатор гри і лідер команди. Важко було без неї, хоча ми намагалися боротися. Її відсутність дуже позначилася на результатах. Думаю, під час наступного ігрового вікна команді треба покращити захист. Сподіваюся також, що тоді наша лідерка і капітан Аліна Ягупова буде з нами».
Відбір на Євробаскет продовжиться уже у листопаді 2024 року. Ще одним суперником збірної України у групі буде Північна Македонія.
Фото: fbu.ua.