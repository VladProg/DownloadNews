Захисник бельгійського «Брюгге» Едуард Соболь не зможе взяти участь у трьох заключних матчах збірної України з футболу в Лізі націй УЄФА.

Як повідомляє офіційний сайт Української асоціації футболу (УАФ), Соболь отримав ушкодження привідного м’яза на тренуванні у своєму клубі, передає Укрінформ.
Лікування та відновлення триватиме близько двох тижнів.
Як повідомлялося, національній команді також не зможе допомогти гравець лондонського «Арсенала» Олександр Зінченко, у якого ушкодження литкового м’язу.
Нагадаємо, збірна України завершить груповий турнір Ліги націй матчами із Шотландією (21 і 27 вересня) та Вірменією (24 вересня).
Турнірна таблиця групи 1 Ліги В: Україна - 7 очок (після 3-х ігор), Шотландія - 6 (3), Ірландія - 4 (4), Вірменія - 3 (4).
Фото: uaf.ua.