Гравець встановив особистий рекорд за голами на рівні національних першостей.

Український півзахисник Владислав Кочергін вдруге в сезоні відзначився дублем у складі «Ракува», це сталося у матчі 33-го туру чемпіонату Польщі проти «Вісли» із Плоцька, передає Укрінформ.
Для «Вісли» гра проти «Ракува» мала турнірне значення в контексті боротьби за збереження прописки у чемпіонаті. Саме гравці цієї команди відзначились на 10-й хвилині зустрічі.
«Ракув» програвав до 81-ї хвилини, коли Кочергін забив свій перший гол у матчі. Через чотири хвилини після цього українець відзначився вдруге та встановив фінальний рахунок у матчі – 2:1.
Це восьмий гол українського футболіста у Екстраклясі, відтак, гравець встановив особистий рекорд за голами у національному чемпіонаті. Попередній найкращий результат гравець показав у сезоні 2019/20, коли забив за «Зорю» сім голів в УПЛ.
Як повідомляв Укрінформ, до завершення чемпіонату «Ракув» зіграє ще один матч у Естраклясі, у суботу, 27 травня, команда Кочергіна зіграє на своєму полі проти «Заглембє» із Любіна.

Фото: Getty Images