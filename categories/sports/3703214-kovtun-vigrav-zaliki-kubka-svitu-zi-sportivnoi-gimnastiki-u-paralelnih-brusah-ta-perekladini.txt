У паралельних брусах українець тріумфує третій рік поспіль.

19-річний український гімнаст Ілля Ковтун став переможцем двох заліків Кубка світу, передає Укрінформ.
Перед заключним етапом у Каїрі Ковтун майже гарантував собі перемогу у заліку в паралельних брусах. Однак у вправах на перекладині йшов на третьому місці, поступаючись ізраїльтянину Алєксандру Мякініну та хорвату Тіну Србічу. Крім того, у відстані восьми очок від Ковтуна перебував єгиптянин Ахмед Ель Марагі.
На останньому етапі, який проходив у Каїрі, Ковтун став переможцем вправ на паралельних брусах, закріпивши за собою «золото». А після цього виступив одразу у фіналі на перекладині, де серед конкурентів був Ель Марагі.
Для перемоги у заліку Ковтун мав фінішувати не нижче четвертого місця в Каїрі, а також випереджати Ель-Марагі. Зрештою, український гімнаст здобув друге поспіль «золото» у заключний день фіналів і випередив усіх своїх конкурентів.
Перемога у заліку Кубка світу у вправах на перекладині стала першою для українського гімнаста. У паралельних брусах Ковтун втретє поспіль став переможцем заліку Кубка світу. Загалом ж він шість разів вигравав заліки на цьому рівні за три роки виступів.
Як повідомляв Укрінформ, на чемпіонаті Європи-2023 Ковтун здобув три медалі: «золото» (паралельні бруси) та дві «бронзи» (в особистому багатоборстві та перекладині). Це повторення національного рекорду України.

Фото: Getty Image