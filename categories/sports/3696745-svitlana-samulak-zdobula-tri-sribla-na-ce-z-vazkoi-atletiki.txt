Українка поступилась чемпіонці змагань на два кілограми.

У столиці Вірменії Єревані триває чемпіонат Європи з важкої атлетики, повідомляє пресслужба федерації важкої атлетики України, передає Укрінформ.

У другий день змагань одразу три медалі збірній України приніс виступ 19-річної Світлани Самуляк у категорії до 55 кілограмів.
У ривку важкоатлетка підняла 90 кілограмів з першої спроби. Цей результат лише у третьому підході покращила румунка Андреа Котрута, яка з результатом 91 кг обійшла Самуляк у першому виді. Срібна нагорода у ривку стала для українки дебютною на рівні Євро.
У поштовху Світлана Самуляк підняла 109 кілограмів у другій спробі, програвши на один кілограм тій же Котруті, яка у третій спробі взяла 110 кг. За сумою двох видів результат української атлетки дозволив їй посісти друге місце у двоборстві та здобути загалом три медалі.

Як повідомляв Укрінформ, Ангеліна Ломачинська стала володаркою двох бронзових нагород на ЧЄ з важкої атлетики, у ваговій категорії до 49 кг українка піднялася на п'єдестал пошани у ривку та за сумою двоборства.
Фото: uwf.net.ua