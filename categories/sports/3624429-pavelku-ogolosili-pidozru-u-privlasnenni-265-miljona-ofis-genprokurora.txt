Правоохоронці повідомили про підозру президенту та генеральному секретарю Української асоціації футболу у привласненні 26,5 млн грн під час закупівлі обладнання для будівництва заводу із виготовлення штучного покриття для футбольних майданчиків.



Як передає Укрінформ, про це Офіс генерального прокурора повідомляє у Телеграмі.
За процесуального керівництва Офісу генпрокурора президенту та генеральному секретарю УАФ повідомили про підозру в заволодінні чужим майном та легалізації майна, одержаного злочинним шляхом (ч. 5 ст. 191, ч. 3 ст. 209 Кримінального кодексу України).
Встановлено, що під час закупівлі обладнання для будівництва заводу із виготовлення штучного покриття для футбольних майданчиків, посадовці УАФ заволоділи 26,5 млн грн. В подальшому вони легалізували частину цих коштів.
Як повідомляв Укрінформ, Печерський суд міста Києва призначив президенту УАФ Андрію Павелку запобіжний захід – арешт на два місяці, до 22 січня 2023 року. Павелко має можливість внесення застави – 9 мільйонів 880 тисяч гривень.
28 листопада суд встановив такий же запобіжний захід генеральному секретареві УАФ Юрію Запісоцькому.
Раніше повідомлялось, що у будинку президента УАФ Павелка відбувся обшук, який, згідно з документами Національної поліції, відбувся 18 жовтня. Глава УАФ раніше заперечував проведення обшуків у власному будинку. Павелко вважає, що ведуться закулісні ігри "з російським слідом", метою яких є усунення нинішнього керівництва Асоціації.
У 2018 році програма "Схеми" провела розслідування, за результатами якого журналісти запідозрили УАФ та її президента у корупції через завод із виготовлення штучних полів.

Фото: УАФ