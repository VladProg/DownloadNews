Переможцями командного чемпіонату світу в Єрусалимі стали гросмейстери з Китаю.

Нічого дивного у тому, що змагання виграли китайці (але ж не другим складом!). Прихильники шахів старшого покоління пам’ятають, як у колишній країні з кодово-телеграфною назвою СССР говорили про переваги совєцької шахової школи. І вона таки була.
Але в нинішній ситуації центр шахової думки перемістився до Азії. Китай, Індія, нарешті, Узбекистан виходять на перші позиції у світі. Це підтвердив і останній турнір. До півфіналу чемпіонату світу потрапили саме ці команди, а європейці були представлені лише іспанською збірною, яка зрештою стала четвертою.
У півфіналі китайці здолали іспанців (2:2, 3:1), а узбекистанці - команду Індії (2:2, 2,5:1,5). Цікаво, що не лише китайці, а й збірні Узбекистсану та Індії виступали без своїх лідерів. Причому, індійці грали без трьох з них (з чотирьох гравців основного складу).
Щоправда, ексчемпіон світу Віші Ананд, був присутній в Єрусалімі. Він коментував гру учасників, а також разом з ізраїльським гросмейстером Емілем Сутовським дав сеанс одночасної гри наосліп у кнесеті.
Отож, фінал Китай - Узбекистан пройшов під знаком відчутної переваги шахістів Піднебесної. Вони виграли обидва матчі з однаковим рахунком - 2,5:1,5. Китайські гравці жодного разу не поступилися, а в кожному двобої виграли по одній партії.
Зустріч за третє місце пройшла більш цікаво. Два перші матчі скінчилися з рахунком 2:2, а у перебої перемогли індійські шахісти (3:1), які й здобули бронзові медалі.
Щодо українських шахістів, то вони, як відомо, вилетіли у чвертьфіналі, поступившись збірній Узбекистану. Можна зауважити, що наші гросмейстери теж виступали не найкращим складом. Принаймні, Павло Ельянов та Антон Коробов могли б підсилити нашу збірну.
От які індивідуальні результати показали українці: Василь Іванчук - 3 очки з 7-ми (без перемог), Кирило Шевченко - 4,5 з 6-ти, Андрій Волокитін – 0,5 очка з 4-х, Ігор Коваленко - 2 з 5-ти, Віталій Бернадський - 2 з 4-х, Михайло Олексієнко – 1,5 з 2-х.
Петро Марусенко, міжнародний майстер.
Фото: fide.com.