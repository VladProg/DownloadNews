Триває реєстрація на відбір до української національної збірної команди, яка братиме участь у Invictus Games 2023 (Ігри нескорених) у Дюссельдорфі. Відбір відбудеться у Львові вже у квітні.

Про це повідомила пресслужба Львівської міської ради, передає Укрінформ.
«Участь української збірної у Іграх нескорених – це безцінний досвід для розбудови системи спортивної реабілітації поранених ветеранів війни та військовослужбовців в Україні. Тож запрошуємо усіх охочих на відбір», – зазначають в управлінні спорту Львова.
У Львові у квітні впродовж двох змагальних днів до складу національної збірної відберуть 24 спортсмени з числа військовослужбовців та ветеранів російсько-української війни, які отримали поранення під час або внаслідок виконання службових обов’язків у зоні бойових дій.
Учасники відбору будуть змагатися в 9-ти видах спорту: стрільба з лука, легка атлетика, велоспорт, веслування в приміщенні (на тренажері), пауерліфтинг, волейбол сидячи, плавання, настільний теніс, баскетбол на візках.
Подати заявку на участь у відборі можна на платформі Е-ветеран.
Як повідомляв Укрінформ, Міністерство у справах ветеранів очікує на реєстрацію майже 300 учасників відбору до національної збірної для участі у міжнародних спортивних змаганнях Invictus Games-2023.