Футболісти збірних Німеччини та України провели товариський матч, який став 1000-м для німецької команди.

Зустріч на арені «Везерштадіон» у Бремені завершилася нічийним рахунком 3:3, передає Укрінформ.
Ніклас Фуллькруг вивів господарів вперед на 6-й хвилині. Паритет у матчі відновив Віктор Циганков на 19-й хвилині. До перерви гостей вивів вперед автогол захисника німців Антоніо Рюдігера (23), а у другому таймі третій м'яч у ворота Бундестіма знову забив Циганков (56).

Німці відігралися після голу півзахисника Кая Гаверца на 83-й хвилині та реалізованого пенальті у виконанні Йозуа Кімміха (90+3).
Наступні поєдинки «синьо-жовті» проведуть у кваліфікації чемпіонату Євро-2024 проти Північної Македонії (16 червня) та Мальти (19 червня).
Нагадаємо, Німецький футбольний союз (DFB) вирішив зробити матч у Бремені благодійним. DFB продовжує підтримувати українців, які постраждали від російської загарбницької війни.

Як відомо, у національної команди Німеччини у 2023 році офіційних матчів не передбачено, оскільки Бундестім має пряму путівку до фінального раунду на правах організатора Євро-2024.

Після матчу проти «синьо-жовтих» збірна Німеччини зіграє спаринги з Польщею (16 червня у Варшаві) та Колумбією (20 червня у Гельзенкірхені).

Фото Павла Кубанова