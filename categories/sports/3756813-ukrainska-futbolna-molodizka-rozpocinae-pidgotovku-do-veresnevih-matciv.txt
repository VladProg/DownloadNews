4 вересня розпочинається збір молодіжної збірної України з футболу (U21), приурочений до двох поєдинків - контрольного з Німеччиною і стартового у відборі Євро-2025 з Північною Ірландією.

Спаринг з Німеччиною пройде 8 вересня на «Людвігспаркштадіоні» в Саарбрюкені (початок - о 19.15 за київським часом), а матч проти Північної Ірландії відбудеться у Словаччині, на полі Національного тренувального центру Попрада (19.30), передає Укрінформ.
У відбірковій групі F також виступають Англія, Сербія, Азербайджан та Люксембург.
Раніше головний тренер «синьо-жовтих» Унаї Мельгоса назвав імена 23-х виконавців, викликаних на вересневий збір. Учора частина команди переїхала з Києва до Ужгорода, туди ж підтягнулися й гравці «Руха», які в неділю зіграли у Львові з «Металістом 1925».
Сьогодні зранку делегація молодіжної збірної України вирушила до Попрада, де й готуватиметься до двох найближчих матчів. Легіонери під'їдуть до табору команди упродовж дня. Перше тренування розпочнеться о 18.30 за місцевим часом. Виліт до Німеччини запланований на 6 вересня.
Фото: uaf.ua.