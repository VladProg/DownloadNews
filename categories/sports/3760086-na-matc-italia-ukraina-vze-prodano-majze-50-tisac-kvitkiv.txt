Національна збірна України з футболу у вівторок, 12 вересня, зіграє свій п'ятий поєдинок у відбірковому турнірі чемпіонату Європи-2024, в якому підопічні Сергія Реброва на виїзді протистоятимуть чинним чемпіонам Європи італійцям.

Як інформує прессекретар «синьо-жовтих» Олександр Гливинський, матч з Україною стане для «Скуадри Адзурри» 61-м на «Сан-Сіро» у Мілані, передає Укрінформ.
«Традиційно в першій половині дня відбулося теоретичне заняття, а ввечері команда приїхала не лише випробувати газон, який був у доволі доброму стані. Господарі знайшли можливість зробити приємне українцям у цей важкий для нашої країни час. Коли національна команда ступила на газон «Сан-Сіро», на одному з велетенських екранів стадіону з'явився напис «Італійська федерація футболу та національна збірна вітають друзів з України!», - йдеться у повідомленні.
На даний момент на матч Італія - Україна продано 49 200 квитків (усього «Сан-Сіро» вміщує понад 75 тисяч глядачів), в український сектор придбано 2 200 з 2 500 квитків.
Нагадаємо, початок матчу Італія - Україна о 21.45.
Турнірне становище у відбірковій групі С Євро-2024: Англія - 13 очок (після 5-ти ігор), Україна - 7 (4), Італія - 4 (3), Північна Македонія - 4 (4), Мальта - 0 (4).
Фото: uaf.ua.