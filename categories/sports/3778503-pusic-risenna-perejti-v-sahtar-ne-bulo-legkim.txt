Новий головний тренер «Шахтаря» Марино Пушич розповів, чому він прийняв рішення очолити команду.

Про це він висловився в інтерв’ю пресслужбі «гірників», передає Укрінформ.
«Передусім, щиро дякую за теплий прийом, який я відчув з боку всіх людей, коли прибув до клубу. Як вони сказали: «Ласкаво просимо до сім’ї!» Я це відчув і вдячний за це. Звісно, рішення не було для мене легким, адже я отримував задоволення і мав великі успіхи, працюючи з іншими колегами у «Феєноорді». Але в житті в певний момент ти ухвалюєш інше рішення, іноді ти повинен це робити.

Я мав гарні передчуття щодо цього проєкту та людей, вони змогли переконати мене в цьому. І я бачу великий потенціал у цієї молодої команди. Тож поєднання цих двох речей змусило мене зробити новий крок», - сказав Пушич.

Головний тренер «Шахтаря» також поділився очікуваннями від матчу Ліги чемпіонів проти «Барселони».
«Занадто короткий термін, аби щось зробити, проте ми можемо підготуватися до гри. І я завжди можу попросити футболістів моєї команди грати у футбол так, як мені подобається. Змагаймося і намагаймося грати проти них, щоб побачити, на якому ми рівні зараз, – за цих обставин і в грі з найкращими європейськими командами. Це цікавий момент для того, щоб побачити наш сьогоднішній рівень», – додав Пушич.

Як повідомляв Укрінформ, головні команди «Шахтаря» та «Барселони» зустрінуться в третьому турі Ліги чемпіонів у середу, 25 жовтня. Початок матчу — о 19:45 за київським часом.
Фото: shakhtar.com