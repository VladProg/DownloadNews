Факт надісланої від Української асоціації футболу заяви до УЄФА із проханням відсторонити представників терористичної держави від роботи в адміністративних органах європейської футбольної організації прокоментував «Єдиним новинам» перший віцепрезидент УАФ Олексій Михайличенко.

Він, зокрема, зазначив, що Росії не місце у цивілізованому світі, передає Укрінформ.
«Ми дуже стурбовані ситуацією й у своєму листі зазначаємо, шо це неприпустимо. Я також входжу до Комітету національних збірних УЄФА й не розумію, як можна співпрацювати з росіянами чи навіть знаходитися з ними в одному приміщенні. На останньому конгресі, який проходив у Португалії, я бачив ставлення майже всіх учасників до російської делегації. Не було ніяких привітань - вони були наче відокремлені від усього футбольного світу.
Ми дуже вдячні ФІФА та УЄФА, які дали гідну оцінку російським терористам і виключили їх із міжнародних змагань. Але кожним своїм кроком, кожною своєю дією ми маємо показувати, що Росії не місце в цивілізованому світі. Наприклад, я пишаюся тим, що зробила Ольга Харлан. Вона для мене не лише чемпіонка світу, але й чемпіонка миру. Ніякі чемпіонські медалі, ніякі призові не коштують дорожче, ніж честь, сумління й мир.
Зі свого боку ми в УАФ провели свій виконком і бачимо, що в українському футболі знову є інтрига, є першість країни. На міжнародній же арені ми будемо всім доводити, що присутність росіян неприпустима«, - сказав Михайличенко.
Він також розповів про причини, чому, попри те, що продовжується війна, фіксуються злочини Росії, її громадян призначають у футбольні організації.
«Є і політичні, і якоюсь мірою фінансові причини, бо Росія намагається використати важелі і на лінії фронту, і у мистецтві, і в спорті, - заявив перший віцепрезидент УАФ. - Для того, аби пробитися у світ, вони використовують увесь свій арсенал. Ми розуміємо, що футбол - це гра мільйонів, найперша у світі, і для них це дуже важливо. Але наголошую ще раз - наша позиція залишиться такою, яку ми тримаємо з перших днів війни. Сподіваюся, усі пам’ятають і карту України, і логотип «Слава Україні!» на футболках національної збірної. Ми завжди будемо доводити свою правоту і боротися за те, щоб росія відійшла від футболу якнайдалі».
Фото: uaf.ua.