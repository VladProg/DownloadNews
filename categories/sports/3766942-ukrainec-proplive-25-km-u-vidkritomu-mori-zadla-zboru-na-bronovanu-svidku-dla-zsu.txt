Український плавець-аматор Олексій Теряхін подолає 25 км під час запливу ULTRAOCEANMEN з метою збору коштів на британську броньовану гусеничну машину швидкої допомоги FV104 Samaritan для відомого спецпідрозділу.


Як ідеться в переданому Укрінформу пресрелізі, 30 вересня в італійському містечку Палермо відбудеться один з найскладніших запливів – ULTRAOCEANMEN.
Впродовж 10 годин тридцять учасників з усього світу мають проплисти 25 кілометрів Середземним морем у межах острова Сицилія. Одним із них буде Теряхін.
Він планує не лише здолати дистанцію, а й привернути увагу європейців до повномасштабної війни в Україні.
OCEANMEN – це світова серія запливів у відкритому морі, під час яких кожного місяця спортсмени долають різні за обсягом дистанції в наймальовничіших куточках, як-от Кюрасао, Дубай, Мадейра, навіть Київ.
Для Теряхіна заплив на таку велику дистанцію не новий – у 2019 році він став першим українцем, який подолав Гібралтарську протоку між Іспанією та Марокко (за весь час протокою пропливло лише близько 2500 осіб).
Як зазначається в релізі, Олексій Теряхін є засновником компанії “Арсенал Патріота”, яка займається виробництвом бронеплит. З початком війни у 2014 році їх було виготовлено вже майже 100 тисяч штук. Цьогоріч разом із Міжнародною волонтерською організацією “Armoured Turtle” та ULTRAOCEANMEN він організує збір коштів на британську броньовану гусеничну машину швидкої допомоги FV104 Samaritan для відомого спецпідрозділу. Ця техніка може швидко дістатися і провести евакуацію до чотирьох поранених військових навіть під обстрілами, в межах “золотої години”, що рятує до 90% поранених. Вартість такого автомобіля близько $100 тис. Фінальна мета благодійної кампанії – зібрати кошти на 6 таких "швидких".
“OCEANMEN продовжують підтримувати Україну та нашу ініціативу. В умовах, коли багато спортивних організацій повертають росіян до стартів, маю надію, що наш збір допоможе врятувати багато життів на фронті”, - прокоментував Теряхін майбутній старт.
Він закликає усіх небайдужих підтримати збір, адже це може значно підвищити шанси на успішну евакуацію й допомогти у збереженні здоров’я поранених захисників.
Як повідомлялося, виконком УЄФА погодив участь російських національних збірних U-17 в міжнародних змаганнях.
Українська асоціація футболу (УАФ) засудила рішення УЄФА.
Фото: eventukraine.com