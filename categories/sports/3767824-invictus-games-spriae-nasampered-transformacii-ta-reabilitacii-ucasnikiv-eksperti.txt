Головною метою Invictus Games (Ігор нескорених) є не здобуття медалей, а трансформація і реабілітація ветеранів та військослужбовців, які отримали поранення та хвороби під час виконання службових обов'язків.


Про це зазначали учасники пресконференції "Зворотний бік медалей Invictus Games", що відбулася у Медіацентрі Україна – Укрінформ.

Національна координаторка Ігор нескорених в Україні Ілона Волошина пояснила, що Invictus Games – "спортивний захід про визнання ветеранів та військослужбовців, які отримали поранення та хвороби під час виконання службових обов'язків, про повагу до них і про вдячність".
"Засновник Ігор принц Гаррі постійно наголошує у своїх промовах, що цей захід – не виключно заради перемог і медалей, особистих рекордів і фінішних прямих, а про трансформацію учасників, про те, ким вони стають після Ігор, про їхні особисті досягнення і, власне, про пошук і побудову нових ідентичностей, нових цілей в житті, знайомств і зв'язків з іншими", – зауважила Волошина.
Своєю чергою, керівниця відділу ветеранського спорту Міністерства у справах ветеранів Анастасія Галайко підкреслила, що Україна дуже пишається своєю збірною, адже цього року українці привезли найбільшу кількість медалей за всі роки своєї участі в Іграх. "Потрібно також розуміти, що найкраща реабілітація – це реабілітація через спорт. І не лише фізична реабілітація, але й психологічна. Всі наші хлопці показали в першу чергу результат для себе. Перевищили результат свій особистий. І це найважливіше, що може бути", – додала представниця Мінветеранів.

Засновниця Центру стратегічних комунікацій "Стратком Україна" Аліна Фролова зазначила, що українські військові та ветерани своєю участь у Invictus Games виконують важливу місію – показують шлях іншим ветеранам та пораненим воїнам. "Цьогоріч у нас трошки більше ніж 200 учасників було на відбіркових Іграх, а необхідно, щоб на це звернули увагу мільйони учасників бойових дій, які є зараз в нашій країні", – акцентувала Фролова.
Водночас керівник ветеранського відділу "Повернись живим" Тарас Ковалик зазначив, що ветерани та травмовані військові "потребують якісної підтримки і дієвого "Дякую!", яке суспільство має організовувати для того, щоб допомагати їм відновлювати своє здоров'я, віру в себе і в своє тіло.
Головна тренерка збірної Ігор нескорених Олена Яновська розповіла, що необхідно до кожного учасника мати індивідуальний підхід і знайти для кожного "мотиваційний момент, який спрацює на нього". За її словами, у частини українських учасників цей мотиваційний момент якраз є медаль, що є відзнакою його результату та старань, а для деяких – прагнення до реабілітації і повноцінного життя.
"В цілому перемога, крім медалей, полягає в тому, що кожен раз, коли я був на п'єдесталі з українським прапором, нас бачили і про Україну могли ще раз згадати", – поділився учасник збірної Ігор нескорених-2023 Володимир Товкис. Він також розповів, що спорт допоміг йому швидше реабілітуватися. "Моє поранення вимагає постійної систематичності повторення рухів. Чим більше рухаєшся, можеш відновитися до максимального рівня, який був до поранення. Тому не зупинюся, планую доєднатися до паралімпійської команди", – зазначив Товкис.

Також учасник збірної Ігор нескорени-2018 Олександр Зозуляк розповів, що участь у Іграх вплинула дуже сильно на реабілітацію. "Нещодавно я зробив операцію на лівій руці, називається "остеоінтеграція". Ця операція дасть можливість приєднувати протез прямо до кістки і покращить мої спортивні результати в подальшому. Так що на цьому я не зупиняюся", – зазначив військовий.
Як повідомляв Укрінформ, збірна України здобула 34 медалі на Іграх нескорених-2023: 12 золотих, 14 срібних та 8 бронзових.
Українська збірна вчетверте в історії виступила на Іграх нескорених. У 2017 році українці здобули 14 нагород, у 2018 – 20, у 2022 – 16.