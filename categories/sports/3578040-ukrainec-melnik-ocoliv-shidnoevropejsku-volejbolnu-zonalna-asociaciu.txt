Під час генеральної асамблеї Європейської конфедерації волейболу у Нідерландах відбулися вибори очільника одного з її підрозділів - Східно-європейської волейбольної зональної асоціації (EEVZA).

Як повідомила генеральна секретарка Федерації волейболу України Катерина Біляченко, упевнену перемогу на виборах здобув президент ФВУ Михайло Мельник, передає Укрінформ.
Таким чином, вперше в історії, обов’язки президента EEVZA у наступні чотири роки виконуватиме представник України.
«Це дуже серйозна посада, яка принесе багато користі волейбольній Україні, - так прокоментував своє призначення Михайло Мельник. - Я одразу запропонував багато нововведень. Тому, думаю, президент Професіональної волейбольної ліги України Володимир Дубинський також буде задоволений. Адже я прагну проводити різні змагання і, зокрема, серед клубів та національних збірних країн-учасниць EEVZA».
Додамо, що до EEVZA нині входять 8 країн - Україна, Польща, Литва, Латвія, Естонія, Грузія, Вірменія та Азербайджан. А ось росія та білорусь, через зрозумілі причини, від участі у змаганнях під егідою цієї організації відсторонені.
Фото: fvu.in.ua.