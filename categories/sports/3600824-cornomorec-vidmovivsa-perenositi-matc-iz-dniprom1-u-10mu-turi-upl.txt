Матч заплановано на неділю, 30 жовтня.

«Чорноморець» відмовив «Дніпру-1» у проханні перенести матч 10-го туру УПЛ, повідомляє ТаТоТаке, передає Укрінформ.
Одесити відмовили через те, що клубу важко знайти у листопаді нову дату для проведення гри. «Чорноморець» вже має один перенесений матч. Поєдинок із «Кривбасом» у 7-му турі не відбувся через ракетні обстріли Києва. Його перенесли на 2 грудня.
«Дніпро-1» просив одеситів перенести матч через складний графік. Протягом тижня дніпряни проведуть три матчі, два з яких будуть вирішальними у Лізі конференцій. 27 жовтня «Дніпро-1» у Кошице прийматиме «Аполлон», а 3 листопада вирушить на виїзд до нідерландського «АЗ».
Матч 10-го туру УПЛ «Дніпро-1» – «Чорноморець» заплановано на неділю, 30 жовтня. Початок матчу – о 13.00.

Як повідомляв Укрінформ, «Дніпро-1» лідирує у чемпіонаті України, набравши 22 очки у 8 матчах. «Чорноморець» йде на останньому 16 місці.
Фото: upl.ua