Український голкіпер повідомив керівництву, що влітку хоче змінити команду.

Головний тренер «Реала» Карло Анчелотті провів зустріч з президентом королівського клубу Флорентіно Пересом після поразки від «Манчестер Сіті» (0:4) у рамках матчі-відповіді 1/2 фіналу Ліги чемпіонів, повідомляє AS, передає Укрінформ.
Сторони обговорили плани клубу на літнє трансферне вікно та визначилися з позиціями, на які потрібно підписати нових гравців.
Мадридці прагнуть підписати форварда, двох півзахисників, крайніх захисників, а також воротаря, який готовий бути дублером для Тібо Куртуа. Зазначається, що Андрій Лунін, який зараз є другим номером у Мадриді, повідомив керівництву, що влітку хоче покинути команду. Причиною цьому є бажання українця отримувати більше ігрового часу.
«Реалу» потрібен воротар-ветеран, який готовий виконувати роль запасного у команді вершкових та обмежуватися малою кількістю зіграних хвилин, адже Куртуа має статус недоторканого.
У нинішньому сезоні на рахунку Луніна 10 матчів, у яких він пропустив 9 голів та 4 рази залишив свої ворота «сухими».
Як повідомляв Укрінформ, «Ман Сіті» зіграє в фіналі ЛЧ, підопічні Пепа Гвардіоли розгромили «Реал» у півфіналі (4:0).
Фото: Getty Images