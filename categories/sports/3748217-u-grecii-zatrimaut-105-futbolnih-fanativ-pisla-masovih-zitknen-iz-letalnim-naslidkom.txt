Грецька влада вирішила затримати усіх 105 футбольних фанатів, підозрюваних у причетності до масових сутичок в Афінах, що закінчилися смертю 29-річного вболівальника грецького клубу АЕК Міхаліса Кацуріса перед матчем проти хорватського "Динамо" (Загреб).

Як передає Укрінформ, про це повідомляє AP.
"Усі 105 футбольних уболівальників, підозрюваних у участі в масових зіткненнях у грецькій столиці, які закінчилися смертю 29-річного вболівальника клубу АЕК Афіни, мають бути затримані за наказом суду", - повідомила грецька влада в неділю.
Три судді-слідчі та двоє прокурорів допитували затриманих уболівальників групами — 30 у п’ятницю, 40 у суботу та 35 у неділю — і щодня вирішували, чи тримати їх під вартою до суду. Один підозрюваний, який перебуває в лікарні під охороною, дав показання приїжджому судді.
102 громадянина Хорватії та 3 греки заперечують будь-яку провину в смертельному ножовому пораненні Міхаліса Кацуріса.
Як зазначається, грецька прокуратура висунула загалом 11 звинувачень 105 вболівальникам. Чотири з них є тяжкими злочинами, включаючи умисне вбивство та членство в злочинній організації, а решта – дрібними правопорушеннями.
Як стверджує поліція, Кацуріс помер від ножового поранення, а ще 10 фанатів отримали поранення, коли десятки хорватських уболівальників, озброєних дерев'яними кийками та металевими битами, напали на перехожих біля стадіону клубу АЕКу "Opap Arena" минулого понеділка.
Через насильство відбірковий матч Ліги чемпіонів між АЕКом та загребським "Динамо", який мав відбутися минулого тижня, скасував керівний футбольний орган Європейського футболу - УЄФА.
Як повідомлялося, 22-річний грек загинув у понеділок увечері під час сутички між футбольними вболівальниками «АЕК» (Афіни) і «Динамо Загреб» (Хорватія). Молодий чоловік помер від численних ножових поранень, яких зазнав під час бійки між десятками фанів двох команд, що сталася за день до матчу третього кваліфікаційного раунду Ліги чемпіонів УЄФА на стадіоні «АЕК» у передмісті Афін.
Фото: Getty Images