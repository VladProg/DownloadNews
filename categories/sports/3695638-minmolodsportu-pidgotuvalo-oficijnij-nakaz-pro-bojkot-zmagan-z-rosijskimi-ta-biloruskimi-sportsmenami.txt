В разі порушення українську делегацію відкличуть, а відповідну федерацію позбавлять статусу національної.

Олімпійський чемпіон та народний депутат Жан Беленюк опублікував текст наказу Міністерства молоді та спорту про заборону офіційним делегаціям українських збірних брати участь у міжнародних змаганнях, у яких беруть участь росіяни та білоруси, передає Укрінформ.

Наказ поширюється на офіційні делегації національних збірних України з олімпійських та неолімпійських видів спорту. В разі порушення делегатів відкличуть із таких змагань, а відповідну федерацію позбавлять статусу національної. Також здійснюватиметься моніторинг участі українських спортсменів на змаганнях, де будуть росіяни та білоруси.
Зазначимо, що наказ підписано електроним підписом.


Нагадаємо, Кабінет міністрів України ухвалив рішення про бойкот відбіркових турнірів на Олімпійські ігри-2024 у Парижі, на які буде допущено російських і білоруських спортсменів. Міжнародний олімпійський комітет (МОК) вже відреагував на рішення Уряду України про бойкот відбіркових турнірів на Олімпійські ігри-2024 у Парижі.


Як повідомляв Укрінформ, раніше Виконком МОК рекомендував повернути російських та білоруських спортсменів до міжнародних змагань у нейтральному статусі. При цьому не допускаються до турнірів команди з росії та білорусі, а також спортсмени, які підтримують війну або мають контракт з арміями росії або білорусі.


Фото: Getty Image, t.me/zhanbeleniuk