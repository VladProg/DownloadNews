Футболісти київського «Динамо» приступили до безпосередньої роботи на зборі в австрійському містечку Санкт-Файт-ан-дер-Глан.

Як повідомляє пресслужба «біло-синіх», своєю резиденцією команда обрала готель Hotel die Zeit, який має безпосередньо на своїй території два повнорозмірних футбольних поля високої якості, передає Укрінформ.
Перед початком першого заняття до гравців звернувся Мірча Луческу. Головний тренер дав підопічним настанову не лише на тренування, а в цілому на збір і навіть на сезон, наголосивши, що у новому сезоні вони зобов’язані виправити ситуацію та повернути чемпіонський титул.
Окремо Містер звернувся до молодих футболістів, відзначивши, що більшість із них вже не перший сезон тренуються в основній команді, тож вони ніяк не є початківцями, і вимоги до них мають бути такими самими, як і до інших гравців.
За винятком травмованого Сергія Булеци у першому тренуванні взяли участь усі інші 23 гравці, які прибули напередодні з Києва, а також Сергій Сидорчук, Решат Рамадані та Андрій Ярмоленко, які приєдналися до команди вже у готелі.
Перший контрольний поєдинок кияни проведуть 5 липня проти бухарестського «Динамо».
Фото: fcdynamo.com.