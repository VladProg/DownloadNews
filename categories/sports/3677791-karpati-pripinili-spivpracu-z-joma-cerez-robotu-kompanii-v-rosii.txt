Львівські «Карпати» припинили співпрацю з Joma через роботу компанії на російському ринку і підписали контракт з Nike.

Про це повідомила пресслужба львів'ян, передає Укрінформ.
«Причиною такого рішення стала відсутність чіткої позиції компанії Joma щодо припинення роботи на російському ринку. Впродовж кількох місяців клуб вивчав потенційних партнерів і в лютому зупинився на партнерстві з Nike, чия пропозиція виявилася найоптимальнішою», - йдеться в повідомленні.
В клубі також наголосили на тому, що одним з головних критеріїв вибору нового партнера був його вихід з росії.
«Одним із визначальних критеріїв при виборі технічного партнера став повний вихід компанії Nike із російського ринку. Зазначимо, що нещодавня презентація нової форми від Joma однією з команд з країни-терориста вкотре підтвердила правильність рішення менеджменту клубу «Карпати», - пояснили в «Карпатах».
Сьогодні російський «зеніт» представив нову форму, виробником якої є Joma.
Фото: Getty Images