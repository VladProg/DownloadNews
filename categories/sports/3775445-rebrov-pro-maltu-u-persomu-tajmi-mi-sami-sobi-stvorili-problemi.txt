Головний тренер національної збірної України з футболу Сергій Ребров проаналізував поєдинок проти Мальти у кваліфікації до Євро-2024.

Як передає Укрінформ з посиланням на пресконференцію тренера після матчу.


«У першому таймі ми самі собі створили проблеми, але вирішили їх після перерви. Програвали боротьбу, пропустили гол, проте зуміли повернутися в гру. Можливо, необхідність домогтися переможного результату занадто тиснула на нас. При цьому і збірна Мальти грала дуже компактно. Думаю, будь-якій команді було б складно справлятися з такою обороною», - сказав Ребров.


Він також високо оцінив виступ Михайла Мудрика у поєдинку проти Мальти.


«Усі ми його привітали. Це важливий крок для Михайла, він багато і довго старався, створював моменти і для себе, і для партнерів по команді. Радий, що він виявився безпосередньо причетним до цих важливих для нас трьох очок. Рухаємося далі», - підсумував головний тренер.


Як повідомлялося, збірна України з футболу обіграла Мальту (3:1) у кваліфікації до Євро-2024.


Фото: УАФ