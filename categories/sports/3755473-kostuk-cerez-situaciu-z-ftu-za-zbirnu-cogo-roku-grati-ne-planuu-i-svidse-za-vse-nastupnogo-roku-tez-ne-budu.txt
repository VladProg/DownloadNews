Марта не допоможе національній команді у матчах Кубка Біллі Джин Кінг.

Українська тенісистка Марта Костюк (№39 WTA) поділилась подальшими планами на сезон в коментарі BTU.org, передає Укрінформ.
«Мої плани на кінець сезону - зіграти Сан-Дієго, Гвадалахару, Японію та Китай. Буду дивитися за результатами, якщо я десь виступлю дуже добре, то, можливо, якийсь тиждень пропущу, але поки що план завершити сезон у Китаї.
Через ситуацію з ФТУ за збірну цього року грати не планую і, найімовірніше, наступного року теж не буду. Олімпіада? Наскільки я знаю, то норматив для потрапляння туди я виконала і, звичайно, вона є в моїх планах наступного року», - сказала Костюк.
У липні 2022 року гравці чоловічої та жіночої збірних України з тенісу склали лист до Міжнародної федерації тенісу з проханням усунути від роботи віце-президента Федерації тенісу України Євгена Зукіна. Лист підписали Еліна Світоліна, Марта Костюк, Леся Цуренко, Катарина Завацька, Людмила Кіченок, Надія Кіченок, Сергій Стаховський, Ілля Марченко. Згодом Завацька відкликала свій підпис.
Федерація тенісу України визнала всі звинувачення на адресу Зукіна безпідставними. Сам Зукін назвав наведені звинувачення наклепом.
Як повідомляв Укрінформ, наступний матч жіноча збірна України зіграє з Нідерландами у плей-офф Кубка Біллі Джин Кінг. Протистояння пройде у Вільнюсі 11-12 листопада.
Фото: btu.org.ua