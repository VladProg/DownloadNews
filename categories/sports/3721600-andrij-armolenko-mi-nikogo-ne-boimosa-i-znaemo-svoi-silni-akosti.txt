Капітан національної збірної України з футболу Андрій Ярмоленко поділився думками про майбутній товариський матч з командою Німеччини.

Атакувальний хавбек зауважив, що у цій грі українці мають продемонструвати дисципліну та самовіддачу, передає Укрінформ.
«Нині ми повинні бути сильними, тому що ми - українці. Ми граємо у футбол для наших уболівальників, щоб дати їм певний позитив. Думаю, ми маємо запропонувати німецькій комнаді дисципліну та самовіддачу. Це ті фактори, які грають у футболі велику роль. Звичайно, статистика не на нашу користь, але все трапляється вперше. Вийдемо на поле, рахунок 0:0, побачимо, хто буде сильнішим. Ми нікого не боїмося, усіх поважаємо, але також знаємо свої сильні якості. Найголовніше - виконати те, про що ми домовимося на теорії, про що буде просити головний тренер. Тоді, я упевнений, буде позитивний результат, ми покажемо якісну гру», - сказав Ярмоленко.
Як повідомлялося, матч проти Німеччини збірна України проведе 12 червня у Бремені на «Везерштадіоні».
Це буде благодійний товариський поєдинок, який стане 1000-м в історії бундестіму (початок - о 19.00 за київським часом).
Фото: uaf.ua.