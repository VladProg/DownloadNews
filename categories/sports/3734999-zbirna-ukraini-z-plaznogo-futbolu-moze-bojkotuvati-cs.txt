Чоловіча збірна України з пляжного футболу уперше за 10 років відібралася на чемпіонат світу.

Загалом у фінальній частині Мундіалю з пляжного футболу змагатиметься 16 збірних, при цьому на турнір одночасно відібралися Україна та Білорусь, передає Укрінформ.
Згідно з наказом Міністерства молоді та спорту України, національні збірні «не відряджають» на змагання, де також стартують росіяни та білоруси. Тому, ймовірно, Україна може бойкотувати чемпіонат світу з пляжного футболу.
Тренер збірної Микола Костенко впевнений, що білорусь взагалі не можна було допускати, повідомляє Суспільне Спорт.
«Позиція моя особиста як тренера, а також тренерського корпусу та команди – ми категорично проти, щоб білоруські та російські спортсмени брали участь у будь-яких змаганнях. Але тут питання [щодо бойкоту Україною на ЧС-2024] прийняття рішення - у керівництва федерації, керівництва міністерства», – сказав Костенко.
Міністр молоді і спорту України Вадим Гутцайт розповів про те, що остаточно рішення ще не прийняли.
«Будемо розглядати це питання, будемо радитися. Це складне питання, дуже складне питання. Будемо вирішувати, подивимося, як вирішимо», – сказав Гутцайт.

Як повідомляв Укрінформ, чемпіонат світу відбудеться з 15 до 25 лютого 2024 року в ОАЕ.
Фото: АПФУ