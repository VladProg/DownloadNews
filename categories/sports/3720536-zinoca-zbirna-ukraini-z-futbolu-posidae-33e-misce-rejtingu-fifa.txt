Міжнародна федерація футбольних асоціацій (ФІФА) оприлюднила оновлений рейтинг національних жіночих збірних.

Збірна України, опустившись на одну сходинку, посідає 33-ю позицію, передає Укрінформ.
Серед представників УЄФА Україна перебуває на 22-у місці.
До першої трійки світового реєстру входять команди США, Німеччини та Швеції.
Нинішнього року наша жіноча збірна перемогла в Таллінні у спарингу команду Естонії (98-е місце рейтингу ФІФА) - 1:0, а на 7 липня запланувала ще один контрольний матч - із Португалією (21) у Порту.
Зустріч відбудеться під час липневого навчально-тренувального збору, який стане для української команди етапом підготовки до офіційних поєдинків дебютної жіночої Ліги націй УЄФА.
Як повідомляв Укрінформ, за результатами жеребкування ЛН жіноча збірна України потрапила до квартету В3, де її суперниками є Польща (31), Сербія (34) та Греція (62).
Фото: uaf.ua.