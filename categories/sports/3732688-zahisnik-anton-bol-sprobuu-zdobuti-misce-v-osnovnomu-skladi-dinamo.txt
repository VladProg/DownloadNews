20-річний захисник київського футбольного клубу «Динамо» Антон Боль розповів про перші дні зборів в Австрії та контрольний поєдинок з командою «Динамо» (Бухарест).

Крім того, гравець підкреслив, що він намагатиметься здобути місце в «основі» столичного футбольного гранда, передає Укрінформ.
«Нині ми працюємо над функціональною підготовкою, намагаємося покращити наші ланки в атаці та обороні. Контрольний поєдинок із бухарестським «Динамо» (4:1. - Ред.), вважаю, був для нас хорошим, ми виклалися на усі 100%, незважаючи на те, що це була лише перша гра на зборах. Вважаю, ми провели хороший поєдинок. Команда-суперниця вже закінчувала збори, а ми лише розпочинаємо їх... Дякую тренерському штабу за довіру, за те, що продовжили співпрацю зі мною. Намагатимуся викладатися ще більше, ніж раніше, щоб завоювати місце в основному складі. У мене лише одна ціль - грати в «основі» і щоб «Динамо» стало чемпіоном України.
Як повідомлялося, у минулому чемпіонаті країни динамівці посіли лише четверте місце у турнірній таблиці.
Фото: fcdynamo.com.