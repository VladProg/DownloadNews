Воротар молодіжної збірної України 19-річний Гліб Арцатбанов продовжить кар’єру у хокейній лізі Британської Колумбії (BCHL) у складі канадського клубу «Елберні Веллі Бульдогз».

Попереднього сезону «бульдоги» дійшли до фіналу плей-офф, передає Укрінформ.
До цього український воротар виступав у молодіжній лізі Чехії та допоміг празькій «Спарті» стати чемпіоном країни. У 23-х поєдинках регулярки Гліб пропускав у середньому 1,95 шайби (відсоток відбитих кидків - 93,8%), а у 13-ти іграх плей-офф – 2,2 шайби (92,7%).
«Ми раді вітати Гліба в нашій команді, - сказав головний тренер та генеральний менеджер «Елберні» Джо Мартін.- Він має величезний досвід перемог у лізі Чехії, він спортивний, конкурентоспроможний воротар, який додасть нам габаритів, швидкості та атлетизму. Вважаю, він дуже добре підійде нашій комнаді».
Варто додати, що Гліб Арцатбанов був єдиним українцем-претендентом на вибір у драфті НХЛ-2023.
Після «ярмарку талантів» у Нешвіллі Арцатбанов взяв участь у п’ятиденному таборі розвитку «Бостон Брюїнз», а потім вирішив не повертатися до Європи і підписав угоду з «Елберні Веллі Бульдогс», сподіваючись потрапити на енхаелівський драфт-2024.
Фото: facebook.com/fhu.com.ua.