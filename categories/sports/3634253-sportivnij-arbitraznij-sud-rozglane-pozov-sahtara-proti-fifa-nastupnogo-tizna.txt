Клуб наполягатиме на порушенні законів України та ЄС.

Наступного тижня Спортивний арбітражний суд (CAS), який знаходиться у швейцарській Лозанні, має намір розглянути позов донецького «Шахтаря» до Міжнародної федерації футболу (ФІФА) на 50 мільйонів євро, повідомляє The Athletic, передає Укрінформ.
Суперечка між сторонами виникла після того, як ФІФА дозволила футболістам самостійно та без погодження з українськими клубами підписувати тимчасові угоди з іншими клубами.

Юристи «Шахтаря» стверджують, що рішення ФІФА було прийнято без консультацій з ключовими зацікавленими сторонами, такими як самі українські клуби або УАФ.

Крім того, «Шахтар» доводитиме, що немає правових підстав для призупинення трудових договорів за українським та швейцарським законодавствами, а також, що ФІФА не повинна втручатися в договірні відносини, стороною яких вона не виступає.

Окрім цього, українці посилатимуться на можливе порушення закону про конкуренцію ЄС.

Раніше стало відомо, що гірники вимагатимуть в міжнародної організації 42,6 мільйона фунтів. Окрім виплати компенсації, «Шахтар» звертався з проханням скасувати постанову ФІФА та покрити судові витрати клубу.





Як повідомляв Укрінформ, наразі «Шахтар» займає 2-те місце у турнірній таблиці УПЛ.
Фото: Getty Image