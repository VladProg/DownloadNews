Прем'єр-міністр Індії Нарендра Моді заявив, що його країна зробить все можливе, щоб організувати проведення Олімпійських ігор 2036 року.

Про це він сказав на сесії Міжнародного олімпійського комітету в Мумбаї у суботу, передає Укрінформ з посиланням на Bloomberg.
За словами Моді, Індія довела свою здатність організовувати події світового масштабу, в тому числі Чемпіонат світу з хокею та Чемпіонат світу з крикету, що триває.
За словами Моді, Індія також прагне прийняти Юнацькі Олімпійські ігри 2029 року.
Одним з найбільших спортивних турнірів, організованих Індією до цього часу, були Ігри Співдружності 2010 року в Нью-Делі.
Індія - п'ята за величиною економіка світу, прагне стати розвиненою країною до 2047 року, і заявити про свою присутність на світовій арені.
Наступні літні Олімпійські ігри відбудуться в Парижі в 2024 році, потім у Лос-Анджелесі в 2028 році і в Брісбені в 2032 році. Польща, Мексика та Індонезія є одними з країн, які висловили зацікавленість в організації Олімпіади 2036 року.
Як повідомляв Укрінформ, виконавча рада Міжнародного олімпійського комітету схвалила включення п'яти додаткових видів спорту до програми літньої Олімпіади-2028.