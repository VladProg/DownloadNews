Поки триває агресія, рф не повинна мати жодного доступу до спортивних, олімпійських майданчиків. росії не місце на Олімпіаді 2024 року.

Як передає Укрінформ, про це у відеозверненні заявив Президент України Володимир Зеленський, інформуючи про зустріч з мером Парижа пані Анн Ідальго та вручення їй спеціальної відзнаки України для столиці Франції, відзнаки міста-рятівника.

Відео: Офіс Президента, Телеграм
«Я дякую всім французам, усім парижанам, президентові Франції Макрону за незмінну увагу до України, за лідерство. А особливо хочу відзначити абсолютно принципову й таку співзвучну українській позицію пані мера Парижа щодо захисту олімпійського руху від російської ідеологізації, від пропаганди. Очевидно, що держава-терорист буде робити все, щоб виправдати себе через спорт або щоб використати міжнародний олімпійський рух на підтримку своєї агресії. Саме тому важливо, щоб, поки триває агресія, російська держава не мала жодного доступу до спортивних, олімпійських майданчиків. Зокрема, до паризького майданчика – саме це місто прийматиме Олімпіаду 2024 року. Пані мер Парижа сьогодні ще раз підтвердила, що не бачить місця для представників держави-агресора в Парижі, поки триває агресія. Це чіткий, важливий сигнал, дякую за нього», - наголосив Зеленський.


Він також зауважив, що було б добре, аби саме такі сигнали чули в Міжнародному олімпійському комітеті, де поки що, на жаль, особиста вигода окремих бюрократів домінує над олімпійськими принципами.
Як повідомляв Укрінформ, низка українських спортсменів, зокрема Оксана Баюл і Роман Зозуля, записали звернення до президента Міжнародного олімпійського комітету Томаса Баха з вимогою не допустити атлетів з росії й білорусі до міжнародних змагань.
Фото: Офіс Президента