Клуб «Норт-Бей Баттальйон» з ліги Онтаріо вибрав у першому раунді імпортного драфту канадської хокейної ліги (CHL) форварда юнацької збірної України Гната Пазія, який два останні сезони виступав у США.

16-річного Пазія обрали під 48-м номером у загальному заліку з чиказької команди «Вінді Сіті Сторм» U16, передає Укрінформ.
У 30-ти іграх регулярного чемпіонату уродженець Харкова має 17 голів та 17 результативних передач. Ще чотири шайби та дві передачі українець оформив у чотирьох іграх плей-офф.
У чемпіонаті-2021/2022 Пазій виступав за юнацьку команду «Анагайма» U15 та набрав 67 очок (41+26) у-ти 56 іграх. Того ж сезону Гнат дебютував за юнацьку збірну України на ЧС-2022 в Італії та допоміг «синьо-жовтим» здобути путівку до дивізіону 1A. В активі форварда на світовому форумі 7 очок л(2+5) у 5-ти іграх.
«Ми у захваті від свого вибору, – сказав генеральний менеджер «Норт-Бей Баттальйон» Адам Денніс. - Пазій просто змушує вас посміхатися, коли ви дивитеся, як він грає - у нього така пристрасть до гри! Він завжди намагається знайти способи відкритися. Гнат висококваліфікований гравець, який зробить свій внесок у результати команди. Зрозуміло, ми дамо йому час для акліматизації».
Загалом під час 32-го щорічного драфту CHL-2023 обрали 75-х гравців (43 нападаючих, 25 захисників та 7 воротарів), які представляють 14 країн, зокрема 28-х гравців із Чехії. Саме чехи є найпопулярнішими на імпортному драфті Канадської хокейної ліги з 2007 року.
Зазначимо, що першим номером цьогорічного драфту став словацький центр Мартін Мішак. 18-річного вундеркінда з міста Банська Бистриця вибрав клуб «Ері Оттерс» з ліги Онтаріо.
Загалом у двораундовому процесі драфту-2023 брали участь 53 клуби з WHL (20 команд), OHL (20) та QMJHL (13). Цікаво, що гравці, які проживали у країнах-агресорах Росії та Білорусі у будь-який час протягом останніх 24 місяців, не мали права бути задрафтованими.
Фото: fhu.com.ua.