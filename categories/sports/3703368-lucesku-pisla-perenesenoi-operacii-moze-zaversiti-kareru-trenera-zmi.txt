Головний тренер футбольного клубу «Динамо» (Київ) Мірча Луческу переніс планову операцію з приводу коксартрозу, що турбує його, на лівому стегні.

Як інформує румунська Gazeta Sporturilor, оперативне втручання відбулося у Київському міському ортопедичному центрі ендопротезування, хірургії та реабілітації та тривало близько 40 хвилин, передає Укрінформ.
Оперував румунського наставника відомий професор Олександр Косяков, який в інтерв'ю румунським ЗМІ заявив, що дуже задоволений результатами операції, і Луческу залишиться в лікарні на найближчі 4-5 днів, після чого розпочне тривалу програму відновлення.
Також румунські журналісти повідомляють, що після операції Мірча Луческу може розглянути питання про завершення тренерської кар'єри та вихід на пенсію.
Нагадаємо, обов'язки головного тренера «Динамо» нині виконує Олександр Шовковський.