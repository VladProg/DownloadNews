Тепер ФБУ не буде дозволено голосувати на позачерговому конгресі в неділю (25 вересня), де буде обиратись президент IBA.

Міжнародна боксерська асоціація (IBA) на засіданні ради директорів призупинила діяльність Федерації боксу України, повідомляє Inside the Games, передає Укрінформ.
IBA посилалася на втручання уряду у своє рішення та призначила свого віцепрезидента Володимира Продивуса виконувати функції координатора спортсменів, які входять до ФБУ.

IBA визнає Продивуса президентом ФБУ, але його претензії на керівництво заперечує Кирило Шевченко, якого визнає Міністерство юстиції України.
Зараз IBA тимчасово призупинила діяльність ФБУ та вимагає забезпечення «автономії федерації» та визнання від української влади обрання Продивуса 17 грудня 2021 року.

Однак організація запевняє, що цей крок не вплине на спортсменів.

«Це рішення не вплине на українських спортсменів, IBA вживе всіх необхідних заходів, щоб забезпечити участь українських спортсменів у змаганнях. IBA буде всіляко підтримувати, в тому числі фінансово, збірну України з боксу в її участі в міжнародних змаганнях.

Володимира Продивуса призначено координатором боксерів Федерації боксу України щодо їх участі у змаганнях», - сказано в заяві.
Нагадаємо, що очолює IBA росіянин Умар Кремльов. Продивус - віцепрезидент цієї організації.
Як повідомляв Укрінформ, наприкінці 2021 року в ФБУ стався розкол і були проведені дві конференції, на одній з яких президентом був обраний Продивус, а на інший голова Федерації боксу Києва Шевченко. Однак у червні 2022 року саме Шевченко, як президент Всеукраїнської громадської організації «Федерація боксу України», був внесений до Єдиного державного реєстру юридичних осіб, фізичних осіб-підприємців та громадських формувань.
Фото: facebook.com/vladimirprodivus