Біатлоніст не хоче форсувати відновлення.

Капітан чоловічої збірної України з біатлону Дмитро Підручний розповів про процес відновлення після операції на коліні, повідомляє Суспільне Спорт, передає Укрінформ.

«Сьогодні вже рівно місяць, як мені зробили операцію. Я вже більше 10 днів ступаю на ногу, днів 4-5 вільно ходжу. Буду з завтрашнього дня починати повноцінні тренування і поступово, думаю, з кожним днем додаватиму. Сподіваюся, що все буде виходити, і я найближчим часом зможу доєднатися до команди та взяти участь у якихось змаганнях. Але коли це саме відбудеться - важко сказати», - розповів Підручний.
Також лідер чоловічої збірної поділився планами на найближче майбутнє:
«Тренування на лижах? Так, сподіваюся, що завтра зможу стати на лижі. Буду орієнтуватися по ситуації, але є попередній план дій, коли і куди маю їхати. Але це все залежить від того, наскільки якісно зможу відновитися. Виходячи з цього, будемо планувати з лікарями та тренерами. Не будемо форсувати форму, рватися на чемпіонат Європи чи чемпіонат світу. Робитиму все, відштовхуючись від того, наскільки добре буде почувати себе коліно. План повернутися у сезоні є, але все буде згідно рекомендацій лікарів», - додав Підручний.

У біатлоніста діагностували розрив меніска. Підручному у грудні успішно провели хірургічне втручання у Німеччині.
Як повідомляв Укрінформ, повернення Дмитра очікується на чемпіонаті світу в Обергофі, який проходитиме з 8 по 19 лютого 2023 року.
Фото: Getty Image