Головний тренер збірної України з футзалу Олександр Косенко оголосив заявку команди на матчі відбору до чемпіонату світу-2024.

Як повідомляє офіційний сайт Української асоціації футболу (УАФ), навчально-тренувальний збір розпочнеться 3 жовтня, передає Укрінформ.
Загалом до поєдинків проти Нідерландів та Косова готуватимуться 15 гравців:
воротарі - Кирило Ципун («Пяст», Польща), Олександр Сухов (ХІТ), Юрій Савенко («Ураган»)
польові гравці - Петро Шотурма, Ігор Корсун, Даниіл Абакшин, Артем Фаренюк, Микола Микитюк (усі - «Ураган»), Михайло Зварич, Сергій Малишко, Віталій Радевич (усі - «Енергія»), Євген Сірий, Ігор Чернявський (обидва - ХІТ), Андрій Мельник (CLUST), Ярослав Лебідь («Космос», Естонія).
Раніше повідомлялося, що свої домашні матчі команда Косенка проведе у Латвії. Гра проти Косова відбудеться 7 жовтня у Саласпілсі, а зустріч із Нідерландами пройде 11 жовтня у Єлгаві.
9 листопада українці зіграють матч у відповідь проти Косова. Завершить відбірковий цикл команда Косенка 8 березня гостьовим матчем із Нідерландами.
12 переможців відбіркових груп та чотири найкращі володарі других місць вийдуть до елітного раунду. Інші вісім команд, які посядуть другі місця у своїх групах, візьмуть участь у плей-офф основного раунду.
Фото: АФУ.