Президент Національного олімпійського комітету України Вадим Гутцайт провів зустріч із керівниками фізкультурно-спортивних товариств.

Основною темою для обговорення стало питання поглиблення співпраці між НОК України та товариствами, передає Укрінформ.
Керівники товариств поінформували про стан справ в організаціях та заходи, які вдалося реалізувати протягом року для збереження людського і спортивного потенціалу, висловили своє бачення щодо подальшої співпраці.
Під час зустрічі були також обговорені питання збереження та відновлення пошкодженої спортивної інфраструктури, дитячо-юнацьких спортивних шкіл, тренувальної та змагальної діяльності українських атлетів, проведення заходів спортивно-масового характеру тощо.
Примітно, що навіть в умовах воєнного стану фізкультурно-спортивним товариствам вдалося забезпечити проведення заходів, спрямованих на популяризацію олімпійського руху, таких як «Хто ти, майбутній олімпієць?», спортивних змагань серед команд сільських, селищних об’єднаних територіальних громад, Всеукраїнських спортивно-масових змагань серед школярів Cool games, спортивно-пізнавальних заходів ФСТ «Динамо» України з нагоди Міжнародного дня захисту дітей тощо. Товариства підтримували і проведення у регіонах заходів НОК та його регіональних відділень - «Олімпійського уроку», «Олімпійського дня», «Олімпійського лелеченяти», #OlympicLab.
«Сьогодні наш масовий спорт, як і спорт вищих досягнень, є одним із важливих пріоритетів для мене. Адже спорт, рухова активність - це здорова і сильна нація. Нація переможців!» - заявив президент Національного олімпійського комітету України Вадим Гутцайт.
Підсумовуючи нараду, він додав: «Наша сила - в нашій єдності! Я вдячний кожному, хто сьогодні в таких непростих умовах робить усе можливе для розвитку олімпійського руху, пропаганди здорового способу життя та виховання майбутнього покоління спортсменів, які підніматимуть прапор України на змаганнях».
Фото: noc-ukr.org.