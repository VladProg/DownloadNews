Президент НОК України готується передати свій пост наступнику.

Президент Національного олімпійського комітету України Сергій Бубка прокоментував своє рішення не переобиратись на новий термін, повідомляє XSPORT, передає Укрінформ.

«Я прийняв рішення не брати участі у виборах на пост президента НОК України. Я зосереджу свої зусилля на роботі «Фонду солідарності для підтримки олімпійської спільноти», який допомагає українським спортсменам під час війни готуватися до Олімпійських Ігор в Парижі-2024 та Мілан/Кортіна-2026. Я завжди працював задля розвитку українського спорту і буду продовжувати робити це далі у Міжнародному олімпійському комітеті, з міжнародними федераціями та національними олімпійськими комітетами різних країн світу», - сказав Бубка.

Сергій Назарович також розповів про майбутнє українського спорту:
«Я бачу НОК України організацією, яка і надалі успішно розвиває олімпійський рух в Україні, як робить це зараз. Хочу аби всі зусилля, які робить велика команда НОКу заради наших спортсменів, давали плоди у вигляді золотих медалей на Олімпійських іграх, чемпіонатах світу та Європи. А ще я вірю, що молоде покоління українських олімпійців, виховане на олімпійських цінностях – дружбі, повазі, досконалості – буде взірцем для своїх однолітків, і гордістю нашої нації. Для мене була велика честь очолювати Національний олімпійський комітет України та служити олімпійським ідеалам задля розвитку українського спорту. Я і надалі продовжу це робити», - додав Бубка.
Як повідомляв Укрінформ, вибори нового президента НОК України відбудуться 17 листопада на Генеральній асамблеї НОК України. На посаду президента НОК України претендують четверо кандидатів: олімпійський чемпіон з греко-римської боротьби та депутат Верховної Ради Жан Беленюк, олімпійська чемпіонка з біатлону Олена Білосюк (Підгрушна), міністр молоді та спорту України Вадим Гутцайт та заслужений тренер України з вільної боротьби Ігор Малинський.
Фото: noc-ukr.org