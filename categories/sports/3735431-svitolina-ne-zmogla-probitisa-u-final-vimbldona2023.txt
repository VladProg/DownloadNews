Українка Еліна Світоліна завершила виступ за крок до фіналу Вімблдонського тенісного турніру, який триває у Лондоні (Велика Британія).

У півфінальному матчі третього у сезоні турніру серії Grand Slam Світоліна за 1 годину 20 хвилин поступилася Маркеті Вондроушовій із Чехії - 3:6, 3:6, передає Укрінформ.
Титул Вімблдона-2023 у жіночому одиночному розряді Вондроушова розіграє з переможницею поєдинку білоруски Аріни Соболенко та Онс Жабер з Тунісу.
Зазначимо, що Світоліна вдев'яте грала на трав'яному «мейджорі». Це був другий півфінал для українки у Лондоні - 2019 року Еліна поступилася румунці Сімоне Халеп, яка у підсумку стала чемпіонкою турніру.
Нинішній Вімблдонський турнір завершиться чоловічим фіналом 16 липня.
Фото: Getty Images/Global Images Ukraine.