У Белграді (Сербія) у неділю, 3 вересня, стартує чемпіонат світу з академічного веслування.

Як повідомляє пресслужба Національного олімпійського комітету (НОК), ЧС-2023 стане першим і основним етапом відбору на Олімпійські ігри у Парижі-2024, передає Укрінформ.
У сербській столиці буде розіграно дві третини усіх ліцензій у 14 класах човнів, що входять до олімпійської програми, а саме 336 (по 168 для чоловіків і жінок) із загальної кількості - 502.
У складі збірної України є дві олімпійські чемпіонки (Лондона-2012) - Наталія Довгодько та Анастасія Коженкова, яка також має у своїй колекції «золото» світового гатунку (2009), та два чемпіона світу - Олександр Надтока та Іван Довгодько (2014).
Жіночий екіпаж четвірки парної: Дарина Верхогляд, Наталія Довгодько, Катерина Дудченко, Анастасія Коженкова вийдуть на старт у Белграді у якості чинних чемпіонок Європи, Станіслав Ковальов та Дмитро Хмара - бронзових призерів у двійці парній легкої ваги ЧС-2022.
Наймолодшим в українській збірній є 25-річний Павло Юрченко, найстаршим - бронзовий призер Афін-2004 Сергій Гринь, якому 27 грудня виповниться 42.
Нинішній чемпіонат світу є 51-м за ліком. Вперше нагороди світової першості в академічному веслуванні було розіграно 1962 року у Люцерні (Швейцарія).
Фото: rowingukraine.org.