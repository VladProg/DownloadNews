Українець взяв статусний номер, який звільнився після відходу Крістіана Пулішича.

«Челсі» офіційно затвердив ігрові номери, під якими виступатимуть футболісти у сезоні 2023/24, передає Укрінформ.

Український вінгер Михайло Мудрик змінив 15-й номер, під яким грав минулого сезону, на «десятку», що звільнилася після продажу в «Мілан» Крістіана Пулішича.

Деякі гравці також змінили цифри на спині. Марк Кукурелья тепер гратиме під номером 3, Бенуа Бадьяшиль – №5, Рахім Стерлінг вибрав «сімку», Енцо Фернандес – «вісімку», Ноні Мадуеке – номер 11. Керні Чуквуемека зупинив вибір на цифрі 17, Армандо Бройя – на № 19.
Також свої номери отримали літні новачки: Аксель Дісасі – №2, Ніколас Джексон – №15, Леслі Угочукву – №16, Крістофер Нкунку – №18, Андрей Сантос – №20, Мало Гюсто – №27, Роберт Санчес – №31.

Як повідомляв Укрінформ, у сезоні 2022/23 «Челсі» посів 12-е місце в АПЛ і не кваліфікувався до єврокубків. Новий сезон команда Михайла Мудрика розпочне 13 серпня матчем проти «Ліверпуля».

Фото: Getty Images