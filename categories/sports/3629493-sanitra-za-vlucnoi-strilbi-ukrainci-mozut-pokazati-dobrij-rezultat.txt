Старший тренер чоловічої збірної України з біатлону Юрай Санітра поділився очікуваннями від другого етапу Кубка світу в Гохфільцені (Австрія).

Наставник підкреслив важливість влучної срільби, передає Укрінформ.
«Найбільше хочу, щоби хлопці показали прогрес у фізичній готовності у порівнянні з Контіолахті. Щоб в нас вийшло стріляти не гірше, ніж у Контіолахті, а там влучність була пристойною. З аналогічними показниками можемо тепер показати добрий результат. Ми не зможемо розраховувати на Дмитра Підручного в естафеті. Тому, скоріш за все, це не буде найсильніша наша естафета, оскільки замінити Підручного складно. Але я впевнений, що хлопці, які вийдуть на старт, зроблять все, аби підтвердити наш рівень – поборотися, як мінімум, за десятку найкращих. Мені б особисто хотілося, щоб команда фінішувала у першій вісімці. В індивідуальних стартах, зрозуміло, розраховуватимемо в першу чергу на наш «кістяк» - Дудченко, Цимбал, Прима. Лесюку потрібно підтвердити сталість прогресу», - сказав тренер.
Другий етап Кубка світу у Гохфільцені відбудеться з 8-го до 11 грудня. У програмі - спринти, гонки переслідування та естафети.
Фото: biathlon.com.ua.