Головний тренер збірної Італії з футболу Лучано Спаллетті оцінив шанси своєї команди у вирішальних поєдинках відбіркового циклу чемпіонату Європи-2024 проти Північної Македонії (17 листопада) та України (20 листопада).

Про це інформує італійське видання La Gazzetta dello Sport, передає Укрінформ.
«Якщо говорити про склад, то давайте виграємо матч проти Північної Македонії, а потім думатимемо про зміни. Звісно, зміни перед Україною будуть, ми зіграємо дві зустрічі за короткий період. Страх? Він з нами, він нікуди не зникає, але ми пройдемо все це разом. В останньому матчі з Англією, який ми програли (1:3), я бачив багато позитивних речей. Їх треба зберегти», - сказав Спаллетті.
Нагадаємо, у відбірковій групі С збірна Англії достроково гарантувала собі вихід на Євро-2024. За другу путівку ведуть боротьбу Італія та Україна. У команди Сергія Реброва 13 очок, Італія відстає на 3 пункти, але має матч у запасі (проти Північної Македонії).
Турнірне становище: Англія - 16 очок (після 6-ти ігор), Україна - 13 (7), Італія - 10 (6), Північна Македонія - 7 (6), Мальта - 0 (7).
Зазначимо, що заключний матч у кваліфікації Євро-2024 українці проведуть проти італійців 20 листопада на полі «БайАрени» в німецькому Леверкузені (початок - о 21.45).
У фінальний турнір чемпіонату Європи вийдуть по дві найкращі команди з кожної групи.
Фото: Getty Images.