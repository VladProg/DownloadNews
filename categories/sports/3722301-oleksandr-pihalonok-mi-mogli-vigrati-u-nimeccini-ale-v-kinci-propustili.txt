Півзахисник національної збірної України з футболу і «Дніпра-1» Олександр Піхальонок прокоментував результат товариської гри у Бремені з командою Німеччини (3:3).

Хавбек зазначив, що наша команда мала хороший шанс перемогти, передає Укрінформ.
«Готувалися до дуже важкого матчу. Знали, що проти нас грає гранд футболу. Думаю, ми виконали всі настанови тренера. На жаль, наприкінці німці зрівняли рахунок.
Після першого голу хлопці трішки заспокоїлися, почали грати у свій футбол, забили знову, пішла гра. Ми могли вигравати, але, на жаль, під завісу поєдинку пропустили. Це ювілейний, 1000-й матч збірної Німеччини. Ми їх вітаємо із цим. Самі ж будемо працювати. Налаштування на наступні поєдинки буде таким самим. Ми маємо однаково налаштовуватися як на товариські, так і на офіційні ігри», - сказав Олександр.
Додамо, що наступний матч збірна України проведе вже у відборі Євро-2024 - 16 червня проти Північної Македонії. Гра відбудеться у Скоп’є на стадіоні «Тоше Проеський» (початок - о 21.45 за київським часом).
Фото: uaf.ua.