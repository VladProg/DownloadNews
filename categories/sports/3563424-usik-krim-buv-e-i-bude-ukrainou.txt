Чемпіон світу з боксу у суперважкій вазі повернувся в Україну після бою з Джошуа і розповів про матч-реванш з британцем.

Сьогодні, 2 вересня, Олександр Усик за підтримки Parimatch провів прес-конференцію після повернення в Україну, повідомляє Укрінформ.
Усик знову відповів на питання «чий Крим?»
«У 2014 році, коли Крим був вже окупований, у нас була пресконференція на Подолі. Там мене запитав про Крим хлопець, що там народився і жив. Крим – український. Він був український і залишається. Я першим сказав, що Крим – тимчасово окупована територія. Але вона обов’язково повернеться і буде, як була до 2014-го. Крим – наш. Був, є і буде», - сказав Усик.

Він також поділився своїми відчуттями під час поєдинку з Ентоні Джошуа.
«Чи був план працювати менш активно у 8-9 раундах? Не думаю, що хтось з боксерів буде спеціально пропускати удари, щоб дати вимахатись супернику. Просто це бокс, по тобі влучають і ти десь починаєш плавати. Але у 9-му раунді я прям сильно-сильно відчув тиск Ентоні, побачив в його очах те, що він подумав: «Ну все, зараз я цього сніжка з’їм», - сказав українець.
Олександр наголосив на тому, що сил йому додавали думки про хлопців з передової.
«У мене десь в голові, в ногах, по всьому тілу було таке, що не можна зупинятись, здаватись. Через те, що мені не так важко, як деяким хлопцям, що на передовій. І це внутрішньо дуже завело. А коли закінчився 9-й раунд, я прочитав молитву, запитав, який раунд. Зазвичай у 7-му чи 8-му раунді я вже не знаю, який це раунд, тому що мені не дуже цікаво – треба просто виконувати свою роботу. Цього разу я запитав, який раунд, Юрій Іванович каже: «Десятий». Я кажу: «Починаємо?», він сказав «так», - пояснив Усик.

Чемпіон світу також зауважив, що Ентоні Джошуа нічим не здивував його.
«Ентоні дуже сильно вимахався, але побачив, що я не ламався. Слава богу, що так все сталося. Ентоні нічим не здивував. Він був більш зібраний, хотів піймати мене на контратаці чи зустріти. Більше викидував силові удари. Джебу було значно менше, ніж у першому поєдинку. Хотів збити дихання – бив по тулубу. Нижче поясу, так. Не думаю, що останнє він робив навмисно, але я знаю, що Роберт Гарсія може сказати, що нічого страшного у цьому немає», - пояснив Олександр.

Олександр Усик також відповів на питання стосовно можливого поєдинку з Тайсоном Фьюрі.
«Чи думаю про завершення кар’єри? Звичайно. Я і з хлопцями спілкувався. Але ще хочеться побоксувати на «Олімпійському». Після цього можна сказати, що дуже дякую, а далі будемо працювати в іншому форматі. Після «Олімпійського» можна зав’язувати. Можна навіть другий раз Ф’юрі там набуцкати. Багато хто у боксерському світі хоче цей поєдинок. Я дуже б хотів, щоб наступного року стався цей поєдинок. Але якщо не Ф’юрі, то якось і немає цікавості битись з кимось іншим. З ним гучний поєдинок буде», - підсумував чемпіон світу з боксу.

Як повідомлялося, Usyk Foundation за підтримки Parimatch та MEGOGO зібрали більше 17 млн. гривень на авто для ЗСУ.
Як повідомляв Укрінформ, матч-реванш між Усиком та Джошуа відбувся у Джидді. (Саудівська Аравія). Роздільним рішенням суддів Усик захистив свої пояси(WBA, WBO, IBF) – 113:115, 115:113, 116:112.