Став відомий заявочний список учасниць основної сітки Відкритого чемпіонату Австралії-2023.


Участь у турнірі гарантували собі українські тенісистки Ангеліна Калініна (№53 WTA) та Марта Костюк (71), передає Укрінформ.
Катерина Байндль (98) і Даяна Ястремська (99), посідають друге і третє місця в альтернативному списку учасниць.
Для Калініної це буде п'ятий поспіль Australian Open і другий рік поспіль вона зіграє в основній сітці. Минулого сезону Ангеліна поступилася на старті турніру Джессіці Пегулі зі США.
Марта Костюк ушосте виступить на австралійському мейджорі і вчетверте в основній сітці. У 2018-у і 2022 роках вона дійшла до третього кола. Минулого року українка програла на цій стадії іспанці Паулі Бадосі.
З першої сотні світового рейтингу заявку на участь не подали дві тенісистки - румунка Сімона Халеп (10), яка відсторонена від виступів через провалений допінг-тест, і Дар'я Севілл (56), яка продовжує відновлюватися після важкої травми коліна.
Матчі Відкритого чемпіонату Австралії пройдуть у Мельбурні з 16-го по 29 січня.
На фото: Марта Костюк/btu.org.