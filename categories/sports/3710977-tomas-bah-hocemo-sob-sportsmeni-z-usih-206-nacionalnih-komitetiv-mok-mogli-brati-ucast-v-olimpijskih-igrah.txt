Президент Міжнародного олімпійського комітету (МОК) під час виступу у Софії на честь 100-річчя НОК Болгарії висловив сподівання, що представники усіх національних комітетів зможуть взяти участь у Олімпіаді в Парижі.

Про це повідомляє Inside the Games, передає Укрінформ.
«Рекомендація МОК полягає в тому, щоб спортсменам усіх країн було дозволено брати участь у кваліфікаційних змаганнях, які вже відбуваються. Сподіваюся, що багато федерацій приймуть наші рекомендації. Я щасливий, що отримав підтримку в цьому питанні від президента Болгарії Румена Радева. Він, як і ми, хоче, щоб спортсмени з усіх 206 національних комітетів МОК могли брати участь в Олімпійських іграх», - сказав Бах.

Як повідомляв Укрінформ, наприкінці січня МОК оголосив про намір повернути спортсменів з росії та білорусі до виступів на міжнародних змаганнях під нейтральним прапором.
Позиція України з цього приводу незмінна: допоки в Україні триває війна, країни-агресорки не мають бути допущені до змагань у будь-якому статусі, навіть під нейтральним прапором. У разі допуску росіян та білорусів українська збірна може бойкотувати Олімпіаду.
Фото: Getty Images