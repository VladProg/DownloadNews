Міжнародна федерація тенісу та компанія Tennium підписали контракт на проведення Кубка Гопмана протягом п'яти наступних років.

2023 року турнір пройде у Nice Lawn Tennis Club у Ніцці з 19-го по 23 липня, передає Укрінформ.
Кубок Гопмана - турнір серед команд зі змішаних пар (тенісист та тенісистка з однієї країни), що проходив з 1989 року на першому ігровому тижні сезону в австралійському місті Перт. Останній розіграш відбувся у 2019-у.
Турнір названий на честь Гаррі Гопмана, австралійського тенісиста і тренера, який допоміг національній збірній 15 разів виграти Кубок Девіса у 1938-1969 роках.
У 2023-у та 2024 роках у змаганнях братимуть участь шість країн, а з 2025-го список розширять до восьми збірних.
Як повідомлялося, на початку наступного року у Брісбені, Перті та Сіднеї пройде змішаний командний турнір United Cup.
Фото: btu.org.