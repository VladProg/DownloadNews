У Катарі визначилися перші пари плей-офф XXII чемпіонату світу з футболу.

В 1/8 фіналу 3 грудня на арені «Халіфа» у Досі зійдуться збірні Нідерландів та США, а 4 грудня на стадіоні «Ель-Байт» в Ель-Хаурі путівку до чвертьфіналу розіграють Англія та Сенегал, повідомляє Укрінформ.
У заключному турі групи В збірна Англії на стадіоні «Ахмед бін Алі» в Ер-Райяні взяла гору над командою Вельсу - 3:0, а футболісти США на арені «Ель-Тумама» у Досі завдали поразки Ірану - 1:0.
Турнір у квартеті А завершився перемогами Сенегалу над Еквадором (2:1), Нідерландів над Катаром (2:0).
Підсумкова таблиця групи А: Нідерланди - 7 очок, Сенегал - 6, Еквадор - 4, Катар - 0.
Підсумкова таблиця групи В: Англія - 7 очок, США - 5, Іран - 3, Вельс - 1.
ЧС-2022 завершиться 18 грудня.
Фото: AFP.