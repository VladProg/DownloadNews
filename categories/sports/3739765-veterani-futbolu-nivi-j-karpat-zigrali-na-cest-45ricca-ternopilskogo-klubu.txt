Футбольні ветерани тернопільської «Ниви» та львівських «Карпат» зустрілися в товариському поєдинку, відзначивши таким чином 45-ту річницю заснування «жовто-зеленого» клубу.


На ювілейному заході у селищі Великі Гаї Тернопільського району був присутній і перший віцепрезидент Української асоціації футболу Олексій Михайличенко, який вручив учасникам поєдинку пам'ятні почесні грамоти, передає Укрінформ.
45 років тому тернопільська «Нива», яка базувалася тоді в Підгайцях, провела свій перший офіційний поєдинок у розіграші кубка області. Матч відбувся саме у селищі Великі Гаї.
У зустрічі взяли участь легенди тернопільського футболу - багаторічний капітан команди Ігор Біскуп, який провів за «Ниву» 551 матч і забив 56 м'ячів, найкращий бомбардир клубу Ігор Яворський, у доробку якого 272 гри та 152 голи, і Володимир Венгринович (захищав кольори «Ниви» у 363-х поєдинках, вразивши ворота суперників 50 разів).
Матч ветеранів пройшов у дружній атмосфері й закінчився результативною нічиєю - 4:4.
«Тернопільська «Нива» в усі часи була цікавим і непоступливим суперником, мала свій ігровий почерк. Радий привітати клуб з ювілеєм, побажати йому нових перемог у майбутньому, уболівальникам - побільше позитивних емоцій і всім нам - миру й однієї спільної перемоги», - сказав Олексій Михайличенко.
Фото: uaf.ua.