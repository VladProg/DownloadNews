Верховна Рада схвалила та внесла на розгляд Ради національної безпеки і оборони пропозиції щодо застосування санкцій до 36 представників спортивних організацій Російської Федерації та Республіки Білорусь.

Про це народний депутат із парламентської фракції "Голос" Ярослав Железняк повідомив у Телеграмі, передає Укрінформ.
Він уточнив, що ухвалення відповідної постанови №9408 підтримали 270 парламентаріїв.
Так, парламент рекомендує РНБО ухвалити рішення щодо застосування персональних спеціальних економічних та інших обмежувальних заходів до 36 представників спортивних організацій Російської Федерації та Республіки Білорусь, перелік яких наведено у додатку до постанови.
Зокрема, Верховна Рада пропонує застосувати такі санкції: блокування активів, обмеження торгівельних операцій, зупинення виконання економічних та фінансових зобов‘язань, заборона участі у приватизації, оренді державного майна резидентами іноземної держави та особами, які прямо чи опосередковано контролюються резидентами іноземної держави або діють в їх інтересах, заборона передання технологій, анулювання офіційних візитів, засідань, переговорів з питання укладання договорів чи угод, позбавлення державних нагород України, заборона на набуття у власність земельних діяльності тощо.
Водночас ВР рекомендує Раді національної безпеки і оборони забезпечити інформування компетентних органів Європейського Союзу, Сполучених Штатів Америки, Канади, Австралії, Японії та інших держав з метою розгляду ними питання щодо застосування аналогічних санкцій.
Як повідомляв Укрінформ, із початку повномасштабної війни Росії проти України щонайменше 204 російських спортсменів змінили або збираються змінити спортивне громадянство, аби мати змогу продовжити кар'єру.