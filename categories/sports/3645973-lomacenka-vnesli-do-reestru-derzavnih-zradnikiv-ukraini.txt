Колишній чемпіон світу Василь Ломаченко (17-2, 11 КО) внесений до реєстру держзрадників, який веде рух «ЧЕСНО».

Про це повідомили на сайті «ЧЕСНО», передає Укрінформ.
Підстава для цього - пост боксера в інстаграмі з проповіддю митрополита Лонгіна, архієрея УПЦ Московського патріархату.
«Публічність накладає певні соціальні зобов’язання і на спортсменів, адже вони є кумирами наших дітей, і впливають на думку молодого покоління. Важко повірити, що зірки нашого спорту самостійно не в змозі визначити, хто з ким воює вже майже 9 років, хто почав війну, хто є державою-терористом. Це вже позиція людини. Поширення фейків російської пропаганди завдає шкоди нашій країні не менше, ніж ракети та шахеди», - сказала лідерка руху «ЧЕСНО» Віта Думанська.
Як повідомлялося, раніше «ЧЕСНО» внесло до цього реєстру колишнього капітана збірної України з футболу Анатолія Тимощука.
Фото: facebook.com