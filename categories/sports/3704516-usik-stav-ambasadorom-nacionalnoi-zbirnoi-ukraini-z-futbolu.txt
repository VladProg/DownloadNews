Чемпіон світу з боксу у суперважкій вазі за версіями WBA, WBO, IBF та IBO Олександр Усик допомагатиме національній збірній України з футболу в реалізації низки соціальних проєктів.

Спільно з Українською асоціацією футболу Олександр сприятиме в організації виїздів на матчі головної команди країни воїнів, які зазнали поранень на фронті, футбольних турнірів за участю учасників бойових дій, надання допомоги медичним закладам, де проходять лікування поранені воїни, а також благодійних акцій на підтримку родин загиблих військових та інших проєктів, передає Укрінформ.
Головна мета амбасадора - допомога військовим-учасникам війни за незалежність України у проходженні реабілітації після отриманих поранень та повернення до мирного життя.
Так, уже найближчий виїзд наших героїв на матч збірної за сприяння амбасадора команди запланований на поєдинок відбору Євро-2024 Україна - Мальта, який відбудеться у словацькій Трнаві 19 червня.
Олександр Усик вже має відповідний практичний досвід, оскільки минулого року допомагав в організації виїзду воїнів на матч головної команди у Кракові, де 27 вересня збірна зустрічалася з командою Шотландії у Лізі націй УЄФА-2022/2023. Крім того, благодійний фонд Олександра Усика тривалий час активно допомагає захисникам України у придбанні транспорту, медикаментів та спорядження.
«Дякую Олександру за його патріотизм і готовність підтримувати та допомагати військовим, яких він часто відвідує на передовій. Для національної збірної та нашої футбольної спільноти загалом участь у таких соціальних проєктах, спрямованих на допомогу в реабілітації захисників-героїв, є надзвичайно почесною місією! Важливою така підтримка і можливість відволіктися від війни є для самих воїнів, які ризикують життям заради захисту незалежності України. Упевнений, що така співпраця надихатиме й футболістів збірної, де в козака Усика є чимало друзів. Олександре, ласкаво просимо в команду!» - сказав після зустрічі з амбасадором національної команди президент УАФ Андрій Павелко.
Фото: uaf.ua.