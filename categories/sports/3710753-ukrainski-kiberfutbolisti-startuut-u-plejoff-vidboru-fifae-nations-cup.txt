18-21 травня проходитиме плей-офф кваліфікації чемпіонату світу з електронного футболу FIFAe Nations Cup 2023.

Як повідомляє пресслужба УАФ, у вирішальній стадії відбіркових змагань у дисципліні FIFA уперше в історії візьме участь збірна України, якій до потрапляння на світову першість залишився один крок, передає Укрінформ.
Стадія плей-ін тривала із грудня 2022-го до березня 2023 років. Збірна України у підсумку посіла третє місце у Дивізіоні 2 конференції 3. У квітні українські кіберфутболісти завершили онлайн-кваліфікацію на другій позиції у групі B і перемогли у верхній сітці нокаут-раунду збірну Бельгії - 4:3, приєднавшись до топ-20 європейських збірних.
У плей0офф за підсумками жеребкування українська команда отримала місце у групі А. Суперниками українських кіберфутболістів на цій стадії турніру будуть збірні Ізраїлю, Італії, Норвегії та Болгарії.
Поєдинки проходитимуть за коловою системою «вдома та в гостях». Перші чотири команди групи проб’ються до верхньої сітки. Команда ж із найменшою кількістю балів за підсумками групового раунду завершить виступи у відбірковому циклі FIFAe Nations Cup 2023.
Збірна України у складі Олександра CIG Grishay Гришая та Андрія CIG ST92 Шакалова протягом двох ігрових днів проведе вісім матчів групової стадії. Матчі на вибування у верхній та нижній сітках пройдуть у суботу та неділю, 20-21 травня.
Загалом на FIFAe Nations Cup 2023 проб’ються 11 найкращих збірних стадії плей-офф.
Усі матчі національної команди з електронного футболу на шляху до FIFAe Nations Cup 2023 наживо транслює YouTube-канал Української асоціації футболу.
Фото: uaf.ua.