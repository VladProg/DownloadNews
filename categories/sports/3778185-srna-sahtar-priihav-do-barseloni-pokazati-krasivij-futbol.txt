Тренер донецького «Шахтаря» Даріо Срна відповів на запитання перед виїзним матчем 3-го туру Ліги чемпіонів УЄФА з футболістами іспанської «Барселони».

За словами наставника «гірників», чемпіони України приїхали до Каталонії показати те, що вони вміють, передає Укрінформ.
«А ми вміємо грати в красивий футбол. І завтра ми будемо старатися від першої до останньої хвилини грати в наш футбол. Звісно, і бігатимемо, і закриватимемо зони «Барселони», яка є дуже сильною командою і фаворитом завтрашнього матчу. Але я хочу, щоб наші гравці отримали задоволення перед заповненим стадіоном. І через такі ігри вони можуть стати ще сильнішими та ще кращими», - цитує наставника «помаранчево-чорних» пресслужба донецького клубу.
«Господарям зараз бракує кількох дуже сильних футболістів. Але «Барселона» - це завжди «Барселона». І «Шахтарю» теж бракує трьох-чотирьох травмованих гравців. Ми вивчали «Барселону» і зробимо все, щоб скористатися їхніми слабкостями та закрити їхні сильні сторони. Впевнений, що наші футболісти мають вийти завтра на поле зарядженими й розслабленими та грати в наш футбол. У нас був дуже важкий період в останні місяці, коли ми не грали в той футбол, що нам потрібен. Тому зміна тренера має сама по собі призвести до певної реакції. Я вимагаю від своїх футболістів грати в справжній «шахтарський» футбол й отримувати задоволення. Зокрема завтра - від матчу з «Барселоною», - підсумував Даріо Срна.
Як повідомлялося, донецький «Шахтар» у третьому турі групового етапу Ліги чемпіонів зіграє проти лідера групи Н «Барселони» в середу, 25 жовтня.
Фото: ФК «Шахтар».