Олімпійський чемпіон та народний депутат України Жан Беленюк прокоментував можливий допуск росіян і білорусів до міжнародних змагань.

Як передає Укрінформ, з посиланням на ютуб-канал Радіо Свободи.
«Бажання стояти на одному п’єдесталі, тиснути руки і змагатися на одних турнірах з росіянами немає у жодного спортсмена з української збірної. Це я вам точно заявляю. Я спілкувався зі спортсменами і всі вони проти цього. Для кожного спортсмена Олімпійські ігри – це найважливіший старт у його кар’єрі і це точно буде важке рішення. Якщо ми програємо цю дипломатичну війну, я так розумію, що постраждають наші спортсмени. У них, ймовірно, не буде змоги виступити на ОІ», - сказав Беленюк.
Він також зауважив, що можливий допуск росіян і білорусів до Олімпіади стане поразкою дипломатичної спортивної сфери України.
«Це буде суттєва дипломатична поразка спортивної сфери, якщо це відбудеться. Умовно кажучи, я за те, щоб українські спортсмени були присутні на Олімпіаді в той час, коли російські і білоруські були забанені. Подивимось, як буде ситуація розвиватись. Я дуже сподіваюсь, що все ж таки буде зайнята правильна проукраїнська позиція і представники росії і білорусі не будуть допущені до міжнародних змагань, - додав Беленюк.
Як повідомляв Укрінформ, МОК оприлюднив заяву, в якій допустив можливість участі росіян та білорусів в Олімпіаді в Парижі під нейтральним прапором. На заяву відреагували Президент України Володимир Зеленський, міністр молоді та спорту Вадим Гутцайт, міністр закордонних справ Дмитро Кулеба та інші посадовці. На знак протесту Україна може бойкотувати паризькі Ігри.