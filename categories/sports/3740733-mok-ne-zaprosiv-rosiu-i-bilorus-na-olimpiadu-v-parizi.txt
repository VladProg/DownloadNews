Міжнародний олімпійський комітет офіційно запросив 203 національні олімпійські комітети, окрім НОК Гватемали, Росії та Білорусі, взяти участь в Олімпійських іграх у Парижі у 2024 році.

Як передає Укрінформу, про це повідомляється на сайті МОК.
"Рівно за рік до церемонії відкриття Олімпійських ігор у Парижі 2024 року Міжнародний олімпійський комітет (МОК) сьогодні офіційно запросив національні олімпійські комітети (НОК) та їхніх найкращих спортсменів взяти участь в Іграх XXXIII Олімпіади, які відбудуться з 26 липня по 11 серпня 2024 року", - йдеться у повідомленні.
Виступаючи на церемонії, президент МОК Томас Бах зазначив, що з Іграми в Парижі настає "нова ера Олімпійських ігор", адже "ці Олімпійські ігри будуть більш інклюзивними, молодшими, більш урбаністичними та більш стійкими. Це будуть перші Олімпійські ігри, які пройдуть з досконалим гендерним паритетом".
"Загалом запрошення на Париж-2024 було надіслано 203 НОКам, які мають право на участь у змаганнях. Це без урахування НОК Гватемали, який наразі відсторонений, а також НОК Росії та Білорусі", - зазначається у пресрелізі.
Також вказується на те, що МОК раніше оголосив, що "прийме у належний час рішення про участь окремих нейтральних спортсменів з російським або білоруським паспортом, відповідно до рекомендацій для міжнародних федерацій та організаторів міжнародних спортивних заходів щодо участі спортсменів з російським або білоруським паспортом у міжнародних змаганнях".
Як повідомляв Укрінформ, наприкінці січня МОК оголосив про намір повернути спортсменів з Росії та Білорусі до виступів на міжнародних змаганнях під нейтральним прапором.
Україна заявила про неприйнятність участі російських і білоруських спортсменів в Олімпіаді, наголосивши, що допоки в Україні триває війна, країни-агресорки не мають бути допущені до змагань у будь-якому статусі, навіть під нейтральним прапором.