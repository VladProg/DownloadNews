Українки програли суперницям у трьох партіях.

Жіноча збірна України з волейболу стартувала у кваліфікації на Олімпійські ігри-2024, передає Укрінформ.
У першому матчі «синьо-жовті» програли Китаю з рахунком 0:3 (21:25, 18:25, 21:25).

У першому сеті китаянки зробили два великих ривки у рахунку - 6:0 та 17:11, проте в обох випадках українки зуміли скоротити відставання. Втім, у кінці сету господарки таки дотиснули суперниць - 25:21. Другий сейт пройшов у більш рівній боротьбі. У першій половині партії Україна вела у рахунку з невеликою перевагою, але Китай вирівняв становище, а в кінці сету зробив ривок - 25:18. У третій партії українки здобули перевагу у чотири очки, однак китаянки вкотре швидко скоротили відставання та краще провели другу половину сету - 25:21.
Суперницями збірної України на олімпійському кваліфікаційному турнірі є Китай, Канада, Чехія, Домініканська Республіка, Мексика, Нідерланди та Сербія. Матчі нашої відбіркової групи проходять у Китаї.
За підсумками семи турів буде визначено дві команди, які отримують путівки на Олімпіаду від цієї групи.



Як повідомляв Укрінформ, у неділю, збірна України проведе матч проти суперниць із Сербії, початок о 11:00 за Києвом.

Фото: CEV