Капітан збірної України Андрій Ярмоленко розповів про підготовку національної команди до поєдинку Ліги націй УЄФА проти Шотландії, який відбудеться завтра у Глазго.

Ярмоленко обіцяє показати найкращу гру та принести перемогу команді, передає Укрінформ.
«Як мені здається, я знаходжусь у кращому стані. Для футболістів найголовніше – грати офіційні матчі. Зараз я граю, задоволений, мене все влаштовує. Сподіваюся, завтра зможу допомогти команді», - зазначив Ярмоленко.

Капітан національної команди також розповів, що всі свої ігри збірна присвячує Україні та українському народу:

«У нас у країні йде війна. Ми просто своєю грою хочемо приносити українцям та вболівальникам хоча б якусь радість. Тому ми виходимо та граємо за нашу країну, людей, усіх тих, хто зараз в Україні та хоче просто відволіктись від війни. Повинні зробити так, щоб в українців з’явилася хоча б маленька посмішка на обличчі. Хоча б на 90 хвилин.», - сказав Ярмоленко.

Як повідомляв Укрінформ, поєдинок Ліги націй між збірними Шотландії та України відбудеться 21 вересня в Глазго на стадіоні «Гемпден Парк» (початок — о 21.45).
Фото: Getty Image