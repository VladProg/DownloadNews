Чоловіча збірна України 3х3 продовжує підготовку до кваліфікації чемпіонату Європи.

Наша команда вирушає до Естонії, де проведе збір і зіграє серію контрольних матчів проти збірної Естонії, яка теж готується до відбору на ЧЄ, передає Укрінформ.
Як повідомив головний тренер збірної України Володимир Холопов, за підсусумком турнірів у Франції у складі збірної України відбулися зміни. Полишили табір команди Юрій Кондраков, Ілля Кабацюра та Ігор Сергеєв, який пізніше приєднається до збірної України U23.
Водночас в Естонії до національної команди приєднається Антон Давидюк, який має досвід виступів за збірну України на чемпіонатах Європи. Відзначимо, що до заявки на кваліфікацію потраплять шістеро гравців.
Отже, збірна України продовжить підготовку в такому складі: Максим Закурдаєв, Микита Руслов, Олег Бондаренко, Володимир Конєв, Антон Давидюк та Максим Нікітін.
Етап відбору на чемпіонат Європи проходитиме у румунському місті Констанца 10-11 червня. Три найкращі команди відбору вийдуть до фінальної частини Євро. Суперниками збірної України у груповому раунді будуть баскетболісти Німеччини та Італії.
Фото: fbu.ua.