Українка Катерина Володько (Бондаренко) пробилася до півфіналу турніру Міжнародної федерації тенісу (ITF) у Барранкільї (Колумбія).

Як повідомляє BTU, через дощі та переноси ігор українці довелося лише в п'ятницю догравати матч другого кола (це був стартовий матч Катерини на турнірі) проти колумбійки Марії Фернандо Гонсалес, передає Укрінформ.
Поєдинок було перервано за рахунку 6:3, 1:0 і Володько успішно довела другий сет до перемоги - 6:2.
Після невеликої перерви Катерина Володько зіграла матч третього кола проти словачки Вікторії Морвайової і віддала їй лише два гейми - 6:1, 6:1. Ще трохи згодом українка втретє за день вийшла на корт, щоб зіграти чвертьфінал проти п'ятої «сіяної» Марії Карлі з Аргентини. За 1,5 години Володько оформила путівку до півфіналу, здобувши перемогу - 6:4, 6:4.
За вихід у фінал Володько (№339 світового рейтингу) зустрінеться з посіяною під другим номером Лаурою Пігоссі з Бразилії (№106).
Зазначимо, що українка продовжує боротьбу за титул та парний розряд, де разом із угорською Тімеєю Бабош також вийшла до півфіналу.
Фото: btu.org.ua.