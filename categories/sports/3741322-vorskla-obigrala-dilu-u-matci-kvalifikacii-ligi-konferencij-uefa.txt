У Лізі конференцій УЄФА тривають перші поєдинки другого відбіркового раунду сезону-2023/24.

Футболісти полтавської «Ворскли» в номінально домашньому поєдинку у польському місті Тихи здобули вольову перемогу над грузинською командою «Діла» 2:1, передає Укрінформ.
Рахунок у зустрічі відкрив український нападник гостей Микола Ковталюк, який відзначився на 57-й хвилині. Відновив паритет бразильський півзахисник «Ворскли» Феліпе Родрігес (73). Вирішальний м'яч забив малійський захисник полтавців Ібрагім Кане (90+3).
Матч у відповідь пройде 3 серпня на арені «Тенгіз Бурджанадзе» в Горі (20.00).
Переможець протистояння за сумою двох матчів вийде до третього відбіркового раунду Ліги конференцій УЄФА, де зустрінеться з кращою командою пари АПОЕЛ (Кіпр) - «Войводіна» (Сербія). Перший поєдинок завершився на користь АПОЕЛ (2:1).
Фото: vorskla.com.ua.