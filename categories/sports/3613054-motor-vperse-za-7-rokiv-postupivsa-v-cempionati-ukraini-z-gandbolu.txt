Запорізький клуб поступився столичному «ЦСКА».

«Мотор» в рамках чемпіонату України з гандболу поступився київському «ЦСКА» – 27:31, повідомляє Укрінформ.
Перша половина зустрічі завершилася для запорожців з відставанням у три м’ячі (15:18). Після перерви «ЦСКА» зумів розвинути перевагу ще на один м’яч.
Таким чином, «Мотор» зазнав своєї першої поразки у поточному розіграші національної першості. Крім того, запорізький клуб не зумів виграти у чемпіонаті України вперше з грудня 2014 року, коли поступився «ЗТР» (23:27).
Серія «Мотора» без поразок в рамках чемпіонату України тривала 182 матчі, лише один із яких завершився нічиєю – у лютому 2021 року запорожці зіграли внічию з «Донбасом».
Як повідомляв Укрінформ, у чемпіонаті України «Мотор» грає дублюючим складом. Перша команда «Мотора» виступає у Другій німецькій Бундеслізі та Європейській лізі.
Фото: ФГУ