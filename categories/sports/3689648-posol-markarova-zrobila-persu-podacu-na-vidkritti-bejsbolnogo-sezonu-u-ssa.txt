Посол України в Вашингтоні Оксана Маркарова представила Українську державу на церемонії урочистого відкриття Сезону Вищої бейсбольної ліги – 2023 в США та, на запрошення організаторів, зробила першу подачу м’яча на столичному стадіоні.

Церемонія відбулася під час стартового матчу Національної збірної Washington Nationals проти її суперника зі східного дивізіону, команди Atlanta Braves, передає власний кореспондент Укрінформу.
«Для нас велика честь, що посол Маркарова приєдналася до відзначення початку нашого бейсбольного сезону. Ми глибоко захоплюємося лідерством і мужністю посла Маркарової, а також силою духу всього українського народу в цей найважчий час, і ми пишаємося тим, що підтримуємо Україну», - зауважив у цьому зв’язку керуючий головний власник Washington Nationals Марк Лернер.
Разом із послом Маркаровою на поле вийшла її дочка Анна, а також військовий аташе посольства України в США Олександр Рожков.

Учасники церемонії вшанували мужність і стійкість українського народу, а також згадали жертв російської війни проти України.
«Для мене велика честь розпочинати цей Перший день сезону, і я щиро вдячна всім американцям за те, що вони підтримують Україну, коли ми боремося за наш дім, за гідність, свободу та незалежність»,- зауважила зі свого боку посол України в США.
Вона підкреслила, що з перших днів широкомасштабної агресії рф тисячі українських спортсменів разом з іншими громадянами зголосилися стати на захист своєї держави.
У цьому зв’язку Маркарова нагадала про недавні втрати в спорті через російську війну. Так, 62 українських спортсмени й тренери були вбиті росіянами під час агресії. Ще 16 отримали поранення, 28 перебувають у полоні, шість вважаються зниклими безвісти.
За даними Федерації бейсболу України, 54 бейсболісти вступили до лав ЗСУ, одна людина загинула.
«Ми поділяємо пристрасть до свободи, а також до бейсболу разом зі Сполученими Штатами, і ми переможемо разом», – зауважила Маркарова.

Відео надане Washington Nationals.
Як повідомлялося, загалом, жорстока агресія росії завдала збитків 343 спортивним об’єктам України на суму близько $250 мільйонів доларів США.