Напередодні футбольного відбіркового поєдинку Євро-2024 Україна - Італія головний тренер нашого суперника Лучано Спаллетті поспілкувався зі ЗМІ.


Наставник італійців зазначив, що перед цією грою нема фаворита, передає Укрінформ.
«Шлях пройдено однаковий. Очки рівні. Завтра не буде фаворита. Думаю, що Ребров дуже добре підготувався до матчу. Гадаю, що Україна гратиме у відкритий атакувальний футбол. Моя атака? У мене є вибір гравців. Я його зроблю. У нас є певний стиль. Ми його продемонструємо. Ми маємо бути уважними, адже Україна - дуже вправна команда. Ми не повинні програвати під час швидких перебудов суперника», - зокрема заявив Спаллетті.
Зустріч Україна - Італія розпочнеться на «БайАрені» німецького муста Леверкузен у понеділок о 21.45.
Турнірне становище у відбірковій групі С: Англія - 17 очок (після 7-ми ігор), Італія - 13 (7), Україна - 13 (7), Північна Македонія - 7 (7), Мальта - 0 (8).
На Євро-2024 вже відібралися 17 з 24-х збірних - Австрія, Албанія, Англія, Бельгія, Данія, Нідерланди, Німеччина (господарі), Іспанія, Португалія, Румунія, Сербія, Словаччина, Угорщина, Туреччина, Франція, Швейцарія, Шотландія.
Фото: figc.it.