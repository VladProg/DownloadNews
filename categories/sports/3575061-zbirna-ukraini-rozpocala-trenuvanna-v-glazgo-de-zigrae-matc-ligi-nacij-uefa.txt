«Синьо-жовті» у понеділок, 19 вересня, прибули до Глазго на зустріч із футболістами Шотландії у матчі групового турніру Ліги націй УЄФА.

Як повідомив прессекретар національної збірної України Олександр Гливинський, перше заняття на шотландській землі відбулося на полі стадіону Firhill, що є домівкою для клубу місцевого чемпіонату Partick Thistle, передає Укрінформ.
Офіційний тренінг «синьо-жовтих» на «Гемпден Парку» розпочнеться 20 вересня о 18.30 за місцевим часом (+2 години за Києвом). За півгодини до цього головний тренер української збірної Олександр Петраков та її капітан Андрій Ярмоленко зустрінуться з представниками ЗМІ в конференц-залі арени.
Гра Шотландія - Україна на арені «Гемпден Парк» відбудеться у середу, 21 вересня. Початок - о 21.45 за київським часом.
Турнірна таблиця: Україна - 7 очок (після 3-х ігор), Шотландія - 6 (3), Ірландія - 4 (4), Вірменія - 3 (4).
Зазначимо, що саме у Глазго українці в 1/8 фіналу Євро-2020 перемогли у додатковий час Швецію (2:1).
Фото: uaf.ua.