Делегація України бере участь у 6-у засіданні уомітету Ради Європи, створеного у контексті імплементації Конвенції проти маніпулювання спортивними змаганнями (Маколінської конвенції).

Під час виступу голова української делегації, державний секретар Мінмолодьспорту Олексій Перевезенцев повідомив про втрати, яких зазнає спортивна сфера з початку повномасштабної військової агресії росії проти України та подякував європейським колегам за підтримку українського спортивного руху, передає Укрінформ.
Він закликав делегації-учасниці Маколінської конвенції продовжити режим недопуску спортсменів з росії та білорусі до міжнародних змагань у будь-якому статусі, включно з нейтральним, а також висловив вдячність колегам за підтримку цієї позиції, яка була підтверджена черговою колективною заявою 36-ти міністрів спорту «Про війну росії проти України та міжнародний спорт».
Перевезенцев поінформував учасників засідання про діяльність міжвідомчої робочої групи «Національна платформа доброчесності спорту», розроблений цією групою порядок розгляду повідомлень про маніпулювання спортивними змаганнями, а також поділився досвідом діяльності робочої групи щодо розгляду таких повідомлень.
Українська сторона також повідомила про роботу порталу Національної платформи доброчесності спорту, започаткування платформою опитування спортсменів стосовно поширення явища маніпулювання спортивними змаганнями, а також про укладені меморандуми про співпрацю та проведені інформаційні заходи з низкою федерацій з видів спорту.
Довідково: Конвенція Ради Європи проти маніпулювання спортивними змаганнями (Маколінська конвенція) ратифікована Україною 16 листопада 2016 року (Закон України «Про ратифікацію Конвенції Ради Європи проти маніпулювання спортивними змаганнями»).
З метою імплементації Маколінської конвенції Міністерством молоді та спорту України створено онлайн-портал Національної платформи доброчесності спорту, який дає можливість представникам спортивної спільноти та іншим громадянам повідомляти про порушення, пов’язані зі спортивними змаганнями (https://fairsport.gov.ua/). Міжвідомча робоча група «Національна платформа доброчесності спорту» уповноважена розглядати повідомлення про маніпулювання спортивними змаганнями, які надходять на цей сайт.
Фото: mms.gov.ua.