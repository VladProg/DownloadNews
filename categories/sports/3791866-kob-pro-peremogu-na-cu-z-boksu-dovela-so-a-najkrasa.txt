Тетяна Коб стала чотирнадцятиразовою чемпіонкою України з боксу у ваговій категорії до 50 кілограмів.

Вона поділилася враженнями від перемоги у коментарі Укрінформу.


«Довела, що я - найкраща. Я перша в історії 14-разова чемпіонка України серед дорослих. У мене ще є 2 «срібла» і бронза, а загалом - це 18 чемпіонат України серед еліти. Це моє життя і я кайфую в спорті. Хочу своїм прикладом заохотити людей займатись спортом. Спорт – це характер, дисципліна, мужність, здоров’я. Бій був не легкий, тому що суперниця теж була налаштована на перемогу, але я дівчинка сильна: доклала максимум зусиль, плідно тренувалась, щоб здобути цю перемогу. На даний момент у мене ще немає ліцензії на Олімпійські ігри, але своєю перемогою я заслужила право брати участь в ліцензійних турнірах. Найближчий буде в Італії, де я змагатимусь за ліцензію на Ігри в Парижі», - сказала Коб.


Чемпіонка України також поділилась планами на наступний рік.


«Мені треба плідно тренуватись. Є різні етапи підготовки. У грудні у нас буде збір загальної фізичної підготовки у Тисовці. Я буду тренуватись, старатись і зроблю все, щоб здобути путівку на Олімпійські ігри в Парижі», - додала Коб.


Як повідомляв Укрінформ, у Львові триває чемпіонат України з боксу.


Фото: Getty Images