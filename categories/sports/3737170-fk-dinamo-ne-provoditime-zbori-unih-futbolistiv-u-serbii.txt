Київський футбольний клуб «Динамо» спростував інформацію про те, що юні гравці динамівської школи проходитимуть навчально-тренувальні збори на території Сербії.

Про це повідомляє пресслужба української команди, передає Укрінформ.
«Інформація про те, що юні футболісти динамівської школи проходитимуть навчально-тренувальні збори на території Сербії коштом місцевого уряду, не відповідає дійсності. У нашого клубу був такий варіант, але з низки зрозумілих причин (у тому числі через участь сербського клубу «Црвена Звєзда» на турнірі в Росії) це запрошення було відхилено. Поки наша країна перебуває у стані війни, принцип «спорт поза політикою» для нас не працює,, - зазначається у повідомленні.
Підкреслюється також, що керівництво ФК «Динамо» (Київ) зробить усе можливе, аби усі вікові групи клубної академії пройшли повноцінну підготовку до майбутнього сезону.
Фото: fcdynamo.com.