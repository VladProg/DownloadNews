Команда українця Віктора Циганкова «Жирона» зазнала поразки від «Хетафе» у виїзному поєдинку 24-го туру чемпіонату Іспанії з футболу.

Поєдинок на Coliseum Alfonso Perez у Хетафе завершився перемогою господарів з рахунком 3:2, передає Укрінформ.

До перерви «Хетафе» забив три м'ячі завдяки дублю Енеса Унала (2, 14-та хвилини) та голу Борхи Майорала (43).
У другому таймі у гостей відзначилися аргентинський форвард Валентин Кастельянос - після передачі українця Віктора Циганкова на 65-й хвилині та Мігель Гутьєррес (80).
Циганков віддав асист у третьому матчі поспіль. Тепер на його рахунку 1 забитий м'яч та 3 гольові передачі у 5 матчах за «Жирону».
Турнірну таблицю Ла Ліги очолює «Барселона», в активі якої 59 очок. Другим йде мадридський «Реал» (52). «Жирона» (30 очок) посідає 11-те місце.
Фото: Getty Images/Global Images Ukraine.