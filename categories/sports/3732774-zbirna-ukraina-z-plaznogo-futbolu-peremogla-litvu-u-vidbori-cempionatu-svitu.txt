У заключному поєдинку групового етапу відбору чемпіонату світу-2024 збірна України з пляжного футболу перемогла команду Литви - 4:1.

Голи: Пашко (1-а хвилина), Заворотний (4), Зборовський (16), А. Борсук (18) - Гедрайтіс (6), передає Укрінформ.
Після двох перемог на старті групового раунду відбірного турніру чемпіонату світу 2024 року над командами Іспанії (4:3) та Польщі (3:2) підопічні Миколи Костенка й Олександра Корнійчука забезпечили собі вихід у чвертьфінал змагань.
Сьогоднішній поєдинок з Литвою мав вплив на місце, яке українці остаточно посядуть у групі В, та відповідно, з ким зіграють у 1/4 фіналу.
Таким чином, незалежно від результату останнього поєдинку у групі В між Іспанією та Польщею, збірна України посіла перше місце у квартеті і тепер чекає на суперника у чвертьфіналі, яким може стати Молдова або Італія.
За регламентом відбіркового турніру дві найкращі команди з кожної групи виходять до 1/4 фіналу. Чотири переможці чвертьфіналів кваліфікуються на ЧС-2024 в ОАЕ, який проходитиме з 15-го до 25 лютого наступного року.
Фото: uaf.ua.