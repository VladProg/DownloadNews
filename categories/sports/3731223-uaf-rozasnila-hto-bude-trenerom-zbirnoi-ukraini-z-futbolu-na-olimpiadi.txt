Молодіжна збірна України, перемігши Францію (3:1) у чвертьфінальному матчі Євро-2023 (U21), не лише здобула путівку до півфіналу, а й уперше в історії виборола для нашої країни право виступити на футбольному турнірі Олімпіади.

Із цього приводу на адресу Української асоціації футболу (УАФ) надходять запити від засобів масової інформації щодо того, хто тренуватиме збірну під час літніх Олімпійських ігор 2024 року у Франції, передає Укрінформ.
Ще 22 грудня 2022 року відбулося засідання виконавчого комітету УАФ, на якому, серед іншого, було розглянуто кадрові питання. Враховуючи успішне виконання поставлених турнірних завдань і розглянувши пропозицію Комітету національних збірних команд УАФ, виконком затвердив рішення подовжити контракт з головним тренером молодіжної збірної України U21 Русланом Ротанем. У протоколі засідання, зокрема, було зазначено: «У разі успішного виступу на Євро-2023, а саме - здобуття олімпійської ліцензії, у контракті передбачена опція автоматичного продовження роботи до завершення Олімпіади-2024, представництво на якій від Європи визначатиметься під час Євро-2023».
Таким чином, після завершення циклу Євро-2023 (U21) молодіжна збірна України (гравці 2000 року народження й молодші) набуває статусу олімпійської, готуватиметься до Олімпіади-2024 і виступатиме на ній під керівництвом Руслана Ротаня. На Іграї, згідно з регламентом, можуть узяти участь гравці, які народилися після 1 січня 2001 року. Кожна команда може внести до заявки з 18-х футболістів лише трьох виконавців, які старші цього віку.
Натомість наступний цикл молодіжного чемпіонату континенту, Євро-2025 (U21), у кваліфікації якого нашими суперниками є команди Англії, Сербії, Північної Ірландії, Азербайджану та Люксембургу, з вересня 2023 року розпочне нова молодіжна збірна України (гравці 2002 року народження і молодші) під керівництвом нового тренерського штабу.
Фото: uaf.ua.