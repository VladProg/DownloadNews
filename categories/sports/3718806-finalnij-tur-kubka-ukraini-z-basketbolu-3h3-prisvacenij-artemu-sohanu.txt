Фінальний тур Кубка України та фінали чемпіонатів України U18 та U23 з баскетболу 3х3 прийматиме Київ.

Змагання пройдуть 10-11 червня, передає Укрінформ.
Змагання Кубка України з баскетболу 3х3 нинішнього сезону присвячені пам'яті загиблих захисників України. Протягом кожного туру вшановується пам'ять українських героїв, які поклали своє життя задля свободи України, а призовий фонд кожного туру передається родинам загиблих героїв в містах, де відбуваються змагання.
Фінальний тур з баскетболу 3х3 присвячений Артему Соханю.
Артем Сохань народився у 1984 році в Києві. Здобув медичну освіту в Національному медичному університеті імені Богомольця. Протягом 2014-2015 років брав участь в АТО на території Донецької та Луганської областей у складі 12-го батальйону територіальної оборони «Київ». Отримав поранення, але після реабілітації повернувся в зону бойових дій.
Від початку повномасштабного вторгнення Росії, капітан Артем Сохань - командир І роти 130 батальону територіальної оборони міста Київа захищав столицю, звільняв від російських окупантів Ірпінь та Харківську область. Нагороджений Орденом Богдана Хмельницького ІІІ ступеня та Орденом «За мужність» III ступеня. Загинув 5 жовтня 2022 року під час виконання бойового завдання у Харківській області. У Артема Соханя залишилась дружина та дві донечки.
Фото: fbu.ua.