Звітно-виборча асамблея НОК відбудеться 17 листопада.

Олімпійський чемпіон Токіо-2020 та депутат Верховної Ради України Жан Беленюк заявив на своїй сторінці у Фейсбуці про рішення балотуватися на пост президента Національного олімпійського комітету, передає Укрінформ.
«Я йду на вибори президента НОКу, це серйозний виклик системі! Настрій рішучий з надією на вашу підтримку!» — заявив Беленюк.
За словами Жана, він розуміє, що у системі НОК є багато проблем, про які не говорять.
«Настав час зізнатися, що у нас багато проблем, багато голосів спортсменів і тренерів, яких ми не чуємо, багато питань без відповідей. Ми чудово розуміємо дві основні функції НОК, які мають бути фундаментальними: захист наших спортсменів на міжнародній арені, особливо в часи, коли вони такого захисту найбільше потребують і залучення, а також справедливого розподілу коштів між спортсменами та федераціями, коли фінансування розподіляється по принципів та правил здорового фінансово-результативного клімату, а не чиїхось особистих уподобань», - пояснив олімпійський чемпіон.
Посаду президента НОК найближчим часом залишить Сергій Бубка — він не виставлятиме свою кандидатуру на новий президентський термін на звітно-виборчій асамблеї НОК 17 листопада.
Основними претендентами на вакантну посаду будуть 51-річний міністр молоді та спорту Вадим Гутцайт і народний депутат України Жан Беленюк. Відомо, що Бубка має намір підтримувати на виборах Вадима Гутцайта.
Фото: Instagram/olympic_ukraine