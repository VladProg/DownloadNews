У Брюсселі (Бельгія) найближчої п'ятниці, 8 вересня, пройде заключний етап легкоатлетичної «Діамантової ліги».

В офіційному шорт-листі заявлені українки Ярослава Магучіх та Ірина Геращенко (стрибки у висоту), Марина Бех-Романчук (потрійний стрибок) та Вікторія Ткачук (400 метрів з бар'єрами), передає Укрінформ.
Як інформує Суспільне Спорт, Магучіх, чинна чемпіонка «Діамантової ліги», проводитиме свій п'ятий старт у нинішньому сезоні. Дотепер чинна чемпіонка світу здобувала «золото» в Рабаті та Сямені, й «бронзу» в Лозанні та Монако.
Для Геращенко етап у Брюсселі стане шостим у нинішній «Діамантовій лізі». Українська стрибунка здобула «золоту» у Хожуві та стала другою у Рабаті, Лозанні й Монако.
Бех-Романчук змагатиметься вп'яте у «Діамантовій лізі» сезону безпосередньо у потрійному стрибку. Легкоатлетка здобула «срібло» у Рабаті та Хожуві, а також посіла третє місце в Осло.
Ткачук вшосте вийде на старт у нинішньому сезоні «Діамантової ліги». Досі найкращий результат бігунки - п'яте місце в Італії.
Фінал «Діамантової ліги» відбудеться 16-17 вересня у Юджині (США).
На фото: Ярослава Магучіх (AP).