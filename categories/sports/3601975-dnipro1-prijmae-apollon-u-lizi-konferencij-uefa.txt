Футболісти «Дніпра-1» у четвер, 27 жовтня, проведуть поєдинок проти кіпрського «Аполлона» у п'ятому турі групового етапу Ліги конференцій УЄФА.

Матч на нейтральному полі у словацькому місті Кошице обслуговуватиме суддівська бригада з Португалії на чолі з Антоніу Нобре, повідомляє Укрінформ.
Зустріч розпочнеться о 22.00 за київським часом.
В іншому поєдинку квартету Е «Вадуц» у Ліхтенштейні прийматиме нідерландський АЗ «Алкмаар».
Турнірне становище: АЗ «Алкмаар» - 9 очок, «Дніпро-1» - 7, «Аполлон» - 4, «Вадуц» - 2.
У заключному турі групової стадії 3 листопада зіграють АЗ «Алкмаар» - «Дніпро-1», «Аполлон» - «Вадуц».
Перші дві команди продовжать виступ у плей-офф Ліги конференцій УЄФА.
Фото: СК «Дніпро-1».