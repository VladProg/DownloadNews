CAS скоротив термін дискваліфікації олімпійського чемпіона.

Олімпійський чемпіон Олег Верняєв розповів, як проходить його повернення до професійного спорту, повідомляє Суспільне Спорт, передає Укрінформ.
«Готуємося потрошку. Поки було відсторонення, я не міг офіційно ані тренуватися, ані тренувати чи судити змагання. Я просто підтримував форму, відвідував зал. Зараз відмовився від усього, що може заважати, – і нормально. Коли ти вже стаєш до лав, розумієш свою мету і куди ти йдеш, то трохи простіше це робити. Думаю, що за місяць чи два зможу повернутися до режиму повних тренувань. Я, в принципі, розумію, коли у мене плануються перші міжнародні змагання. Скажу, коли вже точно буду в списках. Поки готуюся, не забігатиму наперед, адже у нас дуже травматичний вид спорту. Подивимося. Головне зараз – аби хлопці потрапили до топ-13 на чемпіонаті Європи та відібралися на світову першість», - зауважив Верняєв.

Спортсмен відбув дискваліфікацію через знайдений в організмі мельдоній. Гімнаст не виступав з листопада 2020 року.

Як повідомляв Укрінформ, чемпіонат Європи-2023 пройде з 11 по 16 квітня в Анталії (Туреччина). Чоловічу збірну України представлять Ілля Ковтун, Ігор Радівілов, Микита Мельніков, Радомир Стельмах та Пантелій Колодій.

Фото: instagram.com/verniaiev13