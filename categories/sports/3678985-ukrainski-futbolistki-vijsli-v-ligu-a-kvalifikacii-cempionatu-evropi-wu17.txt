Дівоча збірна України (футболістки до 17-ти років) провела у Болгарії черговий поєдинок другого раунду відбору чемпіонату Європи-2023.

Як повідомляє пресслужба Української асоціації футболу (УАФ), після стартової перемоги над господарками турніру (2:1) підопічні Сергія Сапронова сьогодні упевнено обіграли збірну Латвії - 5:0, передає Укрінформ.
У першому таймі наші дівчата двічі оформили взяття воріт суперниць: автогол на рахунку Лінди Мергуп-Картрайт плюс з 11-метрової позначки не схибила Лідія Заборовець. По перерві українки засмутили голкіпера збірної Латвії ще тричі. Катерина Лузва, Марина Птицина та Діана Боровська встановили підсумковий результат поєдинку.
Таким чином, збірна України WU17 забезпечила собі перше місце у групі В6 і, відповідно, вихід у Лігу А наступного циклу, Євро-2024.
Фото: uaf.ua.