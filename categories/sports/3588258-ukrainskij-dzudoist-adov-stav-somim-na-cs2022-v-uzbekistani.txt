У Ташкенті (Узбекистан) триває XXXV чемпіонат світу з дзюдо.

У другий день змагань розіграли два комплекти нагород: у чоловіків у ваговій категорії до 66 кг, у жінок - до 52 кг, повідомляє Укрінформ.
Триразовим чемпіоном світу став олімпійський чемпіон японець Хіфумі Абе, який у фіналі переміг співвітчизника Йоширу Маруяму.
Українець Богдан Ядов дійшов до чвертьфіналу, де поступився майбутньому бронзовому призеру Денису Вієру з Молдови. У втішній сутичці за вихід до «малого фіналу» за «бронзу» киянин програв італійцю Еліосу Манці, посівши у підсумку 7-е місце.
Каро Марандян із Кременчука завершив виступ в 1/8 фіналу після зустрічі з Вашою Маргелашвілі із Грузії.
У жінок своє третє «золото» на чемпіонатах світу виграла олімпійська чемпіонка японка Ута Абе. «Срібло» - у британки Челсі Джайлс, бронзовими призерками стали олімпійська чемпіонка Дістрія Красничі з Косова та француженка Амандін Бушар.
Українки у цій вазі не виступали.
Зазначимо, що в активі збірної Японії вже чотири золоті медалі ЧС-2022 у чотирьох вагових категоріях.
Чемпіонат світу з дзюдо у столиці Узбекистану пройде до 13 жовтня.
На фото: Богдан Ядов (instagram.com/ukraine_judo_official).