В Пущі-Водиці під Києвом завершився сезон чоловічої Молодіжної баскетбольної ліги.

У фінальному матчі збірна Сумської області-БК СумДУ переграла «Прикарпаття-Говерлу-КФВ» з Івано-Франківська - 86:76, здобувши золоті нагороди, передає Укрінформ.
У переможців найрезультативнішим став Лев Кошеватський, який набрав 25 очок. Відзначимо також Максима Михайлова, який до 14 очок додав 10 підбирань та 8 передач.
У «Прикарпаття-Говерли» одразу троє гравців набрали понад 20 очок (Рафаїл Хрисостоміді - 23, Максим Тимофійчук - 22, Степан Лесик - 21).
Як повідомляв Укрінформ, жіночу Молодіжну баскетбольну лігу виграла команда «Франківськ-Прикарпаття».
Фото: fbu.ua.