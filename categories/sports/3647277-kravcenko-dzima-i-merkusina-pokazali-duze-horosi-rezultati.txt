Три українки пробилися у гонку переслідування.

Наставник жіночої збірної України з біатлону Олександр Кравченко прокоментував результати спринтерської гонки на етапі Кубка світу у Поклюці, повідомляє Суспільне Спорт, передає Укрінформ.

«Юлія Джима на даний момент продемонструвала свій максимум, тому що вона ще функціонально не дуже готова. Ще не відійшла від хвороби. А так, доволі вдалий виступ у Юлі. Непогано сьогодні пробігла й Настя Меркушина. Трохи ще важкувато – функціональний стан не дуже задовільний. Але думаю, що буде добре. Блашко впродовж першої половини гонки виглядала зовсім непогано. Але друга половина, фінішне коло – програла дуже багато. Олена Білосюк ще не зовсім одужала. Тому ми її не ставили на гонку», - сказав Кравченко.
Переможницею гонки стала Ельвіра Еберг із Швеції.
Найкращою з українок стала Юлія Джима, яка посіла 19-те місце. Також у гонку переслідування пройшли Анастасія Меркушина (38-ме місце) та Дар’я Блашко (46-те).
Як повідомляв Укрінформ, завтра, 6 січня, у Поклюці пройде чоловічий спринт. У суботу, 7 січня, відбудуться гонки переслідування, а 8 січня — сингл-мікст та змішана естафета.
Фото: biathlon.com.ua