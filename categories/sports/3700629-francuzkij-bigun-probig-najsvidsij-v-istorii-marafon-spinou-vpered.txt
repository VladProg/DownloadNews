Відбулося це під час забігу у французькому Дромі.

Французький бігун Гійом де Люстрак пробіг найшвидший в історії марафон спиною вперед, повідомляє The Connexion, передає Укрінформ.

Згідно з Книгою рекордів Гіннеса, найшвидший марафон (стандартна дистанція — 42.195 км), подоланий спиною назад, належить китайцеві Сюю Чженьджуну. Найкращий час в історії — 3:43:39 години — він встановив у жовтні 2004 року.
Побити рекорд китайського бігуна взявся 29-річний француз.У повсякденному житті де Люстрак працює консультантом з вуглецевого балансу.
У Дромі Гійом стартував з рештою марафонців, які бігли дистанцію звичним чином. Натомість серед них француз долав дистанцію спиною вперед — і посів 19-те місце серед усіх учасників з рекордним часом — 3 години й 25 хвилин!
Забіг де Люстрака фільмувала команда спортсмена. Надалі його заявку на світовий рекорд мають затвердити у Книзі рекордів Гіннеса.
Особистий рекорд француза у традиційному марафоні — 2 години й 33 хвилини, який він встановив минулого року в Іспанії.

Як повідомляв Укрінформ раніше, у квітні під час Лондонського марафону кенієць Келвін Кіптум встановив другий найкращий час в історії — 2:01:25 години, власнику світового рекорду, співвітчизнику Еліуду Кіпчоґе, він програв 16 секунд.
Фото: Saint-Paul-lès-Romans