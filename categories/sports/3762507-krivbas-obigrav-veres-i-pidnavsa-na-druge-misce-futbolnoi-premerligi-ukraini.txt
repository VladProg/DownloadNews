Футболісти криворізького «Кривбаса» вирвали перемогу над рівненським «Вересом» у поєдинку 7-го туру чемпіонату України серед команд Прем'єр-ліги (УПЛ).

Зустріч на стадіоні шахти «Жовтнева» у Кривому Розі завершилася на користь «Кривбаса» із результатом 2:1, передає Укрінформ.
Захисник криворіжців Данило Бескоровайний відкрив рахунок на 11-й хвилині. Перед перервою ударом з 11-метрової позначки рівновагу відновив оборонець гостей Валерій Кучеров (45+1). Переможну крапку у матчі поставив хорватський півзахисник господарів Хрвоє Ілич (86).
«Кривбас» після 7-го туру посідає друге місце у турнірній таблиці УПЛ.
У понеділок, 18 вересня, тур підсумує матч «Динамо» (Київ) - «Ворскла» (Полтава), який розпочнеться о 17.00 на столичному стадіоні «Динамо» імені Валерія Лобановського.
Результати попередніх ігор туру:
«Металіст 1925» (Харків) - «Зоря» (Луганськ) - 2:1
«Чорноморець» (Одеса) - «Полісся» (Житомир) - 1:0
«Шахтар» (Донецьк) - «Оболонь» (Київ) - 1:0
«Олександрія» - «Минай» - 1:1
«ЛНЗ» (Черкаси) - «Рух» (Львів) - 2:1
«Дніпро-1» - «Колос» (Ковалівка) - 1:1.
У турнірній таблиці УПЛ лідирує «Шахтар», який після семи турів набрав 17 очок. 14 очок - у «Кривбаса», по 12 - в активі «Чорноморця» та «Полісся».
Фото: ФК «Кривбас».