У зборі взяв участь екс-коуч «гірників» Паулу Фонсека

Донецький «Шахтар» продовжує проєкт European Football Powers Up Ukraine – кампанію зі збирання генераторів для мешканців України, повідомляє прес-служба «гірників», передає Укрінформ.

Акція проводиться спільно з The European Football for Development Network (EFDN).
За тиждень донецький клуб зібрав понад 100 генераторів. До збору приєдналися кілька клубів Європи – «Легія» (Польща), «Вердер» (Німеччина), «Бенфіка» (Португалія), «Реал» (Іспанія), «Фейєнорд» (Нідерланди), та два шотландські клуби «Селтік» та «Рейнджерс».
Також до допомоги українському народу приєдналися і два екс-представники «Шахтаря» – колишній форвард «гірників» Жуніор Мораєс та наставник Паулу Фонсека.
Перша партія генераторів прибуде до України вже наступного тижня. Отримані пристрої будуть використані для підтримки роботи Shelter Centre на Арені Львів, а також організації пунктів підтримки українців по всій країні.
Як повідомляв Укрінформ, київське «Динамо» передало дрони та Starlink для військової частини.
Фото: upl.ua