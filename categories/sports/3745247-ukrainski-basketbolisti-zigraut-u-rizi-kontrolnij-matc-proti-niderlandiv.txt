7 серпня національна чоловіча збірна України з баскетболу проведе заключний контрольний матч напередодні пре-кваліфікаційного олімпійського турніру.

Підопічні Віталія Степановського у ризькому Олімпійському центрі протистоятимуть збірній Нідерландів, передає Укрінформ.
Нідерландці в Ризі зіграли один контрольний матч — проти збірної Ізраїлю (66:66). Наша команда, нагадаємо, в контрольному матчі ізраїльську збірну перемогла з рахунком 75:69.
Наш сьогоднішній суперник теж готується до матчів пре-кваліфікації Олімпіади. Команда Аріка Шивека теж зіграє в Стамбулі, де у групі D протистоятиме Хорватії, Бельгії та Швеції.
Відзначимо, що наша збірна не так давно перетиналася з командою Нідерландів, двічі перемігши цю збірну у відборі чемпіонату світу-2023.
У заявці команди Віталія Степановського на цей матч 11 гравців - Віталій Зотов, Олександр Ковляр, Ілля Тиртишник, Олександр Мішула, Павло Крутоус, В’ячеслав Бобров, Андрій Войналович, В’ячеслав Кравцов, В’ячеслав Петров, Ігор Чумаков та Артем Пустовий.
Фото: fbu.ua.