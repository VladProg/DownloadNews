Міністр молоді та спорту України Вадим Гутцайт прокоментував ситуацію щодо участі українських спортсменів у міжнародних змаганнях.

Зокрема, на брифінгу в Укрінформі йшлося про дискваліфікацію на чемпіонаті світу з фехтування олімпійської чемпіонки українки Ольги Харлан.
«Українські спортсмени та тренери прагнуть чесно змагатися і не відмовляться від боротьби. Ми коригуємо нашу стратегію та підтримуємо участь наших атлетів у всіх міжнародних спортивних подіях, де немає представників РФ та РБ під національним прапором та тих, хто підтримує війну проти України», - наголосив Гутцайт.
За його словами, Україна не змінює ставлення до російського спорту, який повністю контролюється кремлівським режимом.
«Ми продовжуємо боротьбу спільно з партнерами, аби кожен російський чи білоруський спортсмен, який підтримує війну, забув про міжнародний спорт», - зазначив міністр.
Сьогоднішню дискваліфікацію української шаблістки Ольги Харлан на чемпіонаті світу з фехтування Гутцайт назвав провокацією.
«Усі ці дні ми спілкувалися з Ольгою. Вона була готова виграти світову першість. Проте після виграного стартового поєдинку наша титулована свортсменка відмовилася тиснути руку росіянці, за що отримала дискваліфікацію. Втім, і це головне, Харлан показала позицію України не тистути руку нашим ворогам та вбивцям», - підкреслив Гутцайт.
Як повідомлялося, шаблістка Ольга Харлан на старті чемпіонату світу з фехтування в Мілані (Італія) перемогла росіянку Анну Смирнову (15:7). Після сутички представниця України відмовилася потиснути руку росіянці, яка у свою чергу подала протест через відсутність «прояву поваги» з боку українки. За це Міжнародна федерація фехтування (FIE) дискваліфікувала Харлан з чемпіонату світу.
Нагадаємо, президентом FIE є російський підприємець Алішер Усманов.