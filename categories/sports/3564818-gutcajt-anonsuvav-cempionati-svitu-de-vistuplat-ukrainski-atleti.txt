Протягом нинішнього року українські спортсмени вже здобули титули чемпіонів світу та Європи з багатьох видів спорту, вибороли понад 1600 медалей і готові до наступних змагань.


Про це повідомив міністр молоді та спорту України Вадим Гутцайт, передає Укрінформ.
«З першого дня війни наші спортсмени не припиняють підготовку до міжнародних змагань як всередині країни, так і за кордоном. Вже декілька чемпіонатів світу та Європи пройшли, ми бачили багато наших чемпіонів. Попри війну, спорт живе, Україна тренується, готова змагатися і перемагати», - сказав Гутцайт.
Він анонсував найближчі чемпіонати світу, в яких братимуть участь українські спортсмени. Серед них чемпіонат з художньої гімнастики (14-18 вересня, Софія), дзюдо (6-13 жовтня, Ташкент), спортивної гімнастики (29 жовтня - 6 листопада, Ліверпуль).
Міністр подякував Міжнародному олімпійському комітету, національним спортивним федераціям та усій спортивній спільноті за підтримку та допомогу українським атлетам.
«Країни Європи, США з першого дня війни нас підтримують. Спортивна спільнота згуртована, приймає наших дорослих спортсменів, юніорів. Для нас дуже важливо, щоби діти продовжували займатися спортом і після нашої перемоги повернулися до України», - додав Вадим Гутцайт.
Фото: ukrinform.ua.