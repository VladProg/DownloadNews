УЄФА відповів на заклик євродепутатів заборонити членство команд із білорусі, пообіцявши обговорити це питання на засіданні керівництва асоціації.

Про це повідомляє Sportschau, передає Укрінформ.
«УЄФА давно мав намір обговорити ситуацію в білорусі на майбутньому засіданні нашого виконавчого комітету», — сказав президент УЄФА Александер Чеферін у листі до понад 100 євродепутатів від різних партій, які зробили запит щодо виключення команд з рф та білорусі через загарбницьку війну проти України.
У листі депутатів Європарламенту говорилося: «Той факт, що збірна білорусі бере участь у чемпіонаті Європи, пізніше буде використаний (президентом) лукашенком і його пропагандистською командою, щоб довести, що йому комфортно на міжнародному рівні». У листі зазначається, що в білорусі понад 1500 політв'язнів, а обраний президентом тамтешньої асоціації микола шерстньов «навіть ближчий до політики лукашенка, ніж його попередник».
Згідно з інформацією видання, на засіданні виконкому УЄФА 4 квітня в Лісабоні йтиметься, зокрема, про дискваліфікацію команд із білорусі. Виконком складається з однієї жінки та 19 чоловіків. Одним із них досі є президент російського футбольного союзу Олександр Дюков, який входить до складу керівників «газпрому». Це може ускладнити прийняття рішення.
Організація "Білоруський фонд спортивної солідарності" (BSSF), яка працює на користь пригноблених спортсменів у білорусі, неодноразово безуспішно зверталася до ФІФА та УЄФА з проханням призупинити членство білоруської асоціації. «білорусь є агресором, як і росія у війні проти України, це цілком очевидно», — заявив член правління BSSF Олександр Апєйкін у липні 2022 року в інтерв’ю Sportschau.
Командам із білорусі наразі дозволено грати за певних умов: домашні ігри можуть проходити лише на нейтральному полі та без уболівальників. У суботу чоловіча збірна білорусі розпочне відбірковий матч чемпіонату Європи зі Швейцарією «домашньою грою» в Сербії.
Асоціація з рф і білорусі досі є членом УЄФА та ФІФА.