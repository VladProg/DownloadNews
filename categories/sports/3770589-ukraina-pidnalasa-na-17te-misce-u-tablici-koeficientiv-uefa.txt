Після другого туру групових раундів єврокубків Україна піднялася на 17-й рядок таблиці коефіцієнтів УЄФА п'ятирічного циклу 2019/2020-2023/2024 і продовжує боротьбу за місце в ТОП-15, аби зберегти дві перепустки до кваліфікації Ліги чемпіонів.

На старт сезону-2023/2024 вийшли п'ять вітчизняних клубів, і три з них уже припинили боротьбу після вильоту в Лізі конференцій: «Ворскла» поступилася грузинській «Ділі», «Дніпро-1» - словацькому «Спартаку», а «Динамо» - турецькому «Бешикташу», передає Укрінформ.
Якщо на старті основної сітки єврокубків Україна виступила доволі скромно - лише одне очко, то в другому турі завдяки перемогам «Шахтаря» в Лізі чемпіонів над «Антверпеном» (3:2) та «Зорі» в Лізі конференцій над «Брейдабліком» (1:0) узяла максимальний урожай - чотири пункти, або 0,800 бала.
Загалом в активі нашої асоціації 13,5 очка, або 2,700 бала. «Шахтар» має в доробку 6 очок (із чотирма бонусами за місце у груповому етапі ЛЧ), «Зоря» - 4, «Дніпро-1» - 1,5, «Ворскла» та «Динамо» - по одному.
Серед усіх наших конкурентів у боротьбі за місце в ТОП-15 лише Чехія та Греція взяли нинішнього тижня більший урожай, ніж українці (по +1,000). У решти здобуток такий: Данія - +0,500, Сербія - +0,400, Ізраїль - +0,250, Норвегія - 0. Після другого туру Україна змогла обійти Ізраїль.
Фото: uefa.com.