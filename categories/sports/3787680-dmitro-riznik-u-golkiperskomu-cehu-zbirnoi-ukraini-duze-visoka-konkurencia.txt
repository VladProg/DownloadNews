У польському Гданську футболісти збірної України провели перше ігрове тренування в процесі підготовки до вирішального відбіркового матчу Євро з Італією.

Воротар національної команди і донецького «Шахтаря» Дмитро Різник розповів, що у «голкіперському цеху» збірної існує дуже висока конкуренція, передає Укрінформ.
«Займалися на трохи слизькому полі, попадали трохи, але все це - те, що треба для відпрацювання ударів. Як голкіпер скажу, що наші гравці, які їх завдавали, усі в повній готовності. Майстерно виконували. Хто конкретно? Не скажу, адже було дуже багато ударів. Зараз уже багато тактичних занять, відпрацьовуємо деталі. Не буду розкривати секрети, але сподіваюся, що вони спрацюють у матчі. Триває інтенсивна робота, хлопці викладаються на всі сто. Усі спілкуються між собою, підказують один одному. Так легше готуватися, і багато хто каже, що це половина справи. Якщо на полі важко, а тобі підказують щось, то стає краще.
Багато гравців приїхали з Європи, де вони нещодавно забивали м'ячі, тож перебувають у гарному настрої перед відповідальною грою. Щодо збірної Італії, то якщо взяти її склад, там усі - зіркові футболісти. Вони постійно виступають на топ-рівні. Це дуже сильна команда, і нам слід гарно на неї налаштуватися. У нас у голкіперському цеху збірної конкуренція на високому рівні. Це здорове явище. А вирішуватиме все, звичайно, тренер», - сказав воротар.
Як повідомлялося, матч відбору Євро-2024 між збірними України й Італії відбудеться 20 листопада у німецькому місті Леверкузен на стадіоні «БайАрена» (початок - о 21.45 за київським часом).
Фото: uaf.ua.