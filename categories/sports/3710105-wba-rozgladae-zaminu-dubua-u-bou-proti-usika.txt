Усик (20-0, 13 КО) востаннє виходив у ринг у серпні 2022 року.

Всесвітня боксерська асоціація (WBA) визначила потенційну заміну Даніелю Дюбуа у поєдинку проти Олександра Усика, повідомляє американський журналіст Дан Рафаель, передає Укрінформ.
У квітні WBA офіційно зобов'язали Усика провести титульний бій проти британця Даніеля Дюбуа (19-1, 18 КО). У грудні Дюбуа зазнав серйозної травми – у поєдинку проти Кевіна Лерена він пошкодив хрестоподібні зв'язки коліна. Всесвітня боксерська асоціація отримала від лікарів підтвердження про готовність Дюбуа провести повноцінну підготовку та вийти в ринг проти Усика.
Однак організація розглядає можливість заміни Даніеля у разі нової травми або іншої причини. Відтак, якщо британець не зможе вийти в ринг проти Усика, WBA призначить наступним суперником українця першого номера у рейтингу асоціації – Діонтея Вайлдера (43-2-1, 42 КО).
«WBA повідомила, що якщо Дюбуа не буде доступний через травму коліна або з будь-якої іншої причини, Усику буде призначено зустрітися з наступним претендентом у рейтингу, яким є Діонтей Вайлдер», – написав у своєму Twitter журналіст.
Вайлдер дебютував на професійному рівні у 2008 році. З того моменту провів 46 поєдинків. На цьому рівні виграв 43 матчі, 42 – нокаутом, та двічі програв Тайсону Ф'юрі.

Як повідомляв Укрінформ, Олександр Усик допомагатиме національній збірній України з футболу в реалізації низки соціальних проєктів.
Фото: Getty Images