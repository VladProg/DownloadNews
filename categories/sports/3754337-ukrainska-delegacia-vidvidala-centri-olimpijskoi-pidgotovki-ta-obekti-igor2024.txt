Делегація Мінмолодьспорту та НОК України під час візиту до Франції відвідала два центри олімпійської підготовки Франції - CREPS Іль-де-Франс у місті Шатне-Малабрі поблизу Парижа та CREPS у Ваттіньї поблизу Лілля.

Ці спортивні бази запропоновані французькою стороною для організації тренувальних зборів національних збірних команд України перед Олімпійськими і Паралімпійськими іграми 2024 року за рахунок уряду Франції, передає Укрінформ.
Делегація оглянула запропоновані французькою стороною об’єкти з метою визначення локацій для фінального етапу підготовки українських олімпійських та паралімпійських збірних команд з видів спорту до Ігор 2024 року, ознайомилася з умовами для тренувань, проживання та харчування спортсменів, а також провела зустрічі з керівниками центрів CREPS та представниками місцевих органів влади щодо організації тренувальних зборів українських команд.
За результатами консультацій з французькою стороною буде сформований план проведення навчально-тренувальних зборів національних збірних команд України з більше ніж 10-ти видів спорту.
Під час відвідування центру олімпійської підготовки в Іль-де-Франс відбулося спілкування заступника міністра молоді та спорту України Людмили Панченко з представниками засобів масової інформації Франції.
Окремою частиною програми роботи делегації було ознайомлення з інфраструктурою майбутніх Олімпійських та Паралімпійських ігор: спортивними об’єктами Ігор, а також Олімпійським селищем, будівництво якого завершиться наприкінці нинішнього року.
Фото: mms.gov.ua.