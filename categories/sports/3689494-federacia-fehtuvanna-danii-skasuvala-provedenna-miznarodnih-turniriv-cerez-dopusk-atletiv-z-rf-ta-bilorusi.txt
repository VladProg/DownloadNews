У березні Міжнародна федерація фехтування дозволила змагатися на турнірах спортсменам з росії та білорусі.

Федерація фехтування Данії ухвалила рішення не проводити міжнародні змагання після того, як Міжнародна федерація фехтування повернула російських та білоруських спортсменів, повідомляє видання BT, передає Укрінформ.
У Данії відзначили, що рішення про відмову проводити турніри з фехтування ухвалили у середу, 29 березня, під час засідання федерації фехтування. І навіть готові до потенційних наслідків для себе, серед яких ризик втрати прав на проведення змагань на постійній основі.
«Прийшли до висновку, що, на жаль, не можемо приймати ці змагання. Не можемо цього робити, коли правила такі, якими є зараз, коли росіянам та білорусам дозволено бути частиною цього. Не бачимо для себе такої можливості. Для фехтувальників це означає, що для відбору на Олімпіаду їм доведеться більше їздити [на інші турніри], а це передбачатиме більші витрати. Для Данії це означатиме ризик втрати подальших турнірів. Ми ризикуємо більше не приймати міжнародні змагання у Данії на дорослому рівні», - сказав очільник організації Ян Сільвест Єнсен.

Як повідомляв Укрінформ, у Німеччині відмовилися проводити Кубок світу з російськими та білоруськими фехтувальниками.
Фото: Getty Image