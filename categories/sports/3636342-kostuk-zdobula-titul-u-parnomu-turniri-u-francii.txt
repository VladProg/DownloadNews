Українка успішно виступила у парі з Оксаною Калашніковою з Грузії.

Українська тенісистка Марта Костюк разом з Оксаною Калашніковою з Грузії виграли турнір WTA 125 у французькому Ліможі в парному розряді, передає Укрінформ.

У фіналі українсько-грузинський тандем обіграв Алісію Барнетт та Олівію Ніколлз із Великої Британії - 7:5, 6:1. Зустріч тривала одну годину та 9 хвилин.
У першій партії Костюк та Калашнікова вели у рахунку 5:1, проте віддали дві свої подачі та дозволили суперницям зрівняти рахунок. Втім, в 11 геймі Марта та Оксана оформили третій брейк за сет та довели партію до перемоги – 7:5.
Друга партія кардинально відрізнялася від попередньої. Українсько-грузинська пара зуміла взяти три гейми на подачах опоненток, завдяки чому Костюк та Калашнікова впевнено тріумфували у сеті та, відповідно, матчі – 6:1.
Костюк виграла другий парний титул WTA у 2022 році. У вересні Марта разом з Терезою Мартінцовою із Чехії перемогли на турнірі WTA 250 у словенському Порторожі.

Як повідомляв Укрінформ, Марта також виступала в одиночному розряді у Ліможі. Українка програла у другому колі представниці Данії Кларі Таусон.

Фото: btu.org.ua