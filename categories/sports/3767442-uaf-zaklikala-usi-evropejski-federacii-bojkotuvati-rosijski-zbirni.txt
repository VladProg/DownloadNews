Українська асоціація футболу (УАФ) направила листа всім європейським футбольним федераціям з закликом бойкотувати матчі з російськими юніорськими збірними.


Про це повідомили The Times, передає Укрінформ.
«УАФ звертається до вас з проханням бойкотувати можливі матчі за участю команд з Росії [якщо такі будуть заплановані]. Ми переконані, що будь-який крок до реінтеграції російських представників є небезпечною та жахливою тенденцією, яка означає не що інше, як підтримку російської терористичної держави та всіх їхніх злочинів, які вже скоєні та ще чиняться в Україні», - йдеться у листі.
Рішення про бойкот матчів з росіянами вже прийняли у Литві, Латвії, Естонії, Польщі, Швеції, Фінляндії, Данії, Норвегії, Ірландії та Англії.
Як повідомлялося, виконком УЄФА погодив участь російських національних збірних U-17 в міжнародних змаганнях.
Чемпіонат Європи для збірних U-17 відбудеться у 2024 році: хлопці гратимуть на Кіпрі, а дівчата – у Швеції. Відбіркові матчі до ЧЄ-2024 для чоловічих команд розпочинаються у вересні, жіночих – у жовтні цього року.
Фото: Getty Images