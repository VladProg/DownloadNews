5 травня 1923 року почалася історія луганського футбольного клубу «Зоря».

Про це повідомляє пресслужба «Зорі», передає Укрінформ.
Луганчани виступали під назвами «Металіст», «Дзержинець», «Трудові резерви» та «Зоря-МАЛС». Команда тричі вигравала чемпіонат УРСР (1938, 1962, 1986 роки). 1972-го перемогла у чемпіонаті СРСР.
За часів незалежної України «Зоря» тричі вигравала бронзові медалі чемпіонату. У сезонах-2015/2016 і 2020/2021 луганчани грали у фіналі Кубка країни.
«Як і у всіх команд, у «чорно-білих» були різні часи - часи зльотів та падінь, часи великих перемог та часи поразок. Але всіх нас - керівництво клубу, гравців, персонал команди та вболівальників єднає любов до футболу, а саме - любов до луганської «Зорі».
«Через війну вже дев'ять років ми граємо не вдома. Але, як виявилось, ці негаразди згуртували нас, зробили ще сильнішими. Вже у новітній історії наша команда тричі ставала бронзовими призерами чемпіонату України, двічі грала у фіналі Кубку країни, є постійним учасником відбіркових та групових етапів єврокубків», - зазначається на сайті ФК «Зоря».
Фото: upl.ua.