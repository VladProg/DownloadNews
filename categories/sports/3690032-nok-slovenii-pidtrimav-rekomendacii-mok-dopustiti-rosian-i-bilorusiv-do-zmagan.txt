Національний олімпійський комітет Словенії підтримав рекомендації Міжнародного олімпійського комітету допустити росіян і білорусів до міжнародних змагань.

Про це повідомили на сайті словенського НОК, передає Укрінформ.
«МОК розглядає можливості поступового допуску російських і білоруських спортсменів до міжнародних змагань у нейтральному статусі та без національних символів. Водночас МОК дає чітке повідомлення, яке ми також повністю підтримуємо, що війна та агресія в Україні варті всякого засудження, і що необхідно продемонструвати всю солідарність і підтримку Україні та українським спортсменам. Навіть у словенській олімпійській родині ми від самого початку всіляко підтримуємо наші спортивні клуби, які взяли під своє крило українських спортсменів, і допомагаємо їм продовжувати свою діяльність», - йдеться в заяві.
Президент Національного олімпійського комітету Словенії Франкьо Бобінац зауважив, що він підтримує рекомендації НОК і виступає проти можливого бойкоту Олімпіади.
«У прагненні якомога швидше закінчити війну в Україні та максимально допомогти українським спортсменам у ці важкі часи, необхідно також пам’ятати про повагу до прав людини та недискримінаційне ставлення до всіх спортсменів, незалежно від національності, раси, статі, мови та релігії, відповідно до Олімпійської хартії та Статуту ООН. Це мета, яку переслідує міжнародна спортивна організація, частиною якої також є Олімпійський комітет Словенії. Спорт має об’єднувати, а не роз’єднувати. У спорті немає місця політиці, тому в нашій міжнародній олімпійській родині ми завжди шукаємо різні способи підтримувати його чистим, з чіткими правилами та доступним для всіх. Ідеального вирішення цієї складної ситуації немає. Тому в Олімпійському комітеті Словенії ми підтримуємо позицію МОК у подальшому пошуку рішень на користь спорту, але в жодному разі не підтримуємо будь-які думки про бойкот найбільшої спортивної події у світі», - заявив президент НОК Франьо Бобінац.
Як повідомлялося, Міжнародний олімпійський комітет ухвалив рішення, в якому рекомендував міжнародним федераціям допустити спортсменів з росії й білорусі до міжнародних змагань.
Як повідомляв Укрінформ, Британська асоціація тенісу(LTA) допустить росіян та білорусів до Вімблдону та інших змагань у нейтральному статусі.
Фото: olympic.si