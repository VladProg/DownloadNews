«Шахтар» посів 3-у сходинку в групі Ліги чемпіонів і продовжить виступи у плей-оф Ліги Європи.

Колишній форвард «Шахтаря» і збірної України з футболу Андрій Воробей підбив підсумки виступу «гірників» у Лізі чемпіонів в ефірі щотижневої інформаційно-аналітичної програми «Насправді» від Укрінформ.

«Виступ «Шахтаря» у цьогорічній Лізі чемпіонів можна занести в актив. У той час, коли команда залишилася без легіонерів, вона змогла зібрати якісних футболістів і показувала якісну гру із позитивним результатом», - сказав Воробей.
Окрім того, він високо оцінив роботу тренерського штабу Ігора Йовичева протягом першої половини сезону.
«Весь тренерський штаб - це та команда, яка змогла підібрати ключі до футболістів. Видно, що гравці «Шахтаря» на одній хвилі з Йовичевичем. Для команди це хороший тренер. Через деякий час буде видно згуртований колектив. Роботу тренерського штабу добре видно, тому Ігор - це той тренер, який зараз потрібен», - розповів колишній гравець «Шахтаря».
Воробей також висловив упевненість в тому, що Михайло Мудрик переїде у топчемпіонат після закінчення нинішнього сезону.
«Мудрик - це наш смарагд чемпіонату України, тому зараз пів Європи за ним бігає. У нього все попереду. Якщо не цієї зими, то влітку Мудрик буде в топклубі. Іншого варіанту немає. Я б ще відмітив нашого Трубіна. Він впевнено відстояв груповий етап. Відсотків 60 усіх атак «Шахтаря» розпочиналися із Трубіна, тому я хотів би його відмітити. Окрім того, варто згадати Степаненка, який виконував шалений об'єм чорнової роботи, яку не завжди видно. Можна побачити і прогрес Судакова з Бондаренком, але вони ще молоді, у них все попереду», - пояснив Андрій.
Наостанок він зауважив, що «гірники» здатні продовжити свої виступи у Лізі Європи після перших матчів плей-оф.
«Наша команда лише розвивається. У нас немає необхідного досвіду, тому розраховувати на перемогу у Лізі Європи складно. Водночас, шанси пройти в наступну стадію є. Будемо відштовхуватися від суперника. «Шахтар» ще може подовжити собі виступи у єврокубках. Але ціль варто ставити якнайвищу», - підсумував Воробей.
Про найважливіші події у політиці, економіці, культурі, медицині, спорті дивіться в ефірі щотижневої інформаційно-аналітичної програми «Насправді» від Укрінформ.
Фото: Д. Руденко