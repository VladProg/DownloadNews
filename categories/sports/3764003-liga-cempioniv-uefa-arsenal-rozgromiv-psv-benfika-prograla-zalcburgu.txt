У Лізі чемпіонів УЄФА завершилися поєдинки першого туру групового турніру.

Віцечемпіони Англії футболісти лондонського «Арсенала» із захисником збірної України Олександром Зінченком на домашньому «Емірейтс Стедіум» упевнено взяли гору над ПСВ «Ейндховен» із Нідерландів - 4:0, а португальська «Бенфіка», ворота якої захищає українець Анатолій Трубін, програла на «Ештадіу да Луж» у Лісабоні австрійському «Зальцбургу» - 0:2, передає Укрінформ.
У складі «Арсенала» відзначилися Букайо Сака (8-ма хвилина), Леандро Троссард (20), Габріел Жезус (38) та Мартін Едегор (71). Зінченка на 58-й хвилині замінив японський захисник «канонірів» Такехіро Томіясу.
«Бенфіка» розпочала гру із попередження Трубіну за підніжку та не реалізованого пенальті на 3-й хвилині Карімом Конате. На 13-й хвилині захисник господарів Антоніо Сілва отримав червону картку за гру рукою у власному штрафному майданчику, а форвард гостей Роко Шимич реалізував 11-метровий удар. На 51-й хвилині хавбек «Зальцбурга» Оскар Глух забив практично в порожні ворота «Бенфіки», подвоївши перевагу австрійського клубу.
Результати матчів середи, 20 вересня:
група А: «Галатасарай» (Туреччина) - «Копенгаген» (Данія) - 2:2, «Баварія» (Німеччина) - «Манчестер Юнайтед» (Англія) - 4:3;
група В: «Севілья» (Іспанія) - «Ланс» (Франція) - 1:1, «Арсенал» (Англія) - ПСВ «Ейндховен» (Нідерланди) - 4:0;
група С: «Реал» (Іспанія) - «Уніон» (Німеччина) - 1:0, «Брага» (Португалія) - «Наполі» (Італія) - 1:2;
група D: «Бенфіка» (Португалія) - «Зальцбург» (Австрія) - 0:2, «Реал Сосьєдад» (Іспанія) - «Інтер» (Італія) - 1:1.
Протистояння 2-го кола основної сітки Ліги чемпіонів УЄФА відбудуться 3-4 жовтня.
Як повідомлялося, чемпіони України футболісти донецького «Шахтаря» у матчі першого туру групового етапу Ліги чемпіонів УЄФА напередодні поступилися португальському «Порту» - 1:3.
У наступному турі групи Н «Шахтар» 4 жовтня у Бельгії зіграє з «Антверпеном», а «Порту» вдома зійдеться з «Барселоною».
Фото: Getty Images/Global Images Ukraine.