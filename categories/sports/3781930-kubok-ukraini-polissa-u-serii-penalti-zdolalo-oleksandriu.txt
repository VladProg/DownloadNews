Клуб із Житомира зіграє у півфіналі турніру.

«Полісся» перемогло «Олександрію» та зіграє у півфіналі Кубка України - 0:0 (4:3 – пен.), передає Укрінформ.
У першому таймі, який завершився без забитих голів, одразу два гравці «Олександрії» зазнали травм, через що не змогли продовжити гру. На 26-й хвилині Микола Михайленко присів на газон, тримаючись за задню поверхню стегна, після чого попросив заміну. За 10 хвилин травмувався Олександр Мартинюк, який невдало приземлився після верхової боротьби.
У другому таймі жодній з команд не вдалось відзначитись. Таким чином, гра переросла в овер тайми. «Олександрія» контролювала гру, втім відкрити рахунок у матчі жодна з команд не змогла.
У серії пенальті Логінов та Копина не реалізували свої удари, Морозко отримав шанс принести перемогу своїй команді, втім теж схибив. Калитвинцев подарував надію «Олександрії», втім, Козак пробив влучно та вивів «Полісся» у півфінал Кубка України.
Матчі 1/2 фіналу відбудуться у квітні наступного року.
Фото: upl.ua