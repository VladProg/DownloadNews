В Англійській прем'єр-лізі (АПЛ) тривають поєдинки 29-го туру футбольної першості.

«Евертон» українського захисника Віталія Миколенка на домашньому стадіоні «Гудісон Парк» у Ліверпулі на останніх хвилинах уник поразки у протистоянні з лондонським «Тоттенгемом» - 1:1, передає Укрінформ.
Гаррі Кейн вивів гостей вперед на 68-й хвилині зустрічі. Паритет відновив Майкл Кін (90).
Миколенко з'явився на полі на 77-й хвилині, замінивши ірландського захисника Шеймуса Коулмена.
Команди догравали поєдинок у меншості - на 58-й хвилині матчу за неспортивну поведінку червону картку отримав малійський півзахисник «Евертона» Абдулає Дукуре, а на 88-й за грубу гру поле залишив бразильський хавбек «Тоттенгема» Лукас Моура.
«Евертон» (27 очок) посідає 15-е місце у турнірній таблиці АПЛ, «Тоттенгем» (50) піднявся на четверту позицію.
Наступний поєдинок «Іриски» з Миколенком проведуть у гостях 8 квітня на «Олд Траффорд» проти «Манчестер Юнайтед».
Лідирує в АПЛ лондонський «Арсенал» українця Олександра Зінченка (72 очки), випереджаючи «Манчестер Сіті» на 8 очок.
Фото: AFP.