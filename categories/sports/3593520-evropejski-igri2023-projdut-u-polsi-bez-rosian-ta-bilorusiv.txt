Європейські ігри-2023 відбудуться без участі російських та білоруських спортсменів.

Про це повідомила народний депутат, голова підкомітету Верховної Ради з питань спорту Ольга Саладуха, повідомляє Укрінформ.
«Європейські ігри-2023 пройдуть без росіян та білорусів! І це дуже хороша новина для всієї спортивної спільноти. Рішення Європейських олімпійських комітетів повністю відповідає духу та літері міжнародного спортивного руху, що бореться з насильством, агресією та війнами. Держави, які роблять зло, не можуть бути його частиною», - написала Саладуха у Facebook.
Нагадаємо, що попередні Європейські ігри у 2019 році приймала саме Білорусь. Україна тоді посіла третє місце у медальному заліку.
Раніше президент Європейських олімпійських комітетів Спірос Капралос також заявив, що російські та білоруські спортсмени не візьмуть участь у Європейських іграх-2023.
Нагадаємо, президент Національного олімпійського комітету України Сергій Бубка направив листа Капралосу та членам Виконавчого комітету ЄОК із закликом не допустити повернення спортсменів росії та білорусі до міжнародних змагань.
Раніше Міжнародний олімпійський комітет (МОК) залишив у силі санкції щодо російських спортсменів через повномасштабну військову агресію росії проти України.
Треті Європейські ігри відбудуться у Кракові з 21 червня по 2 липня 2023 року.