Чоловіча та жіноча збірні України U23 з баскетболу 3х3 стартували на чемпіонаті світу, який проходить в Румунії.


Наші дівчата під керівництвом Володимира Холопова у першому матчі обіграли Єгипет - 16:9, а потім здобули яскраву перемогу в овертаймі над господарками румунками - 15:13, передає Укрінформ.
Після двох турів наша команда йде другою у своїй групі, маючи чудові шанси на вихід в плей-офф, куди вийдуть дві найкращі збірні квінтету.
Ще два матчі відбудуться 7 жовтня, в тому числі матч з Францією.
Як зазначав Холопов перед стартом ЧС, з француженками потрібно грати на перемогу, адже у випадку виходу до чвертьфіналу з другого місця є ймовірність попадання на США уже в першому раунді плей-офф.
Чоловіча збірна України стартувала на чемпіонаті світу U23 з однієї перемоги в двох матчах. У першій грі наша команда обіграла Нідерланди 13:8, у другому поступилась Франції - 9:22.
Українці після двох турів посідають останнє місце в групі, однак ситуація дуже заплутана - усі збірні провели по два матчі і всі мають по перемозі та поразці.
Плюсом для команди Тимура Арабаджи є те, що вона вже зіграла з фаворитами групи французами та збірною Нідерландів, але перший день показав, що і Польща з Бразилією - небезпечні суперники. Втім, дві перемоги у двох матчах виведуть нашу збірну до плей-офф. Матч відбудуться 7 жовтня.
Фото: fbu.ua.