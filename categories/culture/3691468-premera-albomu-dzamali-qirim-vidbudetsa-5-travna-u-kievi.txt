Співачка Jamala 5 травня спільно з Національним симфонічним оркестром презентує у Києві свій новий альбом "QIRIM".

Про це повідомляє пресслужба Міністерства культури та інформаційної політики у Телеграмі, передає Укрінформ.
"Jamala представить новий альбом QIRIM, до якого увійшло 14 старовинних кримськотатарських пісень. Усі твори артистка ретельно збирала в різних куточках дому протягом десятиліть", - ідеться у повідомленні.
Як зауважили у МКІП, співавтором цього дослідження став сам народ Криму — до роботи над платівкою долучилося понад 80 музикантів. "Усе для того, щоби зберегти для історії минуле півострова", - наголосили у міністерстві.
Київська презентація відбудеться 5 травня спільно з Національним симфонічним оркестром України під керівництвом Володимира Сіренка.
"Презентація відбудеться напередодні світової прем’єри в Ліверпулі", - зауважили у МКІП.
Як повідомлялося, прем'єра нового альбому Джамали «QIRIM», присвяченого Криму, відбудеться в межах EuroFestival 11 травня.