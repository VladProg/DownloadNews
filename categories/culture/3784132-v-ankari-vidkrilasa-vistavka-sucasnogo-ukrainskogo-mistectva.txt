У столиці Туреччини відкрилася виставка сучасного українського мистецтва «Горизонти» в рамках Днів української культури в Анкарі.

На виставці представлено 67 творів живопису 37 художників з різних регіонів України, передає власний кореспондент Укрінформу.
«Ми вперше від початку широкомасштабного вторгнення відкриваємо виставку сучасного українського мистецтва. Більшість із цих картин були написані протягом війни. Вони віддзеркалюють багато емоцій, багато вимірів цієї жахливої ситуації, від якої Україна нині страждає, але так само це віддзеркалення героїзму, нашого бажання жити, погляд у майбутнє», - сказав на відкритті посол України в Туреччині Василь Боднар.






Виставка сучасного українського мистецтва в Анкарі / Фото: Ольга Будник, Укрінформ









































































Дипломат також наголосив на тому, що подія є як культурною, так і благодійною, оскільки картини, представлені на виставці, доступні для продажу, а більша частина зібраних від їх продажу коштів буде направлена на забезпечення потреб школярів на прифронтових територіях.
«Для всіх українців сьогодні «горизонти» мають дуже глибоке значення, особливо після початку війни… Червоні горизонти нашої виставки символізують дім, чорні уособлюють переживання українців, пов'язані з війною… Жовті горизонти пов’язані з дитинством, коли дитяча уява дозволяє переносити себе у безпечні місця та світ, наповнений любов'ю, поцілунками та обіймами», - пояснила на відкритті артдиректорка Kozytskyi Charity Foundation, кураторка виставки «Горизонти» Христина Береговська.
У коментарі Укрінформу мисткиня розповіла, що виставка була вже представлена в 12 країнах світу, в 31 місті.

«Ця виставка не про війну, вона про перемогу, незламність, емоційні турбулентності, про стійкість, про те, що можна лишатися в країні і треба лишатися в Україні та своєю присутністю їй допомагати… На виставці представлені роботи художників з різних регіонів України. Ми намагалися представити всі існуючі мистецькі школи, які є в Україні. Через призму мистецтва ми намагаємося показати схід і захід, північ і південь України», - сказала Береговська.
За її словами, виставка привернула увагу як місцевих поціновувачів мистецтва, так і іноземців, зокрема дипломатів іноземних посольств, акредитованих в Анкарі.
Організатори заходу: Kozytskyi Charity Foundation, RC Müzayede і Посольство України в Турецькій Республіці.

Виставка триватиме на «вулиці митців» у Bilkent Center AVM до неділі.
Як повідомляв Укрінформ, у березні Україна представила свій стенд на виставці ARTAnkara Contemporary Art Fair, яка є однією з головних щорічних мистецьких подій Туреччини.