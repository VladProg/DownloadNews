На Харківщині реставрують Євангеліє, яке датується початком XVIII століття, книгу врятували музейники під час окупації Ізюма.

Про це повідомила пресслужба Харківської ОВА, передає Укрінформ.

«Під час окупації Ізюма співробітникам місцевого краєзнавчого музею вдалося врятувати Євангеліє, якому понад 300 років. Наразі фахівці Харківського відділу Національного науково-дослідного реставраційного центру України почали працювати над відновленням цієї унікальної пам'ятки періоду українського бароко», - йдеться у повідомленні ОВА.

Як розповіли в обласному департаменті культури і туризму, краєзнавчий музей в Ізюмі значно постраждав від ворожих обстрілів. У ньому вибиті вікна, пошкоджений дах, відсутнє світло та опалення.

«Унаслідок російської агресії було пошкоджено будівлю музею, що створило несприятливі умови для паперового блоку цінної пам'ятки. Після деокупації Ізюма Євангеліє було перевезено у більш сприятливі умови. Тому ухвалили рішення провести термінові консерваційно-реставраційні заходи, щоб зупинити руйнівні процеси, які почалися у книжковому блоці», – повідомили у департаменті.

Ще під час Другої світової війни це Євангеліє також переховували співробітники музею, закопавши у землі. А вже під час повномасштабного вторгнення рф його сховали у самій будівлі музею.
Як писав Укрінформ, Євангеліє 1707 року, видане гетьманом Іваном Мазепою, має срібний із позолотою оклад у стилі українського бароко. За всю історію книжкового друку воно випускалося лише двічі. Під час окупації Ізюма співробітники поставили у вітрину книгу, яка трохи нагадувала унікальне видання.
Фото: kharkivoda.gov.ua