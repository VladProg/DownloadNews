В Ужгороді анонсували щорічну акцію "Письменник за прилавком" - вона традиційно стартує 1 грудня, участь у якій візьмуть 17 літераторів.

Про це на своїй сторінці у Фейсбуці повідомив обласний депутат Федір Шандор, передає Укрінформ.
“Запрошуємо на традиційні зустрічі із закарпатськими літераторами, акція «Письменник за прилавком» стартує 1 грудня і триватиме до 17-го,” - повідомив він.
За інформацією Шандора, розпочнуться традиційні зустрічі з письменниками з археолога, дослідника Невицького замку Олександра Дзембаса, завершальною в рамках акції буде зустріч із Олександром Гаврошем 17 грудня.
В межах акції організують зустрічі також із Мирославом Дочинцем, Сергієм Федакою, Андрієм Любкою, Тетяною Літераті та іншими.
Заходи відбуватимуться щодня із 14.00 до 15.00 у книгарні «Кобзар» в Ужгороді.
Підсумком акції стане нагородження переможців конкурсу «Книга на Миколая».
Передноворічну акцію "Письменник за прилавком" в Ужгороді проводять уже понад 10 років. Традиційно в рамках акції письменники стають за прилавок книгарні в центрі міста, продають свої книжки з автографами та спілкуються із читачами.