На Прикарпатті, у місті Коломия, презентували книгу про феномен роду Драгоманових-Косачів «Літературна династія як наукова проблема».

Про це для місцевого телеканалу НТК повідомила авторка видання, кандидат філологічних наук Галина Стасюк, передає Укрінформ.
«Представлено теоретичну візію літературної династії як унікального явища на прикладі Драгоманових-Косачів. Це рід, з якого вийшли Леся Українка, Олена Пчілка, Юрій Косач та інші. Не тільки у нас, але й у світовій культурі немає такого роду, який би був представлений чотирма поколіннями письменників. Мене особисто вразила поліплощинна обдарованість роду цієї династії», - говорить Стасюк.

Зазначається, що видання присвячене 150-річчю від дня народження Лесі Українки. Наклад книги – 100 примірників. Наукове видання орієнтоване на філологів, науковців та всіх, кому цікава історія національної літератури.