ЮНЕСКО засудила російську атаку на буферну зону об’єкта Всесвітньої спадщини «Історичний центр Одеси».

Про це повідомив міністр культури та інформаційної політики Олександр Ткаченко у Телеграмі, передає Укрінформ.
«Нарешті ЮНЕСКО засуджує саме російську атаку на буферну зону об’єкта всесвітньої спадщини «Історичний центр Одеси». В заяві організації йдеться, що цей удар стався лише через два тижні після удару, який зруйнував історичну будівлю у Львові, і є другим на сьогодні на території, яка охороняється відповідно до Конвенції про всесвітню спадщину на порушення Гаазької конвенції 1954 року про захист культурних цінностей у разі збройного конфлікту», - зазначив міністр.
Воднчас, за його словами, це нонсенс, що злочини проти культурної спадщини вчиняє постійний член ЮНЕСКО - Росія, яка десятий рік систематично нищить культурне надбання України.
"Засудження - недостатньо", - наголосив Ткаченко.
Як повідомляв Укрінформ, вночі у четвер, 20 липня, внаслідок російської атаки були пошкоджені будівлі низки музеїв у Одесі та повністю знищена щонайменше одна пам‘ятка в Миколаєві. У МКІП підготували лист до ЮНЕСКО з описом пошкоджень.
Ткаченко закликав ЮНЕСКО переосмислити роль держави-агресора у керівних органах організації та її ефективність з огляду на присутність у ній Росії.