Міністерство культури та інформаційної політики спільно з урядовою уповноваженою з питань гендерної політики Катериною Левченко створює міжвідомчу робочу групу для удосконалення порядку відбору книжок, що поповнять бібліотечні фонди країни.

Як передає Укрінформ, про це повідомляє пресслужба МКІП.
"Відбір книжкової продукції для поповнення бібліотечних фондів здійснюють виключно експертні ради. Міністерство культури та інформаційної політики отримує на затвердження вже фінальний перелік та не має важелів впливу на формування цього переліку. Як показала практика, іноді до закупівель рекомендуються книжки, що не враховують норми антидискримінаційного законодавства, тому правовий механізм самого відбору, самі критерії потребують перегляду. Ми розглянемо можливість запровадження механізму подвійної фільтрації відповідності поданих видань встановленим вимогам. А також розробимо чіткий перелік випадків, на підставі яких матимемо правові підстави відкликати книжкову продукцію із процедури державних закупівель. Це стосуватиметься, в першу чергу, науково-популярної літератури", - сказала заступниця міністра культури та інформаційної політики Лариса Петасюк.
Зазначається, що до складу робочої групи увійдуть представники МКІП, Українського інституту книги, урядової уповноваженої з питань гендерної політики, експерти з протидії дискримінації, представники громадських організацій, народні депутати. Робоча група перегляне критерії для відбору книжкової продукції, що подають видавці, а також методику їх оцінки, доповнивши, зокрема, вимогами відповідності антидискримінаційному законодавству. Крім того, буде удосконалена сама система відбору.
"Ми, в Українському інституті книги, переконані: в українському суспільстві, як і в кожному демократичному суспільстві, має бути місце різним поглядам та думкам. Український інститут книги виступає проти цензури у будь-якому її прояві, так само як Міністерство культури та інформаційної політики. Робота УІК націлена на формування демократичного, всебічно розвиненого, наділеного критичним мисленням суспільства. Одночасно ми погоджуємося з тим, що будь-яким проявам дискримінації не місце в сучасному дискурсі. Тому ми запрошуємо усіх бажаючих до роботи в експертних радах з відбору книжкової продукції для поповнення бібліотечних фондів. І готові разом з членами робочої групи змінювати чинні нормативно-правові акти, які регулюють закупівлю книжок для публічних бібліотек", - розповіла директор Українського інституту книги Олександра Коваль.
Зокрема, відбудуться зміни у роботі експертних комісій. Робоча група перегляне критерії формування експертних рад, розширивши перелік обов’язкових фахівців та умови їх роботи задля створення умов для якісного відбору.
"Наразі експерти працюють безкоштовно, як волонтери. Ми будемо ініціювати зміни до законодавства, аби зробити їх роботу оплачуваною. Це дасть нам змогу вимагати певних стандартів роботи. Крім того, плануємо проводити для експертів навчання з виявлення ознак дискримінації", - зауважила урядова уповноважена з питань гендерної політики Левченко.
Наразі МКІП формує склад міжвідомчої робочої групи. До її складу увійдуть представники Уповноваженої з гендерної політики, Міністерства охорони здоров’я, Міністерства освіти і науки, Асоціації психологів, аналітичних центрів громадських організацій.
Як повідомлялося, Комітет Верховної Ради з питань гуманітарної політики підтримав стратегію з промоції читання в Україні.