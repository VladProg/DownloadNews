Зйомки останніх епізодів завершального сезону драматичного серіалу «Єллоустоун» розпочнуться навесні 2024 року після страйку акторів у Голлівуді.

Як передає Укрінформ, про це повідомляє The Hollywood Reporter.
Мегахіт кінорежисера Тейлора Шерідана для Paramount Network відновить зйомки останніх епізодів наприкінці весни 2024 року.
На початку цього місяця стало відомо, що прем’єра другої половини п’ятого й останнього сезону «Єллоустоун» запланована на листопад 2024 року.
Міжсезонний «фінал» серіалу з американським актором Кевіном Костнером вийшов 6 січня цього року. Проте поки невідомо, чи з'явиться сам Костнер в останніх епізодах «Єллоустоун».
Зазначається, що написання сценарію серіалу було відновлено одразу після закінчення страйку сценаристів Голлівуду 27 вересня.
Офіційна кількість епізодів для другої половини п’ятого сезону ще не оголошена.
Як повідомляв Укрінформ, стрімінгова платформа Netflix опублікувала перші чотири епізоди останнього сезону серіалу «Корона».
Фото: COURTESY OF PARAMOUNT+