Асоціація галеристів у Львові реалізувала проєкт створення гіду мистецькими просторами міста.

Про це повідомляє пресслужба Львівської міської ради, передає Укрінформ.
«Lviv Art Guide – це двомовний артгід, створений як для локальної та міжнародної аудиторії шанувальників мистецтва, а також для професіоналів: колекціонерів, кураторів, галеристів. Ми взяли за приклад західний досвід колег та реалізували його у нас, у Львові», – каже засновниця Gallery 101 та голова Асоціації галеристів Марта Троцюк.
Функціонал гіду включає: сайт із інтерактивною картою, переліком найактуальніших виставок та найцікавіших локацій і брошуру-мапу, яку можна отримати безкоштовно у більшості артлокацій Львова або ж завантажити на сайті гіду.
Інформація на сайті оновлюється кілька разів на тиждень, брошура – раз на квартал. Для реалізації проєкту були залучені власні кошти мистецьких просторів. П’яту частину суми профінансувало місто, решту, підтримуючи цю ініціативу та усвідомлюючи необхідність подолання певного мистецького інформаційного вакууму і стимулювання мистецького туризму, вклали самі локації. Зокрема, до проєкту долучилися: Центр архітектури, дизайну та урбаністики «Порохова ВЕЖА», артцентр "Дзиґа", галерея Львівської національної академії мистецтв, галерея «Зелена канапа», артцентр Павла Гудімова "Я Галерея", ICONART Gallery, PM Gallery, Gallery 101, артсалон, художня галерея «Велес», Центр міської історії Центрально-Східної Європи, Львівський органний зал, Intellias Art Point, артгалерея Мадам Пальмгрен, галерея Меланка арт, Apartment Museum Lviv, Галерея сценографії, Львівський Палац Мистецтв.
Фото: Львівська міськрада