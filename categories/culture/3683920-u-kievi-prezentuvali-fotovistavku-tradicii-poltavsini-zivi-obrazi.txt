У Софії Київській відбулась презентація фотовиставки "Традиції Полтавщини: живі образи", яка присвячена традиційному одягу регіону.

Про це повідомляє кореспондент Укрінформу.






Фотовиставка “Традиції Полтавщини: живі образи” / Фото: Руслан Канюка. Укрінформ
















































Експозицію "Традиції Полтавщини: живі образи" представили авторськими роботами знаного фотографа, мисткині, засновниці напряму української етнофотографії Анни Сенік у Національному заповіднику "Софія Київська". Фотограф вже понад 10 років у співпраці із фаховими етнографами, народними майстрами, приватними колекціонерами та музеями створює образи у традиційному національному вбранні.

У її творчому доробку – понад 200 етнічних фотосесій в Україні і за кордоном. Ця виставка – результат фотосесій останніх п'яти років у тісній співпраці із етнографкою, стилісткою, дослідницею традиційного українського костюма Оленою Дідик.
«Фотографуючи понад 10 років, я завжди намагалась зрозуміти трохи глибше, що ж є українська традиційна культура. Це не може були лише те, що зовнішнє. Тому я завжди зверталась до тих емоцій, які можуть бути на портреті – це любов матері до дитини, любов пари, потяг до естетики, якою багата наша нація, і саме тому наш традиційний одяг такий красивий. Також це любов до своєї країни. Вона настільки сильна, що ми готові її захищати, жертвуючи собою, своїм життям і здоров’ям. Українська ідентичність – це понад усе велика любов», - наголосила Сенік.
У фотографіях використані строї з приватних колекцій та зібрань, в тому числі етнографічної збірки "Древо" Едуарда Крутька, а також з фондів Полтавського краєзнавчого музею ім. Василя Кричевського.

Мета виставки - збереження української ідентичності і підкреслення особливостей її регіонів - багатовікових традицій, українського народного одягу, співу тощо.
Експозиція включає 26 фото, які об’єднані темою традиційного одягу Полтавщини.
Виставку розпочали і завершили традиційними полтавськими піснями. Відчути дух Полтавщини допомогли автентичні пісні у виконанні групи народного співу вокально-хорової студії "Домінус" під керівництвом Аліни Зінченко та гурту "Вільце".

Крім того, на відкритті відбулась презентація книжок, присвячених історії та традиціям Полтавщини.
Виставки триватиме до 9 квітня у виставкових залах «Хлібні» Національного заповідника "Софія Київська". Її організовано за підтримки українського політика, дипломата, посла України в Лівані Ігоря Осташа.