У підземеллі Меджибізького замку на Хмельниччині зняли кліп на пісню «Сію тобі в очі», яку виконала восьмирічна школярка Емілі Сарафіян.

Як передає Укрінформ, про це у Фейсбуці повідомив Державний історико-культурний заповідник «Межибіж».

«Сію тобі в очі» – співає щирий голос із містичної глибини підземель Меджибізького замку. А те, що побажалося з стародавнього Меджибожа – збувається. Ворогам України також», - йдеться у повідомленні.

Як уточнили кореспондентові Укрінформу на студії звукозапису «Фітиль», пісню «Сію тобі в очі» виконала восьмирічна Емілі Сарафіян. Дівчинка навчається у ліцеї №17 міста Хмельницького.
Раніше Емілі записала кавери на пісні «Додому» KALUSH feat Skofka, «Квітка розмарія» Назарія Яремчука та інші.
Пісню «Сію тобі в очі» на вірш Людмили Горової записав гурт Angy Kreyda, після чого на композицію з’явилося багато каверів.