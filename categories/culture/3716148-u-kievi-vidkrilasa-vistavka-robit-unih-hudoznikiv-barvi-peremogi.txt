У Києві до Міжнародного дня захисту дітей у Музеї війни відкрилася виставка робіт юних митців «Барви Перемоги» в рамках проєкту «ArtArmor.Діти».

Про це повідомляє кореспондент Укрінформу.
"Ми отримали 60 робіт з Рівненщини та шляхом таємного шість членів журі оцінювали кожну роботу по п'ятибальній системі. Так у нас так з'явилися перше, друге та третє місця. Після визначення переможців ми передали дітям бронеплити з передової, які наш благодійний фонд "Україна для героїв" отримує від ЗСУ: вони справжні, з поля бою. І діти самі перенесли свої малюнки на бронеплити", - розказав засновник проєкту "ArtArmor" Олександр Ковальчук.
Виставка у Музеї війни містить 53 роботи дітей віком від 12 до 17 років.






Виставка «Барви перемоги» / Фото: Євген Котенко, Укрінформ











































"Весь цей проєкт спрямований на захист життя, бо бронеплити рятують життя. І глибоко символічно, що ми з вами зараз перебуваємо у просторі, де наявна попередня виставка "Захисники", і кожен із цих захисників має бронеплиту. Ми свідомо вирішили поєднати ці експозиції, бо ключовим для них є саме слово "захист", - зауважив генеральний директор Музею війни Юрій Савчук.
Як повідомляють організатори, бронеплити з дитячими малюнками увійдуть до міжнародного проєкту "ArtArmor", демонструючи "дитячий бік" війни.
"Надзвичайно важливим є те, що діти під час війни можуть творити. Хоча поєднання з щитом воїнів видається несподіваним, воно відображає зв'язок, зокрема, між тими, кого ми захищаємо - дітьми, та тим, заради чого ми захищаємо - заради творчості, для того, щоб діти продовжували жити в нормальній мирній країні", - підкреслив міністр культури та інформаційної політики Олександр Ткаченко.

Згідно з результатами конкурсу, перше місце здобула вихованка Рівненського будинку культури Марічка Котяй з малюнком "Серце України". За словами переможниці, за збігом обставин, саме їй дісталася плита з отвором від кулі в області серця.

"Я зобразила серце, тому що це основний орган, без якого ми не можемо жити. У серці я зобразила елементи життя, пов'язані з любов'ю, зокрема, сім'ю та природу рідного краю. Коли я це малювала, то переживала біль, бо куля могла пройти крізь плиту та вбити солдата, ми всі це розуміємо. Але ця плита врятувала йому життя", - сказала Котяй.
Друге місце посіла вихованка художньої студії "ЄвроАрт" Софія Яковенко. Її робота "З Перемогою додому" поєднує елементи живопису та колажу. На аркуші дівчина розмістила "всі елементи перемоги": маки, лелек, соняшники, пшеничне колосся, поєднані золотою лінією.

Карина Чугай з села Воронки, що на Рівненщині, із малюнком "Україна переможе" здобула третє місце. У центрі її роботи - щаслива родина, яка возз'єдналася після перемоги України.

Крім того, спеціальні відзнаки отримали Ярослав Гайдаєнко з малюнком "Дерево життя" та Євгенія Литвиненко з роботою "Птахи".
Виставка "Барви Перемоги" приурочена до Дня захисту дітей, який святкують 1 червня.
Як повідомляв Укрінформ, 14 жовтня 2022 року на станції метро Майдан Незалежності в Києві презентували унікальний проєкт ArtArmor: справжні бронеплити, які врятували життя воїнам, розписані українскими художниками. У січні 2023 року цей проєкт демонстрували у Польщі.