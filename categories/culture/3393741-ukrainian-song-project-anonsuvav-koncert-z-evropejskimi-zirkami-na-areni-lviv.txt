У серпні Львів укотре стане епіцентром сучасної української пісні, причому він розшириться в часі та включатиме європейський лайн-ап.

Про це Укрінформу повідомила PR-менеджер проєкту Галина Гузьо.
«Національний проєкт Ukrainian Song Project/Українська пісня, який гуртує навколо себе найтоповіших українських виконавців і “молоду кров” українського шоубізу, вкотре доводить - українська пісня є затребуваною і популярною. Цьогоріч організатори музичного марафону оголосили про новий формат - “Українська пісня” відбуватиметься на стадіоні “Арена Львів” два дні - 13 та 14 серпня», - йдеться у повідомленні.
Як зазначається, “Українська пісня” відкриває чергову сторінку своєї історії, і цього року організатори планують значно розширити лайн-ап виконавців, запросивши європейських музичних зірок, та готують для глядачів багато несподіванок.
Повідомляється, що продаж квитків на Ukrainian Song Project/Українська пісня 2022 триває. Причому всі охочі можуть скористатися сертифікатом “єПідтримка” та витратити свою тисячу гривень від держави за вакцинацію, придбавши квиток на зірковий концерт.
Квитки на “Українську пісню 2022” 14 серпня на стадіоні “Арена Львів” можна придбати онлайн.
Як повідомлялося, торік п'ята “Українська пісня” зібрала понад 15 тисяч глядачів на “Арені Львів”, ставши епіцентром музичної культури України. У рік масштабного святкування 30-річчя Української Незалежності проєкт відбувся під гаслом “Українська пісня” - історія народжує майбутнє!”. Впродовж кількагодинного музичного марафону зі сцени у вигляді гігантського птаха у формі цифри V, що символізував п'ятиріччя проєкту, звучали найяскравіші хіти за всі роки незалежності України.
Хедлайнерами Ukrainian Song Project/Українська пісня 2021 стали гурти Без Обмежень, ВВ, Скай, співаки MELOVIN, Віктор Павлік, Сергій Бабкін в дуеті з Оксаною Мухою, співачки Ірина Білик, JAMALA, М’ята, Наталка Карпа, Анна Трінчер.
Серед десятків фіналістів проєкту опинилися яскраві, молоді та перспективні виконавці: JULINOZA, Semyokhina, АНЦЯ, ЛЕV, «GG Гуляй Город» (feat. Morphom), Sowa, «Cry неба», BORA, Маргарита Самойлова та MARLEN. Переможцем став український етногурт з Мукачевого АНЦЯ, який отримав приз - продюсування та запис пісні на FOXXSTUDIOS Вадима Лисиці, а також промо та менеджмент від “Української пісні” протягом року.
Фото: Руслан Литвин, Євген Кравс