Львівська ІТ-компанія “SoftServe” спільно з Українським культурним фондом та Міністерством культури та інформаційної політики України запустили платформу “Культурний простір”. ЇЇ мета — підтримати українську культуру в умовах війни.

Про це повідомляє пресслужба Львівської ОВА, передає Укрінформ.
«Платформа збирає інформацію про українських діячів культури, а також українські підприємства, установи та організації культурного сектору, які потрапили у скрутне фінансове становище через повномасштабне російське вторгнення. Зібрана інформація допоможе оцінити потреби галузі у коштах та ресурсах, а також знайти можливості задовольнити їх», - йдеться у повідомленні.
Підтримувати планують як відновлення втраченої чи призупиненої діяльності, так і нові культурні проєкти та ідеї, які можна реалізувати під час воєнного стану та після перемоги України.
Зазначається, що проєкт має підкреслювати культурну цінність української самоідентичності.
Подати заявку на участь можна у чотирьох категоріях: підтримка митців під час війни — для митців та мисткинь, які потребують допомоги для відновлення своєї діяльності; потреби організацій під час війни — для ФОП та організацій всіх форм власності, які потребують допомоги для відновлення діяльності; проєкти під час війни — для ФОП та організацій всіх форм власності, які мають ідеї та проєкти, що можуть бути реалізовані.
Остання категорія для тих, хто хоче допомогти, для фізичних та юридичних осіб всіх форм власності, які мають змогу та готові підтримати українську культуру, стати благодійником чи донором.