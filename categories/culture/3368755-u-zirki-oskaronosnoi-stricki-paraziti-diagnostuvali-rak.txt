У південнокорейської акторки Пак Со Дам, відомої за роллю в оскароносній стрічці «Паразити», діагностували папілярний рак щитоподібної залози.

Про це повідомляє Укрінформ з посиланням на CNN.
30-річній акторці поставили цей діагноз під час обстеження. Їй вже зробили операцію з видалення пухлини, зазначили в агентстві ArtistCompany, яке представляє інтереси Пак Со Дам.
Найближчим часом акторка присвятить час лікуванню та відновленню.
За даними Британської національної системи охорони здоров'я, папілярний рак є найпоширенішою формою раку щитоподібної залози. Він найчастіше вражає людей віком до 40 років, переважно жінок, і, як правило, легше піддається лікуванню, ніж інші типи раку щитоподібної залози.
Як відомо, «Паразити» – південнокорейська драма 2019 року режисера Пон Чжун Хо. Світова прем'єра стрічки відбулася 21 травня 2019 року на 72-му Каннському міжнародному кінофестивалі, де вона брала участь в основній конкурсній програмі та отримала "Золоту пальмову гілку".
Стрічка є лауреатом премій Оскар-2020 у номінаціях "Найкращий фільм", "Найкраща режисерська робота", "Найкращий оригінальний сценарій", "Найкращий іноземномовний художній фільм".
Сюжет зображає аферу бідної родини, чий син обманом влаштовується на роботу до будинку заможної сім'ї. Користуючись довірливістю багатіїв, син переводить на роботу своїх рідних. Однак їхнє прагнення легкого життя обертається несподіваною трагедією для обох родин.



Фото: CNN