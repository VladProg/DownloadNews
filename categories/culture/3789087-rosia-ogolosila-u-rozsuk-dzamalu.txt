Міністерство внутрішніх справ Російської Федерації оголосило в розшук українську та кримськотатарську співачку Джамалу (Сусану Джамаладінову).

Про це повідомляє «Крим.Реалії», передає Укрінформ.
Зазначається, що кримськотатарську виконавицю оголосили в розшук в середині жовтня 2023 року за звинуваченням у поширенні «фейків» про російську армію.
Це вже не вперше, коли Москва переслідує співачку. У квітні 2022 року Джамала увійшла до списку українських артистів, яким заборонено в'їзд до РФ на 50 років.
Раніше Укрінформ повідомляв, що Альбом Джамали «Qırım», до якого увійшли старовинні пісні кримськотатарського народу, потрапив до лонглиста Grammy.