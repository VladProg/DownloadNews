У Миколаївському музеї суднобудування і флоту відбулася виставка-презентація за підсумками першого етапу реалізації регіонального проєкту «Вогні Півдня. Люди-маяки».

Про це повідомляє кореспондент Укрінформу.
Під час заходу було презентовано сувенірну лінійку з маяками у таврійському і петриківському розписах, у графіці та сучасній інтерпретації. Надалі буде відібрано малюнки для створення сувенірної продукції.






Виставка-презентація регіонального проєкту «Вогні Півдня. Люди-маяки» / Фото: Анастасія Моклюк

















































У межах проєкту також відбулася виставка «Вогні Півдня. Люди-маяки», метою якої було розповісти про історичні факти та відомості про маяки Півдня України. Учасники заходу ознайомилися з роботами відомих миколаївських майстрів Олесі Сайковської, Наталі Степанюк, Олександри Удовицької, Світлани Бойкової-Калюжної та інших художників.
Крім того, представниці ГО «Культурно-мистецька асоціація «Артспокуса» провели майстер-класи з оздоблення пряників-маяків, малювання маяків на керамічних магнітиках, брелоках тощо.
Відвідувачі мали змогу оглянути фотороботи Олега Марчука та авторів проєкту «Мінімісто» Олександра Єрмолаєва й Артура Самкова.
У межах заходу також відбулася церемонія погашення поштових марок.
Як повідомлялося, в Івано-Франківському краєзнавчому музеї відкрили виставку жіночих сорочок – «рукав’янок», створених на Покутті у першій половині 20 століття.