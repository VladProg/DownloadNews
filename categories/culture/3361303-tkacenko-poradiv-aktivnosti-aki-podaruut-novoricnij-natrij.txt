Міністр культури та інформаційної політики Олександр Ткаченко порекомендував українцям новорічні активності, які допоможуть внести в життя трохи зимової магії.

Як передає Укрінформ, про це він написав у Телеграмі.
«1 грудня та сніг. Не пам’ятаю такого давненько. Але це точно час налаштовуватися на новорічний настрій. Тим паче, вже є анонси безлічі новорічних активностей, що допоможуть внести в життя трошки зимової магії», - написав Ткаченко.
Міністр порекомендував для перегляду такі вистави:
«Лускунчик» - класична історія, що давно асоціюється з новорічними святами. У Києві «Лускунчик» представлений у двох варіантах: класичний – в Національній опері ім. Шевченка та більш сучасне прочитання – в Київській опері на Подолі та Жовтневому палаці. У Одесі «Лускунчика» показують в Театрі опери та балету, а у Львові – в Львівській опері.
Наступний твір, який рекомендує Ткаченко для перегляду - «Снігова Королева». «Снігова Королева» - це вистава для дітей, яка проходитиме в Театрі на Липках. Історія про справжню дружбу і відданість, що ладні розтопити й вічну мерзлоту.
Він повідомив, що зараз чималий вибір на новорічні свята для дітей, «кожному на свій смак».
«До прикладу, безліч цікавих заходів у ВДНГ. Або ж у Будинку кіно: там відбудеться ряд вистав, як-от «Врятувати подарунки» та «Грінч – викрадач Різдва». А Київський планетарій підготував 3D-мюзикл «Аліса в Країні Нового року», де покажуть і проекцію зоряного неба, і новий погляд на історію Аліси», - заявив Ткаченко.
Міністр впевнений, що і заклади культури кожної області точно підготували щось цікаве для дітей.
Крім того, він рекомендує відвідати святковий концерт, як-от «Новорічні хіти» в Будинку архітектора, або «Карнавальна феєрія» із сучасними українськими виконавцями в Палаці України.
«Як на мене, обидва концерти залишать досталь позитивних передноворічних емоцій», - наголосив міністр.
На десерт Ткаченко порадив екскурсію на фабрику ялинкових іграшок. «І обов’язково перегляд із сім’єю шедеврів Джона Г’юза: «Один вдома» чи «Кучерявка Сью». Нашого Щедрика також не забудьте регулярно вмикати. Точно сприятиме новорічній атмосфері», - зазначив він.
Як повідомляв Укрінформ, 26 листопада міністр культури та інформаційної політики Олександр Ткаченко опублікував список із 7 нових фільмів, які можна буде подивитись наприкінці року.