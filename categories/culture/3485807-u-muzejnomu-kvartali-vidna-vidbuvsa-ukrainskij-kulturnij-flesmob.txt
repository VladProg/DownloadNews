У популярному серед туристів Музейному кварталі Відня відбувся флешмоб на підтримку української культури під час війни.

Про це повідомляє власний кореспондент Укрінформу в Австрії.
Флешмоб був проведений Ансамблем класичної музики імені Бориса Лятошинського при Національному будинкові органної та камерної музики України, який зараз перебуває в гастрольному турне низкою європейських міст.

"Ми приїхали з культурно-дипломатичною місією, щоб підтримати українську культуру під час війни, що триває в Україні. Австрія – це наша перша країна, у Відні ми дамо три концерти – 19, 21 та 22 травня. Далі ми їдемо до Німеччини, потім до Нідерландів та Італії, де також будуть концерти та флешмоби на площах міст", - зазначила у коментарі кореспонденту агентства представниця колективу Віта Гуранська.

Одягнуті у вишиванки учасники ансамблю вийшли на площу в Музейному кварталі та на подив перехожих під музику, що раптово залунала, заспівали українських пісень.
Спочатку артисти виконали гімн Українських січових стрільців та пісню-символ нинішньої російсько-української війни "Ой у лузі червона калина". Після цього у виконанні чоловічого хору пролунала народна пісня "Хлопці-риболовці", а потім - Гімн України.
На завершення під оплески присутніх колектив ще раз виконав "Ой у лузі червона калина".