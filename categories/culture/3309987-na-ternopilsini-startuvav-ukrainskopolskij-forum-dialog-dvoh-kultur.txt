Українсько-польський літературно-мистецький форум «Діалог двох культур», який розпочався у Кременці, зібрав науковців, літераторів, письменників, митців з Польщі та України.

Про це розповіла кореспонденту Укрінформу директор обласного літературно-меморіального музею Юліуша Словацького у Кременці Тамара Сеніна.
«У нашому місті, де понад 200 років тому народився польський поет Юліуш Словацький, якого часто називають сином двох народів – польського і українського, такий форум проводимо щорічно. Цього року «Діалог двох культур» розпочали відвідинами могили матері поета, урочистим богослужінням в Кременецькому костелі святого Станіслава, де після реставрації зазвучав старовинний орган XIX століття», - сказала Сеніна.
За її словами, форум продовжився у восьми залах музею. Зокрема, сьогодні триватимуть наукові конференції на тему культурної спадщини обох народів - українського та польського.
Водночас триває виставка з колекцій музеїв Тернопільщини, експонати яких відображають взаємозв’язок української та польської культур. Також сьогодні й завтра у місті пройдуть диспути культурологів, творчі презентації аматорів і митців з України та Польщі, діалоги дослідників творчості Словацького, літературно-мистецькі зустрічі.
Як повідомляло агентство, українсько-польський літературно-мистецький форум «Діалог двох культур» проводиться у Кременці з 2005 року.
Кременець – місто у волинській частині Тернопільщини, де 4 вересня 1809 року народився польський поет і драматург Юліуш Словацький. Тут збереглося кілька пам’яток, пов’язаних з його іменем. У Кременці розташований родинний будинок, у якому облаштували обласний літературно-меморіальний музей Словацького, приміщення ліцею, де викладав його батько, могила матері на Туницькому кладовищі. Чимало об’єктів у Кременці носять ім’я поета.
Юліуш Словацький за своїх неповних 40 років життя написав майже 30 драм, 20 поем, півтори сотні ліричних поезій, які увійшли в золотий фонд світової літератури.