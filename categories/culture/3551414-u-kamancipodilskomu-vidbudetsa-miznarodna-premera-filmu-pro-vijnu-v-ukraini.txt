У Кам’янці-Подільському на Хмельниччині 18 серпня в межах міжнародного кінофестивалю «Бруківка» відбудеться міжнародна прем’єра документального фільму «KHUYLO. Війна в Україні».

Про це організатори заходу повідомляють у Фейсбуці, передає Укрінформ.
«Літній благодійний марафон кінофестивалю «Бруківка» в підтримку українських захисників триває далі. 18 серпня в Кам’янець-Подільському готелі «7 Днів» о 17:00 відбудеться зустріч із маріупольським журналістом, ведучим телеканалів «Донбас 24» і «СІГАМА», волонтером Максимом Грабовським та ексклюзивний міжнародний прем’єрний показ документального фільму «KHUYLO. Війна в Україні» іспанського режисера Йоакима М. Віли», - йдеться у повідомленні.
Зазначається, що у фільмі «KHUYLO. Війна в Україні» розповідається про життя українських військових, волонтерів та цивільних Києва, Харкова, Херсону, Миколаєва та Донбасу у період із 17 квітня по 22 травня.
Окрім того, під час кінофестивалю запланований показ короткометражних фільмів з України, США та Німеччини, серед яких є зняті цього року. Зокрема, це стрічки «Подзвони мені в будь-який час, я не виходжу з дому» (режисерка Санджна Сельва, США), «Праведник» (Максим Тузов, Україна), «Наземний екіпаж» ( Nino Mancuso, США), «Ілюзія» (Сергій Красавін та Дмитро Пертук, Україна), «Герої і боягузи» (Harald Franklin, Німеччина).
Як повідомляв Укрінформ, п’ятий Кам’янець-Подільський міжнародний кінофестиваль «Бруківка» розпочався в березні і триває у форматі благодійних кінопоказів, під час яких збирають кошти на потреби ЗСУ.
Фото: пресслужба Міжнародного кінофестивалю "Бруківка"