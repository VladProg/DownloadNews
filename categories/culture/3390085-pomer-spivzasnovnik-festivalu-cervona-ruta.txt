У суботу, 22 січня, помер відомий український музикознавець, співзасновник та директор фестивалю "Червона рута" Тарас Мельник.

Про це у Фейсбуці повідомила його племінниця Наталія Антонова, передає Укрінформ.
Причину смерті митця вона не назвала. Проте 17 січня у Фейсбуці донька Тараса Мельника Соломія писала, що він переніс складну операцію і перебуває у міській лікарні м.Ужгород в ковідному відділенні. "Стан складний, але не безнадійний! Наразі він знаходиться у міській лікарні м.Ужгород в ковідному відділенні", - зазначила вона.
Тарас Мельник народився 17 січня 1954 року. У 1977-му, коли він вчився на п’ятому курсі консерваторії, його виключили за "буржуазний націоналізм" і відправили працювати на завод на два роки.
З 1980 року Мельник викладав музику, а 1989 року разом із нині заслуженим артистом України Кирилом Стеценком та іншими товаришами організував і провів перший фестиваль української музики "Червона рута" в Чернівцях.
Мельник був нагороджений орденом "За заслуги" III ступеня за вагомий особистий внесок у розвиток українського музичного мистецтва і високий професіоналізм. Він був одружений з Ольгою Мельник і мав доньку Соломію.