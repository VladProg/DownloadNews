Ірландський письменник 46-річний Пол Лінч став лауреатом Букерівської премії з літератури 2023 року: він отримав її за роман "Пісня пророка" (Prophet Song).

Про це повідомляється на сайті премії, передає Укрінформ.
Його роман описує боротьбу матері чотирьох дітей, яка намагається врятувати свою сім'ю, коли Ірландія сповзає до тоталітаризму.
Голова журі Есі Едуґян зазначила, що його нова книга відображає соціальні та політичні тривоги сьогодення.
"З першого ж стуку в двері "Пісня пророка" змушує нас позбутися самозаспокоєння, коли ми стежимо за жахливою долею жінки, яка намагається захистити свою сім'ю в Ірландії, що скочується до тоталітаризму. Від самого початку ми відчували себе неспокійно, занурені в постійну клаустрофобію владно сконструйованого світу Лінча, і нас переслідувала ця клаустрофобія", - додала вона.
Лінч розповідав, що на його роман вплинули події у Сирії, проблема біженців та дії Заходу.
"Я намагався зазирнути у сучасний хаос. Заворушення у західних демократіях. Проблема Сирії - імплозія всієї нації, масштаби кризи біженців та байдужість Заходу... Мені хотілося занурити читача в цю тему настільки, щоб до кінця книги він не просто знав, а відчув цю проблему на собі", - пояснив він.
До слова, Лінч став п'ятим ірландським письменником, який одержав Букерівську премію. Він отримав 50 тис. фунтів нагороди на урочистій церемонії у Лондоні.
Сам же лауреат цьогорічної премії народився у місті Лімерік у 1977 році у родині співробітника ірландської берегової охорони. Працює письменником із 2013 року, раніше був кінокритиком газеті The Sunday Tribune.
Лінч опублікував ще чотири романи, отримавши за них кілька нагород: "Beyond the Sea", "Grace", "The Black Snow" and "Red Sky in Morning". Українською мовою їх не видавали.