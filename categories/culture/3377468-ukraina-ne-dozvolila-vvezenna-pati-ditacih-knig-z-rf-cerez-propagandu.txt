Державний комітет телебачення і радіомовлення відмовив українському імпортеру у видачі дозволу на ввезення з території Росії п’яти назв дитячих книг, в яких присутня пропаганда держави-агресора.

Як передає Укрінформ, про це повідомляє пресслужба комітету.
Зазначається, що відмову надано на підставі висновків експертної ради Держкомтелерадіо з питань аналізу та оцінки видавничої продукції щодо віднесення її до такої, яка не дозволена до розповсюдження на території України.
«Зокрема, дитячі книжки російського видавництва «Издательский дом «Проф-Пресс» з нейтральними назвами «Высокие технологии: Из фантастики в реальность», «Современные профессии», «Знаменитые животные», які імпортер мав намір розповсюджувати в України, проілюстровано зображеннями силовиків, військових та військової техніки держави-агресора», - ідеться в повідомленні.
У пресслужбі додали, що серед «365 сказок и стихов на каждый день» окремий вірш оспівує російську армію, яка всіх «захищає і рятує людство». У книзі «Удивительные факты» Л. Соколової окремий розділ присвячений «великій імператриці» Єкатерині ІІ. Найбільшими її заслугами автор називає збільшення російської армії, розв'язання воєн, захоплення чужих територій. Ці складові, йдеться у дитячій книзі, зробили Росію «могущественнейшим государством в мире».
Згідно з висновками експертів, названі вище видання містять пропаганду держави-агресора, а також її імперських геополітичних доктрин, а отже, вони порушують статті 28, 281 Закону України «Про видавничу справу». Експертна рада ухвалила рішення віднести ці видання до такої видавничої продукції, що не дозволена до розповсюдження на території України. Рішення експертної ради затверджено наказом Держкомтелерадіо.
Як повідомляється, загалом впродовж 2021 року до Держкомтелерадіо від суб’єктів господарювання надійшло на розгляд 7196 заяв про надання дозволів на ввезення видавничої продукції з території держави-агресора. За результатами розгляду заяв видано 6442 дозволи на ввезення видавничої продукції та надано 754 відмови у видачі дозволів.
Зокрема, на підставі негативних висновків експертної ради Держкомтелерадіо у зв’язку з невідповідністю Критеріям оцінки видавничої продукції, що дозволена до розповсюдження на території України, надано 73 відмови у видачі дозволів на ввезення з території держави-агресора 367500 примірників пропагандистських видань. Ще 681 відмову надано внаслідок подання суб’єктами господарювання не в повному обсязі пакетів документів, необхідних для одержання дозволу, або виявлення у поданих документах недостовірних відомостей.
Крім того, на підставі заяв суб’єктів господарювання про анулювання дозволів Держкомтелерадіо наказом від 05.03.2021 № 115 анульовано 2226 дозволів на ввезення видавничої продукції з території держави-агресора.