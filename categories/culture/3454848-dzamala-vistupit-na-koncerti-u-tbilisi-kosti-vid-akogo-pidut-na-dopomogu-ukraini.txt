Українська співачка Джамала виступить на концерті у грузинському Тбілісі, кошти від якого підуть на допомогу Україні.

Про це вона повідомила у Фейсбуці, передає Укрінформ.
“Сьогодні – особливий вечір. Співатиму в улюбленому Тбілісі двома найріднішими мовами – українською та кримськотатарською”, - написала Джамала.
За її словами, на концерті “заради наближення нашої перемоги лунатиме чудова музика Ніно Катамадзе, Ніколоза Рачвелі, Беки Гочіашвілі, Гіоргі Загарелі та інших”. Кошти від продажу квитків підуть на допомогу Україні.
Співачка зазначила, що попри неоднозначні дії грузинських політиків, народ Грузії - з Україною. “Вони виходять на мітинги, організовують благодійні акції... Вони — з нами”, - написала Джамала.
Як повідомлялося, завдяки концертам за участю Джамали у різних країнах Європи на допомогу Україні вже зібрано понад 83 мільйони євро.
Прем'єр-міністр Грузії Іраклій Гарібашвілі на засіданні уряду заявив, що у країні «не буде другого фронту».
Раніше він заявляв, що Грузія не запроваджуватиме економічні санкції проти росії через її вторгнення в Україну.
24 лютого президент російської федерації володимир путін оголосив про початок масштабного вторгнення в Україну. Війська рф обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.