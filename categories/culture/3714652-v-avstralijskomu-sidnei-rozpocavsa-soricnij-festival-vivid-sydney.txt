У п’ятницю в місті Сідней, Австралія, розпочався щорічний фестиваль світла, мистецтва та культури під назвою Vivid Sydney, який є найбільшою подією такого типу в Південній півкулі.

Як передає Укрінформ, про це повідомляє Kyodo.
Відразу після заходу сонця будівля Сіднейського оперного театру засяяла яскравими роботами покійного австралійського художника Джона Олсена, відомого своїми абстрактними зображеннями австралійських пейзажів.
Фестиваль Vivid Sydney триватиме 23 дні, впродовж яких будуть продемонстровані 50 світлових інсталяцій і 3D-проєкцій на 8,5-кілометровій освітленій алеї. Також відбуватимуться виступи із живою музикою та діятимуть ресторани.

Цьогоріч до існуючої програми «Світло, музика та ідеї» додали ще програму «Яскрава їжа», яка охоплюватиме діяльність закладів харчування різного рівня впродовж фестивалю.
Жителі та гості Сіднея також матимуть змогу побачити небо над Сіднейською гаванню, освітлене понад тисячею дронів. Це буде найбільше шоу дронів у Південній півкулі.
Торік Vivid Sydney залучив до австралійського міста 2,58 мільйона відвідувачів. За словами організаторів, фестиваль приніс 119 мільйонів австралійських доларів (77 мільйонів доларів США) в економіку штату Новий Південний Уельс.
Як повідомляв Укрінформ, цього року в Ріо-де-Жанейро з 17 до 22 лютого проходив традиційний карнавал.
Фото: Kyodo