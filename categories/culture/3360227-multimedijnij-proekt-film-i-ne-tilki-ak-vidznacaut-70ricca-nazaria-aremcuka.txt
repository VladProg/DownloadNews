До 70-річчя від дня народження Назарія Яремчука запланували ряд заходів.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"70 років з Дня народження Назарія Яремчука. Видатної постаті для української культури. Мегазірки України. Народний артист України, що виконував вічні хіти «Червона рута», «Я піду в далекі гори», «Водограй» і міцно закарбував своє ім’я у формування тої самої української пісні. Радий, що командам нашого міністерства та Держмистецтв вдалося, щоб ювілей почали відзначати на державному рівні", - написав Ткаченко.
Він зазначив, що з цієї нагоди заплановано кросплатформений мультимедійний проєкт – «Re:Яремчук», фестиваль-конкурс сучасної української пісні «Стожари» у Чернівцях, фестиваль української естрадної пісні «Пісня буде поміж нас» ім. Назарія Яремчука у місті Вижниця Чернівецької області, вручення обласної премії імені Назарія Яремчука, випуск унікальної поштової марки разом з Укрпоштою, створення біографічного фільму та видання музичного альбому творів митця.
"Внесок Назарія Яремчука в розвиток музичної сфери – величезний. Популяризувати творчість – найкращий спосіб вшанування пам'яті митця", - додав міністр.
Назарій Яремчук (1951-1995), естрадний співак, лауреат премії ім. Тараса Шевченка. Яремчук відомий насамперед виконанням українських пісень – «Чуєш, мамо», «Зачаруй», «А матіоли цвіт», «Червона рута», «Водограй», «Смерекова хата», «Гай, зелений гай», «Родина», «Я піду в далекі гори», «Пісня буде поміж нас» та ін.