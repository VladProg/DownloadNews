Міжнародний центр з дослідження, збереження та реставрації культурних цінностей (ICCROM) надасть Україні фінанси для оцінки масштабу післявоєнного відновлення культурної спадщини.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«Домовились, що Міжнародний центр з дослідження, збереження та реставрації культурних цінностей (ICCROM) надасть фінансову підтримку для оцінки масштабу післявоєнного відновлення для української культурної спадщини. Додатково будуть проведені: тренінги з першої допомоги культурній спадщині в надзвичайних ситуаціях та під час військових конфліктів; консультації щодо консервації та реставрації матеріалів», - написав Ткаченко.
За його словами, наступним кроком буде підготовка меморандуму між Штабом порятунку спадщини (Heritage Emergency Response Initiative), ICCROM та МКІП щодо створення спільної групи Україна-ICCROM задля порятунку української спадщини.
Як повідомлялося, Міністерство культури та інформаційної політики станом на 23 квітня зафіксувало 242 епізоди воєнних злочинів російських загарбників проти культурної спадщини України.
У МКІП нагадали, що руйнування об’єктів культурної спадщини – це воєнний злочин за Гаазькою конвенцією 1954 року. Зафіксувати злочини рф можна на національній платформі: https://culturecrimes.mkip.gov.ua/. Всі зібрані матеріали будуть використані як докази для кримінальних проваджень проти російських злочинців.