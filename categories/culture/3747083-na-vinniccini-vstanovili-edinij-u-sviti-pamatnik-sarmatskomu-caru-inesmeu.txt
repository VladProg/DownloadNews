На Вінниччині поблизу м. Ямпіль встановили єдиний у світі пам'ятник сарматському царю Інесмею.

Про це кореспонденту Укрінформу повідомила голова ГО «Туристична Ямпільщина» Мирослава Марченко.
«Сьогодні ми повертаємося до пошуків свого коріння, пізнання нашої минувшини, якою Україна була раніше, і звідки дух козацький. 1984 року неподалік від Ямполя, біля села Пороги було знайдено могилу сарматського царя Інесмея з багатющою колекцією сарматського золота. Ми вирішили, що така цікава історія має стати підґрунтям для створення цікавої туристичної локації нашого краю, і запропонували нашому відомому подільському скульптору Миколі Крижанівському створити пам'ятник царю Інесмею», – повідомила Марченко.
За її словами, пам'ятник царю Інесмею встановили за 3 км від Ямполя, поблизу с. Пороги. Він стане локацією багатьох туристичних маршрутів, зокрема, одного з найпопулярніших – «Велосипедом по південному Поділлю».
Створення пам'ятника профінансував Фонд родини Загорій. Цей проєкт підтримала і Ямпільська міська рада, надавши матеріал для його виготовлення і забезпечивши благоустрій території навколо місця його розташування.

Як повідомив автор пам'ятника скульптор Микола Крижанівський, коли в прадавньому кургані було розкрито поховання сарматського царя Інесмея, при ньому був меч акінак, лук, стріли та карбовані срібні монети із його профілем. Про належність до царського роду свідчила золота гривня із таньґою, котрі носили лише царі.
«Пропозиція створити пам'ятний знак саме перед селом Пороги при виїзді із Ямполя лягла на душу – як обов'язок мистця творити у годину світоглядної війни за незалежність і право бути на цій землі. Адже були у нас і царі, і воїни, бо ми ж є нащадки достойного вільного роду з давен, коли московських ординців не існувало, а князями сарматськими титулували себе наші славні гетьмани, зокрема Хмельницький та Мазепа», – написав Крижанівський.
Це вже другий унікальний пам'ятник, встановлений на Ямпільщині. 2019 року у с. Оксанівка встановили ще один унікальний пам'ятник – річковій дністровській мідії, споживання якої рятувало місцевих людей від смерті під час голоду після Другої світової війни.
Також у Ямполі встановлено пам'ятник помідору, на вирощуванні яких спеціалізується місцеве населення.
Як повідомляв Укрінформ, понад дві тисячі років тому на теренах нинішньої Вінниччини знайшов останній притулок сарматський цар Інесмей. Як він опинився у цих землях, за яких обставин пішов до інших світів – науковці ще не з’ясували. Цар був похований у дерев’яному саркофазі – це свідчило про вплив античності й було знаком поваги до цієї людини та її високого статусу.
Відомо, що після нього залишились карбовані гроші, які ходили в Ольвії, та його поховання, яке науковці Вінницького обласного краєзнавчого музею віднайшли поблизу села Пороги Ямпільського району. Ця знахідка у 80-х роках минулого століття стала науковою сенсацією, а виявлене під час розкопок золото – найвідомішим експонатом Вінницького обласного краєзнавчого музею.