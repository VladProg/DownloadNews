Гурт Kalush Orchestra записав відео зі словами підтримки для полонених захисників «Азовсталі» та їх родин.

Про це Асоціація родин захисників «Азовсталі» повідомила у Телеграмі, передає Укрінформ.
"Сьогодні рівно рік, як частина наших захисників з "Азовсталі" досі залишаються у полоні. Ми віримо, що скоро кожен син, чоловік, дружина, мама повернуться до своїх рідних. Віримо у нашу Перемогу"- йдеться у зверненні гурту.

Зазначається, що Kalush Orchestra підтримують гарнізон «Маріуполь» не вперше – у травні 2022-го, коли бої на «Азовсталі» досягли піку катастрофи, виконавці закликали врятувати Маріуполь та «Азовсталь» у прямому ефірі на Євробаченні, попри прямі заборони правилами міжнародного конкурсу вчиняти такі дії. Тоді меседж про потребу негайного порятунку захисників вивів «Азовсталь» у топ запитів в Google по всій Європі. Влітку того ж року гурт передав 5 мільйонів гривень на реабілітацію повернених з полону героїв.
Як повідомлялося, родичі захисників "Азовсталі" наполягають на закріпленні в законодавстві України статусу військовослужбовців, звільнених з полону, аби сформувати культуру поводження з військовополоненими та порядок їхньої реабілітації.
За рік до України вдалося повернути близько 500 захисників "Азовсталі", ще близько 2 000 досі перебувають у російському полоні.