Верховна Рада ухвалила зміни до закону "Про державні соціальні стандарти та державні соціальні гарантії" щодо соціальних нормативів у сфері культури, якими передбачено розмежування культурних та соціальних закладів і послуг.

Відповідний документ № 8395 підтримали 264 депутати, повідомив у Телеграмі народний депутат із парламентської фракції "Голос" Ярослав Железняк, передає Укрінформ.
Ухвалений закон визначає чіткий перелік державних соціальних нормативів у сфері культури, який відповідає вимогам Закону “Про культуру”, та виокремлює сферу культури, заклади культури та культурні послуги, які в Законі “Про державні соціальні стандарти та державні соціальні гарантії” досі входили до соціально-культурних.
Таким чином, прийняті зміни розділяють поняття "соціально-культурні послуги/заклади" на "соціальні" та "культурні".
Водночас закон визначає перелік державних соціальних нормативів у сфері культури, включно з: мінімальними стандартами щодо забезпечення населення культурними послугами, згідно з законом про культуру. Також встановлено нормативи, за якими українці будуть забезпечені закладами культури та освіти в цій галузі, що надасть доступ до базового набору культурних послуг.
Як повідомляв Укрінформ, Верховна Рада ухвалила у першому читанні законопроєкт № 8395 про внесення змін до Закону України "Про державні соціальні стандарти та державні соціальні гарантії" щодо соціальних нормативів у сфері культури у березні 2023 року.