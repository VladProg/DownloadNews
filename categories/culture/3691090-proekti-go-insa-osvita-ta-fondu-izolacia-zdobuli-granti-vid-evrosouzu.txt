Оголошено результати спеціального конкурсу «Підтримка українських переселенців та культурного і креативного секторів України» програми Євросоюзу «Креативна Європа» за 2022 рік.

Про це інформує пресслужба Міністерства культури та інформаційної політики, передає Укрінформ.
"За даним конкурсом для розподілу фінансування буде відібрано всього три проєкти - консорціуми, одним учасником в кожному з яких буде організація з України. На сьогодні маємо два підтверджених проєкти-консорціуми:
- `ZMINA: REBUILDING / ЗМІНА: ВІДНОВЛЕННЯ` — ІЗОЛЯЦІЯ.Платформа культурних ініціатив.
- Culture Helps / Культура допомагає` — Інша Освіта", - йдеться у повідомленні.
Зазначається, що інформацію щодо третього успішного проєкту даного конкурсу буде опубліковано згодом. Також повідомляється, що загальний бюджет конкурсу - 5 мільйонів євро.
«Вітаю колег і дякую за якісну роботу з підготовки заявок! Європейські гранти - системна і складна робота не тільки над описом проєкту, а й над розбудовою партнерських зв’язків. Навички і компетенції, що життєво необхідні українським інституціям», – підкреслила заступниця міністра культури та інформаційної політики Галина Григоренко.
Як повідомлялося, Креативна Європа – це програма Європейського Союзу у сфері культурних, креативних та аудіовізуальних індустрій, яка розпочалася у 2014 році.