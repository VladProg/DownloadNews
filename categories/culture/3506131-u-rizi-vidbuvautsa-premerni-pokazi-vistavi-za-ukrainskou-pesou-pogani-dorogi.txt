Один з провідних латвійських театрів Jaunais Rigas Teatris (Новий ризький театр) 10 та 12 червня провів прем’єрні покази вистави «Sliktie celi / Погані дороги» за п’єсою Наталки Ворожбит.

Про це повідомляє кореспондент Укрінформу.
«Погані дороги» - це шість історій про початок війни між росією і Україною, яка точиться з 2014 року: про розбиті війною життя і дороги Донбасу. Українським глядачам цей твір добре відомий по однойменному фільму, режисованому самою Ворожбит, а також за виставами у різних театрах.
Як розповіла кореспондентові Укрінформу відома латвійська акторка Крістіне Крузе, перші дні після повномасштабного вторгнення росії в Україну вона жила виключно в новинному полі, не маючи змоги займатися чимось іншим. Але потім зрозуміла, що такий стан безглуздий, беззмістовний, тому вирішала зробити виставу про цю війну. Для цього Крузе власноруч переклала латиською мовою п’єсу Ворожбит, вже досить відому у світі.






Прем’єрні покази вистави за п’єсою «Погані дороги» у Ризі / Фото: Яніс Дейнатс/JRT; Олег Кудрін



















У постановці «Поганих доріг» в JRT - мінімалістська сценографія латвійської художниці Катрини Нейбурги. Це фарбований у жовто-сині кольори дитячий майданчик на тлі фотозображення зруйнованого війною міста. На цьому майданчику розігруються шість взаємопов’язаних сюжетів п’єси. Крузе додала у фіналі сьомий авторський епізод – актори, зайняті у виставі зачитують зі своїх смартфонів жахливі новини війни. А потім дівчина в національному одязі та з вінком виходить до краю сцени и хоче кричати від болю, але замість крику – тільки гучний розлогий звук бомбування.
Ця фігура, що уособлює Україну, до того двічі виходить на сцену. Перший раз ніби знайомлячись з героями п’єси та глядачами. Другий - аби посипати насінням щойно вбитого окупанта та переможно вкрити його соняшниковими квітками.

Коли вистава закінчується, глядачам важко аплодувати відразу, бо залишається співчуття і біль від усього почутого і пережитого героями вистави.
Прем’єрні покази «Поганих доріг» у Jaunais Rigas Teatris продовжаться 15-17 червня.
Як повідомляв Укрінформ, 1 червня Київський Театр драми і комедії на лівому березі відкрив європейські гастролі з виставою «Погані дороги» успішним показом у Ризі. Ця вистава стала лауреатом Шевченківської премії-2022 в номінації «Театральне мистецтво».
Фото - Яніс Дейнатс/JRT; Олег Кудрін/Укрінформ