Мемуари американського актора Метью Перрі «Друзі, коханці та велика жахлива річ» посіли перше місце в списку бестселерів Amazon після його трагічної смерті в минулі вихідні.

Як передає Укрінформ, про це повідомляє The Hollywood Reporter.
Мемуари, написані самим актором, спочатку з’явилися на полицях 1 листопада 2022 року, і в них Перрі докладно розповідає про його боротьбу із наркозалежністю.
Він поділився у книзі роздумами про свою акторську кар’єру та час, проведений у хітовій комедії «Друзі».
Тим часом Sky News зазначає, що п’ятеро колег-акторів Перрі з популярного серіалу «Друзі» опублікували спільну заяву після смерті актора.
«У нас є так багато чого хочеться сказати, але зараз ми збираємося взяти паузу, щоб пережити цю втрату. З часом ми розкажемо більше, коли зможемо. Наразі наші думки і наша любов - з родиною Метті, його друзями та всіма, хто любив його по всьому світу», - йдеться у заяві.
Як повідомляв Укрінформ, у віці 54 років помер актор Метью Перрі, широко відомий за роллю Чендлера Бінга в американському серіалі «Друзі».