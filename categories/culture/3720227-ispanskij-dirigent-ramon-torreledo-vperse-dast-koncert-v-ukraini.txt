У Києві відбулася репетиція концерту Симфонічного оркестру Національної філармонії України під проводом іспанського диригента Рамона Торрельєдо.

Про це повідомляє кореспондент Укрінформу.
Участь у заході взяли, зокрема, посол Королівства Іспанія в Україні Рікардо Лопес Аранда, в.о. генерального директора Національної філармонії України Михайло Швед.

Сам виступ пройде завтра, 9 червня, о 19:00. Солістами будуть Валерія Туліс (сопрано), Дмитро Ткаченко (скрипка), Ольга Табуліна (контральто) й Олександр Чувпило (тенор).
Свій концерт у Києві іспанський диригент присвячує концерт українському народу.
"Зараз у житті немає нічого важливішого, аніж бути тут: треба бути з тими, хто страждає. Головне, не витрачати свого часу, а поділяти його з іншими людьми. Я приїхав, щоб ми могли розділити між нами музику, наше горе та нашу радість", - зауважив Торрельєдо. Він підкреслив, що музиканти роблять важливу справу, бо кожна дрібка мистецтва - чи то нота, чи то мазок на полотні, несуть в собі меседж любові.

Перший візит маестро до Києва ініціювало посольство Королівства Іспанії в України. Репетиція майбутнього концерту відбулася у Колонній залі філармонії, де прозвучали твори іспанських композиторів, зокрема, інтерлюдія із сарсуели El Bateo Федеріко Чуека, а також Іспанська симфонія для скрипки з оркестром Едуара Лало. Також у концертну програму входить музика Мануеля де Фалья, Пабла Соросабаля, Федеріка Морено-Торроба, Хуана Хіменеса. Організатори підкреслили, що під час концерту прозвучить інтерпретація Української рапсодії № 2 "Думка-шумка" Миколи Лисенка у перекладенні для скрипки Володимира Стеценка в оркеструванні Левка Колодуба.

Рамон Торрельєдо - іспанський піаніст, диригент, популяризатор класичної музики у світі. Диригує оркестрами в Іспанії та Європі, є керівником фестивалю Must Talent, зокрема, директором премії Mundi Talents Awards. Аби доносити класичну музику народу, він виступає для різних аудиторій включно з фабриками, лікарнями, соборами. У 2005 році він дав концерт у бараках табору смерті Аушвіц та в’язниці.
Фото: Дмитро Головченко