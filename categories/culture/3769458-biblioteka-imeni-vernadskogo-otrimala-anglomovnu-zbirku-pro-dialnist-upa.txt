У Національній бібліотеці України ім. В.І. Вернадського презентували книгу «Enemy Archives...» («Ворожі архіви...»), де англійською мовою перекладено 161 документ про діяльність ОУН і УПА й протиповстанські операції радянських спецслужб.

Як повідомляє кореспондент Укрінформу, презентував видання один з його авторів, український історик Володимир В'ятрович у межах заходів, присвячених відкриттю пам'ятної дошки британському журналісту Ґарету Джонсу.
"Ще у 2008-2010 роках я працював директором Архіву Служби безпеки України. Я побачив, який колосальний масив матеріалів, що стосується УПА й Голодомору, там міститься. У нас з канадським істориком Любомиром Луцюком виникла ідея зробити том документів, які б розповідали про розвиток українського націоналістичного руху від початків створення ОУН у 1929 році до останніх боїв з підпіллям в середині 1950-х років", - сказав він.

Водночас В'ятрович зауважив, що документи використовували лише з колишнього архіву КДБ, оскільки там зберігалися "найбільш цінні для комуністичного тоталітарного режиму матеріали" із зазначених тем. Водночас, за його словами, саме в цьому архіві зосереджено численну колекцію документів самої УПА - конфіскати, захоплені в боях з українським підпіллям.
Історик наголосив, що переважна більшість дискусій на Заході стосовно українського повстанського руху продовжує ґрунтуватися не на фактах, а довкола міфів і упереджень, сформованих радянською пропагандою, які зараз підтримуються російською пропагандою. Однією з причин є мовний бар'єр. За словами В'ятровича, не всі вчені, які досліджують тему УПА, володіють українською та російською мовами, якими велися документи. Збірка документів, що містить відомості про процес створення та функціонування УПА, а також про боротьбу із повстанцями, має на меті зробити факти про УПА ближчими до західного читача.
Книгу писали 10 років, том містить 998 сторінок, на яких розміщено 161 документ. Документи переклала журналістка, редакторка та дослідниця Марта Дарія Олійник. Три примірники книги "Enemy Archives. Soviet Counterinsurgency Operations and the Ukrainian Nationalist Movement – Selections from the Secret Police Archives" ("Ворожі архіви. Радянські протиповстанські операції та Український націоналістичний рух") передали бібліотеці імені Вернадського.
"Я впевнений, що в цій книзі є відповідь на питання, яке ставили політики, дослідники та громадяни західних країн після 24 лютого: як так сталося, що Україна не впала, що українці зуміли зупинити росіян та їх відтісняють? Відповідь на це питання є в історії української повстанської армії, бо вона - про боротьбу українців, здавалось би, у зовсім безнадійній ситуації", - сказав В'ятрович.



Як повідомляв Укрінформ, книга «Enemy Archives» була опублікована в Канаді у січні 2023 року (видавництво McGill-Queen's University Press). Одним з авторів книги є канадський історик, географ д-р Любомир Луцюк, який досліджує українське питання в зовнішній політиці США та Великої Британії, а також проблеми українських мігрантів після Другої світової війни.