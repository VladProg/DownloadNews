Стрічка Антоніо Лукіча «Люксембург, Люксембург» отримала нагороди на Міжнародному фестивалі в Монте-Карло та Приштинському міжнародному кінофестивалі PriFest.

Про це повідомляє пресслужба Державного агентства з питань кіно, передає Укрінформ.
"Автор стрічки Антоніо Лукіч отримав приз за найкращу режисуру на 20-му Міжнародному фестивалі в Монте-Карло, який проходив 24-29 квітня. Крім того, фільм «Люксембург, Люксембург» взяв участь в основному конкурсі тижня міжнародного ігрового кіно PriGlobal, який проходив 24-28 квітня під егідою Приштинського міжнародного кінофестивалю PriFest. Журі фестивалю визначило стрічку Антоніо Лукіча «Найкращим фільмом»", - йдеться у повідомленні.
Стрічка розповідає історію про братів-близнюків, які дізнаються, що їхній давно зниклий батько захворів у Люксембургу. Вони вирушають у подорож, аби побачити його востаннє.
У відомстві нагадують, що в травні 2022 року фільм став одним з п'яти учасників програми підтримки міжнародної промоції українських фільмів «proMOTION», започаткованої Українським інститутом. Міжнародна промо-підтримка у рамках програми здійснюється за допомоги Göteborg Film Fund.
Фільм створено за підтримки Держкіно.
Як повідомлялося, стрічка Антоніо Лукіча «Люксембург, Люксембург» з бокс-офісом у понад 25 млн гривень потрапила в топ-10 найкасовіших українських фільмів часів незалежності.
Кадр із фільму «Люксембург, Люксембург»