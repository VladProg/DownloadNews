Національна фінансова прокуратура Франції вимагає для акторки Ізабель Аджані, яку звинувачують у податковому шахрайстві та відмиванні грошей, покарання у вигляді 18 місяців позбавлення волі умовно і штрафу в розмірі 250 тисяч євро.

Як передає Укрінформ, за справою стежать французькі медіа.
Ізабель Аджані "досить систематично намагалася зменшити свої податкові зобов'язання в період між 2013 і 2017 роками, і замість того, щоб законно заощаджувати на своєму способі життя, вона вирішила незаконно заощаджувати на своїх податках", - йдеться у суддівській заяві.
За версією обвинувачення, у 2016 та 2017 роках актриса мала основне місце проживання, професійну діяльність та центри економічної активності у Франції, а не в Португалії, тому повинна була сплатити 236 000 євро податку на прибуток у Франції. Але ухилилась від цього, ставши податковою резиденткою Португалії.
Зазначається, що Аджані, яка була відсутня на засіданні, має довгу історію сутичок з податковою. Її ім'я з'явилося у 2016 році разом з іменами інших знаменитостей, коли були опубліковані так звані Панамські документи. Вона була вказана як власниця компанії на Британських Віргінських островах. При більш детальному вивченні рахунків слідчі Національної фінансової прокуратури натрапили на платіж у розмірі 2 млн євро, здійснений у 2013 році одним із членів Міжнародного олімпійського комітету, а також ще один платіж у розмірі 300 000 євро. Ці кошти вона назвала "безвідсотковою позикою", наданою другом.
Прокурори твердять, що за всі ці роки ухиляння від сплати податків Ізабель Аджані заборгувала державі 2,5 мільйона євро податків разом зі штрафами. Вирок у справі мають винести 14 грудня.
Ізабель Аджані є однією з найвідоміших французьких театральних та кіно актрис, вона також володарка п'яти "Сезарів" та лауреатка багатьох інших премій, а також має кілька номінацій на Оскар. У кіно вона дебютувала в 14 років, відтоді знялась у понад 40 картинах.
Фото: LYDIE/NIVIERE/SIPA