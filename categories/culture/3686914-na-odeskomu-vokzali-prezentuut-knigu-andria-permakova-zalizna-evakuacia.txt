В Одесі у суботу, 25 березня, на залізничному вокзалі відбудеться презентація книги Андрія Пермякова «Залізна евакуація» про воєнний та евакуаційний досвід.

Про це повідомляє пресслужба Міністерства культури та інформаційної політики, передає Укрінформ.
«Презентація пройде у форматі документального театру... Актори читатимуть задокументовані історії першоджерел, які описують воєнний і евакуаційний досвід та щоденний героїзм залізних людей української залізниці з емоціями персонажів та авторським художнім поглядом на кожну подію», - йдеться у повідомленні.
За даними МКІП, у презентації, яка розпочнеться о 16-й годині, разом з автором книги братимуть участь Римма Зюбіна, Зіновій Карач, Таміла Бурсова та Лариса Слобідська. Також будуть присутні реальні герої, співробітники Одеської залізниці.
Зазначається, що усім представникам бібліотек міста Одеси, присутнім на презентації, книжка буде передана безкоштовно. Добровільні внески будуть спрямовані у фонд «Залізна родина», залізничникам та їх сім’ям, постраждалим від війни.
Книжка видана «Креативною агенцією «Артіль» і благодійним фондом «Бібліотечна Країна» за підтримки МКІП. Захід відбудеться за підтримки Управління культури Одеської міської ради.
Як повідомляв Укрінформ, у Києві відбулася презентація книги «Сни про Херсон» історика Артема Петрика, який вісім місяців прожив в окупованому місті.
Фото: Укрзалізниця