Фільм українського режисера Дмитра Сухолиткого-Собчука "Памфір" визнали найкращим українським фільмом року за версією VII Національної кінопремії "Золота Дзиґа".

Про це повідомило Державне агентство України з питань кіно у Фейсбуці, передає Укрінформ.

"Фільм Pamfir режисера Дмитра Сухолиткого-Собчука визнали найкращим українським фільмом року за версією VII Національної кінопремії "Золота Дзиґа" Нагороду вручили продюсерам Олександрі Костіній, Євгенії Яцуті, Артему Колюбаєву, Альоні Тимошенко та режисеру Дмитру Сухолиткому -Собчуку", - йдеться у повідомленні.
Загалом команда фільму виборола 11 нагород.
Фільм створено за підтримки Державного агентства України з питань кіно, ТОВ "Бозонфілм" (Україна), Madants SP z o.o (Польща), LES FILMS D’ICI (Франція), Audiovisual Don Quijote Films Limitada (Чилі).
Як повідомлялося, "Памфір" є дебютним ігровим фільмом Сухолиткого-Собчука. Робота над стрічкою тривала з 2012 року.
Історія розгортається навколо родини з прикордонного села на Буковині. Голова сімейства повертається додому після тривалих заробітків та зіштовхується з труднощами, що спіткали його рідних.
"Памфір" увійшов до переліку найкращих кіноробіт 2023 року за версією видання The Guardian.