Українська писанка й кобзарсько-лірницькі традиції можуть поповнити Списки нематеріальної культурної спадщини ЮНЕСКО вже наступного року.



Про це повідомляє пресслужба Міністерства культури та інформаційної політики, передає Укрінформ.
"У 2023 році Україна вперше підготувала та подала три номінації на включення до Списків нематеріальної культурної спадщини ЮНЕСКО. Дві з них розглядатимуть наступного року – це міжнародна номінація до Репрезентативного списку, підготовлена спільно з Республікою Естонія, «Українська писанка: традиція і мистецтво», а також номінація до Реєстру належної практики охорони «Практика з охорони кобзарсько-лірницької традиції»", - йдеться у повідомленні.
Як зазначається, номінація «Технологія виконання вишивки «білим по білому» міста Решетилівки Полтавської області» проходитиме процедуру розгляду в циклі 2025 року.
«Сподіваюсь, що Списки ЮНЕСКО поповняться нашими двома елементами нематеріальної культурної спадщини вже наприкінці 2024 року. Таке рішення покаже, що українська спадщина є джерелом незламності та мужності народу в боротьбі за незалежність та майбутнє», – сказав міністр культури та інформаційної політики України Олександр Ткаченко.
Як повідомляв Укрінформ, у січні 2023 року історичний центр міста-порту Одеса включено до списку Всесвітньої спадщини ЮНЕСКО під загрозою.