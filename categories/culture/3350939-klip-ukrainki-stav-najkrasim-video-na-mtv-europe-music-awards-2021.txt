Кліп української режисерки Тані Муїньо на пісню Montero (Call Me By Your Name) репера Lil Nas X отримав нагороду MTV Europe Music Awards 2021.

Про це повідомляється на сайті премії, передає Укрінформ.
Кліп Муїньо визнано переможцем у категорії «Найкраще відео».
На цей час кліп на хостингу Ютуб переглянули понад 390 мільйонів разів.

Церемонія нагородження MTV Europe Music Awards 2021 відбулася 14 листопада у Будапешті. Цього року «Найкращим виконавцем» став Ед Ширан, а його композиція Bad Habits перемогла в номінації «Найкраща пісня».
Як повідомлялося, Таня Муїньо - українська кліпмейкерка, дизайнерка, стилістка, фотограф і режисерка. Відома роботою над кліпами таких популярних виконавців, як Monatik, Время и Стекло, NK, Мішель Андраде та інших. Вона є рекордсменкою за кількістю нагород у номінації «Найкращий відеокліп» щорічної української премії YUNA.
У вересні її кліп на пісню Montero (Call Me By Your Name) репера Lil Nas X отримав три нагороди премії MTV Video Music Awards 2021 - у номінаціях «Відео року», «Найкраща режисура» та «Найкращі візуальні ефекти».