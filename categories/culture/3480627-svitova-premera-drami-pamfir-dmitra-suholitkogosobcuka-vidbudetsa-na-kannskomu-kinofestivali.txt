Світова прем’єра створеної за підтримки Держкіно драми "Памфір" режисера Дмитра Сухолиткого-Собчука відбудеться 21 травня на 75-му Каннському міжнародному кінофестивалі.

Як передає Укрінформ, про це повідомляє пресслужба Держкіно.
Також повідомляється, що з нагоди прем’єри вийшов офіційний міжнародний постер фільму "Памфір". Над постером працював Пьотр Грушинські – художник, графічний дизайнер, ілюстратор, плакатист із Кракова.

«Після перегляду фільму я був надзвичайно вражений – це дуже складний твір як за сюжетом, так і за формою. Кожна деталь, кожна сцена в "Памфірі" ретельно продумані з точки зору змісту, візуальних елементів, метафор та прихованих значень. Після обговорення з режисером ми дійшли висновку, що саме такий постер ми хочемо створити – деталізований багатьма прихованими мотивами, які глядач знаходить під час вдивляння у плакат та в його метафоричну суть», - сказав Грушинські.
Як зазначив Сухолиткий-Собчук, існує дві візитівки фільму, перша – це постер, друга – трейлер. І після їх перегляду глядач вирішує, дивитися це кіно чи ні.
«Концепція нашого постера, на перший погляд, проста – ми бачимо головного героя, а все, що позаду, - неначе орнамент. На тлі ви бачите нерозбірливі силуети, але якщо уважно придивитися – це осмислені зображення тих елементів чи персонажів, які увійшли в картину. Для мене в постері важливим є момент цього вдивляння. Ми дуже довго шукали плакатиста. І таки знайшли Пьотра Грушинські у Польщі, який є неймовірно вдумливим і тим, хто уважно вдивляється у суть речей. Йому вдалося вловити багато тих моментів, які передають суть персонажів, картини в цілому і закодувати певний меседж, адже процес створення постера – це момент створення картини на основі іншої картини», - додав режисер.
Як повідомлялося, події стрічки розгортаються на заході України напередодні традиційного карнавалу Маланки. Памфір повертається до своєї родини після тривалої відсутності. Безумовна любов сім’ї Памфіра має побічну дію. Коли його син влаштовує підпал у молитовному домі, чоловік змушений відновити зв’язок із своїм неспокійним минулим. Щоб відплатити за провину сина, Памфір звертає на ризикований шлях із незворотніми наслідками. Ролі у фільмі виконали Олександр Яцентюк, Соломія Кирилова, Станіслав Потяк, Мирослав Маковійчук, Олена Хохлаткіна, Іван Шаран.
"Памфір" створений у копродукції України, Франції, Польщі та Чилі. Виробництво здійснила компанія BOSONFILM спільно з Les Films D’Ici, MADANTS, Quijote та у партнерстві з Mainstream pictures. Продюсери проєкту – Олександра Костіна, Євгенія Яцута, Лора Бріан, Клаудія Смея, Богна Шевчик, Артем Колюбаєв, Альона Тимошенко та Жанкарло Насі.
Розробка проєкту здійснювалась за підтримки Українського культурного фонду. Над сценарієм режисер працював у резиденції Каннського міжнародного кінофестивалю Cinéfondation Residence. Також проєкт став учасником двох найвпливовіших сценарних майстерень – TorinoFilmLab (Script&Pitch) та Midpoint Intensive.
Стрічку створено за підтримки Державного агентства України з питань кіно, а також Польського інституту кіно (PISF), швейцарського фонду Visions Sud Est, фонду Hubert Bals Fund, французького національного центру кіно CNC Aide aux cínemas du monde, міжнародного фонду Goteborg Film Fund та Чернівецької ОДА.
Український реліз фільму запланований на 2022 рік.