На Закарпатті стартував фестиваль "Кіно сусідів", показуватимуть фільми виробництва Словаччини, Чехії, Угорщини та Польщі.

Про це повідомляється у Фейсбуці організаторів фестивалю, передає Укрінформ.
Отже, фестиваль стартував 17 серпня в Ужгороді та триватиме до 20 серпня 2023 року. Вхід на всі події заходу вільний.
"Цьогоріч у програмі фестивалю представлені фільми Словаччини, Угорщини, Чехії, Австрії, Польщі та Румунії - країн, яких об’єднує із Закарпаттям історичне минуле та спільний досвід", - йдеться в повідомленні.
Головні фестивальні локації - Театр ляльок «Бавка» та Ужгородський замок. На території замку покази пройдуть просто неба.
"У межах фестивалю Закарпаття відвідають кіномитці з країн-сусідів, які представлять свої роботи та поділяться власним досвідом і знаннями на ексклюзивних обговореннях "Кіно сусідів", - поінформували організатори.
Програма короткого метру сформована спільно з іноземними партнерами — фестивалями Azyl Shorts (Словаччина), Żubroffka (Польща), Brno16 (Чеська республіка) та Університетом мистецтва та дизайну Могой-Надя (Угорщина).
«Кіно сусідів» організовує команда KyivMusicFilm та Київського міжнародного фестивалю короткометражних фільмів за сприяння Закарпатської обласної державної адміністрації.
Проєкт співфінансується урядами Чеської Республіки, Угорщини, Польщі та Словаччини в рамках Вишеградського гранту від Міжнародного Вишеградського фонду, місія якого — просування ідей сталого регіонального співробітництва в Центральній Європі.