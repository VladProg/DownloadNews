У Національному музеї історії України у Другій світовій війні з нагоди офіційного завершення реалізації проєкту презентували виставку «Тризуб Батьківщини», що розповідає про історію Тризуба.

Про це повідомляє кореспондент Укрінформу.
«Цей проєкт започаткований як відгук влади на вимогу суспільства щодо більш активних та рішучих дій щодо заміни старих радянських символів на об’єктах, які є найбільш знаковими для нашої Батьківщини. Щит на монументі Батьківщина-мати є тим елементом. Він не просто має нести історичний наратив, а й нові думки, наявні у більшості громадянського суспільства – це засвідчило опитування в Дії. Всі поставлені завдання виконані вчасно та якісно. Після 32-х років незалежності України почесне та належне місце зайняв наш державний символ на головному монументі нашої країни», - зазначив виконувач обов'язків міністра культури та інформаційної політики Ростислав Карандєєв.

Він також підкреслив, що не залежно від імен керівників міністерство буде й надалі очищувати простір «від старих, непотрібних і ворожих сьогодні російських та радянських наративів та впроваджувати справжні українські символи».
Експозиція розміщена у Виставковому центрі. Кураторську екскурсію провів директор музею Юрій Савчук. Він розповів, що зараз експонуються срібники-монети князя Володимира Великого, з найбільш ранніми зображеннями тризуба. Цей давній символ ліг в основу тризуба, створеного Василем Кричевським у 1918 році, на базі якого й створено Малий Державний Герб України, зафіксований постановою 19 лютого 1992 року. Давній вигляд герба є також відповідником того символу, що розташували на щиті. Водночас у залі наявні вітрини з вірчими знаками Святослава Хороброго, його сина Володимира Великого та Ярослава Мудрого. Посередині залу - колекція з-понад 160 печаток. Усього представлено понад 200 артефактів.
Також у вітринах є печатки доби Української Народної Республіки, доби Української Держави Павла Скоропадського, Української держави, проголошеної у 1941 році у Львові.






У Національному музеї історії України у Другій світовій війні презентували виставку «Тризуб Батьківщини» / Фото: Руслан Канюка, Укрінформ





























































«Здавалося б, така дрібниця – кілька сотень кілограмів металу на щиті, а така увага вітчизняних та закордонних медіа, і галасу багато. Галас завершиться, щит – залишиться. Символічно, що ми зробили цей проєкт під час війни», - підкреслив ексочільник МКІП Олександр Ткаченко.
Як повідомлялося, з щита монумента «Батьківщина-мати» 1 серпня зняли радянський герб, а 6 серпня замість нього встановили український Тризуб. Водночас монумент планують перейменувати на «Україна-мати».