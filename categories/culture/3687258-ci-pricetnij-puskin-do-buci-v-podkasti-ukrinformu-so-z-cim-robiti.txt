Укрінформ запускає новий подкаст «Що з цим робити?».

Братимемо тему чи проблему, які «на слуху», і намагатимемось зрозуміти, як нам з цим бути. Шукатимемо аргументи «за» і «проти», подивимось на кожне явище свіжим поглядом. Кликатимемо експертів і залучатимемо слухачів. Одне слово, обговорюватимемо, «шо з цим робити…». Старт проекту дадуть Олександр Харченко та Володимир Радченко, далі теж будуть цікаві люди.

В першому випуску подкасту говоримо про російську літературу. Якщо точніше, не про неї загалом, а про те, як її подавали поколінням українців в школі та обробляли юні мізки в потрібному напрямку.
Поговоримо, чому вважаємо Михайла Лєрмонтова «дідусем російської пропаганди».
Пояснимо, чому Пушкін зі своєю історією про властителя, який шле отруту сусідам, проходить в «рослите» по відомству «свободолюбивой лирики».
Чому в їхній системі координат «юность новая» може мати лише один варіант – «из костей взойти».
І як навіть Роберта Стівенсона можна притягти до «рослита», аби виховувати юного читача в потрібному, «патріотичному» дусі.
Про все це, звісно, ми не говорили б, якби й сьогодні не було людей, які кажуть: геть руки від російської культури! путін та сьогоднішня війна то одне, а «рослит» і «роскульт» то інше. Чайковський не відповідає за згвалтування в Бучі. Пушкін нікого не бомбив в Маріуполі. А Лєрмонтов з Толстим ніяким боком не причетні до того, що відбувається під Бахмутом. Тут ми кажемо: стоп, трохи не так. Дуже навіть не так. І ось чому…
Слухайте, думайте, дискутуйте!