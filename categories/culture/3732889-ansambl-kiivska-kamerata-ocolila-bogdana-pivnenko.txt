Народну артистку України Богдану Півненко призначили виконуючою обов'язки генерального директора - художнього керівника Національного ансамблю солістів «Київська камерата».

Як передає Укрінформ, про це повідомляє пресслужба Міністерства культури та інформаційної політики.


Фото: МКІП

"7 липня її привітав з призначенням та представив колективу як нову керівницю перший заступник міністра культури та інформаційної політики України Ростислав Карандєєв. Він побажав новій очільниці ансамблю плідної й ефективної роботи на благо народу України, натхнення та примноження здобутків творчого колективу", - йдеться у повідомленні.

Богдана Півненко – солістка Національного Ансамблю солістів «Київська камерата», лауреатка міжнародних конкурсів, завідувачка кафедри скрипки 2016-2023, професорка Національної музичної академії України ім. П. Чайковського. Також вона виступила продюсеркою та солісткою аудіопроєкту «Антологія сучасної української музики».
Протягом багатьох років Півненко активно пропагувала новітню українську музику в Україні та закордоном, зокрема в таких залах як, Berliner Philharmonie, Weill Hall Carnegie Hall, Palau de la Musica Catalana та інших.
Крім того, артистка неодноразово брала участь у прем’єрному виконанні творів сучасних українських композиторів. Активно співпрацювала з Героєм України Мирославом Скориком, Валентином Сільвестровим та Валерієм Матюхіним. З початку війни зіграла багато благодійних концертів на підтримку України.
Попередником на посаді директора і художнього керівника Національного ансамблю солістів «Київська камерата», а також її засновником був народний артист України Валерій Матюхін, який помер у травні 2023 року.
Фото: uk.wikipedia.org