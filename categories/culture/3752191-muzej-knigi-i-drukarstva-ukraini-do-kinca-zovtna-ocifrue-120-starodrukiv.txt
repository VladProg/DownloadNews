До кінця жовтня планують оцифрувати рукописні книги та стародруки Музею книги і друкарства України.

Про це повідомила директорка Музею книги і друкарства України, кандидатка історичних наук Валентина Бочковська під час пресконференції в Укрінформі.
"В процесі ми плануємо оцифрувати 4 рукописні книги, 120 стародруків, і це лише частина нашої колекції. Загалом колекція нашого музею - 26 рукописних книг і близько 600 стародруків", - сказала Бочковська.
Вона зазначила, що оцифровані артефакти та їхній науковий опис будуть зверстані й представлені у вигляді електронного видання «Каталог рукописних книг і стародруків Музею книги і друкарства України».

Також, за її словами, буде створено віртуальну виставку. "Ви зможете поподорожувати в цьому віртуальному просторі. Це відрізняється від 3D-туру по музею, бо такий тур, який розміщений на сайті музею, дозволяє походити по реальних залах музею. А от створення віртуальної виставки передбачає створення абсолютно неіснуючих віртуальних просторів", - сказала директорка Музею.
Вона зауважила, що музей власними силами почав оцифровувати колекції ще три роки тому. Станом на початок липня 2023 року було оцифровано 53 стародруки (що становить 8% від їх збірки), 551 одиницю графіки (що становить 4,5% від цієї збірки).
Бочковська підкреслила, що зараз реалізація проєкту «Віртуальний портал Музею книги і друкарства України» буде здійснена завдяки Українському культурному фонду. Проєкт спрямований на збереження, дослідження та популяризацію музейної колекції як складової національної культурної спадщини.
Вона додала, що проєкт завершується 31 жовтня, але після цього робота також триватиме.
Як повідомлялося, Музей історії Національного університету «Острозька академія» реалізує проєкт із цифровізації мистецьких колекцій.
Перше фото: Вечірній Київ