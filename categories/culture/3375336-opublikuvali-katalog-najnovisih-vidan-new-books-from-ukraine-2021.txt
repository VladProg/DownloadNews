Український інститут книги опублікував каталог книжок, рекомендованих до перекладу, - New Books From Ukraine 2021.

Як передає Укрінформ, про це повідомляється на сайті УІК.
“До цього англомовного каталогу входять: найновіші видання сучасної української літератури, що опубліковані у другому півріччі 2020 року - першому півріччі 2021 року; твори, що перекладені з української та видані за сприяння програми підтримки перекладів Translate Ukraine; деякі класичні видання”, - ідеться в повідомленні.
В УІК висловили надію, що іноземні видавці та перекладачі будуть використовувати каталог прав 2021 для того, щоб обрати видання для перекладу та видання у своїх країнах.
Повідомляється, що каталог розміщений на сайті Інституту та буде розісланий іноземним видавцям, перекладачам та партнерам впродовж січня 2022 року.
Як зазначається, перелік видань, які увійшли до каталогу, був сформований робочою групою у складі: Оксана Щур, Тамара Гундорова, Тетяна Ярошенко, Зоряна Рибчинська, Ярослава Стріха, Юлія Козловець, Поліна Городиська, Анастасія Євдокимова, Наталія Корнієнко, Марія Шубчик, Юлія Лактіонова, Володимир Єрмоленко, Олег Коцюба.