На екрани українських кінотеатрів 10 березня вийде французький мелодраматичний трилер «Коханці» зі Стейсі Мартін, П’єром Ніне та Бенуа Мажимелем у головних ролях.

Про це Укрінформу повідомили в компанії “Артхаус Трафік”.
“Герої стрічки – ідеальна дівчина Ліза й типовий «поганий хлопець» Сімон, які без тями закохані одне в одного. Через свою важку вдачу Сімон змушений тікати зі звичного життя та переховуватись. Після трьох років очікувань Ліза виходить заміж за багатого та успішного чоловіка. Разом із ним вона вирушає на екзотичний острів в Індійському океані, де, як виявляється, переховується її колишній коханий”, - ідеться про сюжет фільму.

Як зазначається, режисерка фільму - Ніколь Ґарсія, відома як режисерка та сценаристка фільму «Ілюзія кохання» з Маріон Котіяр, а також акторка серіалу «Люпен» від Netflix. Оператор – Крістоф Бокарн, який також працював над «Ілюзією кохання» та картиною «Пан Ніхто» із Джаредом Лето.
Головні ролі виконали зірки французького кіно Стейсі Мартін («Німфоманка», «Молодий Годар»), П’єр Ніне («Обіцянка на світанку», «Франц») та Бенуа Мажимель («Моє прекрасне літо з Софі», «Піаністка»).
Знімали фільм на мальовничих локаціях - у Парижі, на екзотичному острові в Індійському океані та в Женеві.
Світова прем’єра картини відбулася в межах офіційного конкурсу Венеційського кінофестивалю у 2020 році. В Україні прем’єра відбулася на Одеському міжнародному кінофестивалі.
Як повідомляється, також картина «Коханці» демонструватиметься у великих містах України в межах програми фестивалю «Вечори французького кіно» у лютому.