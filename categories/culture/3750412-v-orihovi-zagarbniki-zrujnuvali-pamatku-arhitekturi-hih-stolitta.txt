В Оріхові Запорізької області внаслідок обстрілу зруйновано архітектурну пам'ятку ХІХ ст.

Про це повідомила Запорізька ОВА у Телеграмі, передає Укрінформ.
Як зазначається, йдеться про комунальний заклад «Центр культури і дозвілля» Оріхівської міської ради - пам’ятку архітектури та містобудування місцевого значення. По історичній будівлі “Будинок торгових рядів” було завдано прицільного удару.
"Наприкінці ХІХ ст. у північній частині Базарної площі купець Парфьонов власним коштом вибудував критий торговельний пасаж, за яким утвердилась назва Торгові ряди. У стильовому вирішенні будівля становила приклад використання класицистичних традицій, в архітектурному рішенні - споруда доби пізнього історизму", - поінформували в ОВА.
За її інформацією, донедавна у будівлі функціонував КЗ «Центр культури і дозвілля» Оріхівської міської ради, який нещодавно відзначив 100-річчя культурно-просвітницької діяльності. Тут працювали 25 працівників, діяло 20 клубних формувань, 11 з яких дитячих, 5 аматорських об'єднань і клубів за інтересами, пріоритетними напрямками яких було національно-патріотичне виховання, розвиток художньої самодіяльності, народної творчості, пропаганда народної спадщини, робота з молоддю та дітьми.

Як повідомлялося, 17 серпня російська авіація обстріляла Оріхів, унаслідок атаки зруйновані церква та будинок культури.