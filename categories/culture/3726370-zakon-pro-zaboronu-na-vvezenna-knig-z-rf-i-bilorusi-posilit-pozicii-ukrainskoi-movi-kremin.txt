Закон про обмеження ввезення та розповсюдження видавничої продукції з Росії, Білорусі та тимчасово окупованої території України посилить позиції української мови та стимулюватиме розвиток українського книговидання.

Як передає Укрінформ, про це повідомляє пресслужба Уповноваженого із захисту державної мови Тараса Кременя.
“Цей закон посилить позиції української мови та стимулюватиме розвиток українського книговидання і книгорозповсюдження шляхом ефективної протидії колонізаторській політиці зросійщення України. Відтепер книги видаватимуться мовою оригіналу, в українських перекладах, мовами ЄС і корінних народів України. Серед головних завдань стратегічно важливого документа - заборона імпорту видавничої продукції з держави-агресора та недопущення руйнівного російського впливу на український книжковий ринок", - сказав Кремінь.
Мовний омбудсмен переконаний, що такі зміни сприятимуть збільшенню українськомовного культурного продукту, суттєво зміцнять книжкову сферу, утвердять роль держави в захисті національних інтересів в умовах війни.
Як повідомлялося, Президент Володимир Зеленський підписав закон про обмеження ввезення та розповсюдження видавничої продукції з Росії, Білорусі та тимчасово окупованої території України.