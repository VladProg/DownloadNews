Лауреати Національної премії імені Т. Шевченка - композитор Роман Григорів та театральний режисер Ростислав Держипільський працюють над спільним проєктом «Бій за Україну».

Про це Укрінформу повідомив театральний критик та мистецький оглядач Олег Вергеліс.

За його словами, вже 8 травня, в День пам’яті та перемоги над нацизмом, у Івано-Франківську стартує національний мистецький благодійний проєкт «Бій за Україну».

«Сьогодні Україна стоїть на передовій західної цивілізації. Україна щодня платить страшну ціну за свободу для світу, і ця ціна зростатиме. Триває битва між західною свободою та російським рабство. Національний Президентський оркестр та Івано-Франківський національний академічний драматичний театр ім. Івана Франка і об’єдналися, щоб підтримати нескорену націю і зібрати кошти на підтримку ЗСУ та подякувати країнам, які разом з нами на шляху до перемоги», - розповів один з організаторів проєкту «Бій за Україну» композитор Роман Григорів.

Театральний режисер, лауреат Шевченківськоі премії режисер Ростислав Держипільський наголосив, що проєкт «Битва за Україну» - це приклад актуальної мистецької колаборації, що може у воєнний час об'єднувати представників різних мистецьких напрямків України - музичного, театрального, літературного, кінематографічного.

Учасниками проєкту «Бій за Україну» є:

Національний президентський оркестр (музичний керівник – лауреат Національної премії України ім. Тараса Шевченка Роман Григорів, диригент Максим Гусак), актори Івано-Франківського національного академічного драматичного театру ім. Івана Франка, зірка театру і кіно Ірма Вітовська-Ванца, переможець телевізійного музичного талант-шоу «Голос країни» Сергій Лазановський, хор «Феліціо» (художній керівник - Наталія Байдак).

Ведучий – заслужений артист України Олексій Гнатковський.

Постановка: н.а. України лауреата Національної премії України ім. Тараса Шевченка Ростислава Держипільського.

Організатори зазначають, що про жанрову специфіку та композиційну структуру благодійного мистецького проєкту детальніше буде відомо 8 травня, у день всеукраїнської прем'єри «Битва за Україну».

З 10 по 22 травня проєкт відвідає різні міста: Хмельницький (10.05), Чернівці (13.05), Кам’янець-Подільський (14.05), Львів (15.05), Ужгород (21.05), Мукачево (22.05).
Як повідомляв Укрінформ, за підтримки Офісу Президента України та з ініціативи Міністерства оборони започатковано міжнародну культурно-мистецьку акцію за участю Національного президентського оркестру та провідних українських виконавців, акторів, співаків, музикантів.