В Івано-Франківську, в Музеї визвольної боротьби, презентували книгу «Степан Бандера - провідник української ідеї». Автор – дослідник та історик Микола Посівнич.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«В Івано-Франківському обласному музеї визвольної боротьби ім. С. Бандери відомий дослідник та історик Микола Посівнич презентував книгу "Степан Бандера - провідник української ідеї". Ніби й багато є матеріалів про Степана Бандеру, але такою людською й доступною мовою мало», - зазначив Марцінків.
За його інформацією, автор книги зібрав досі невідомі матеріали про життєвий шлях Степана Бандери і «розповів у книзі про життя лідера ОУН без штучно створених міфів».

«Зі сторінок цієї книги можна дізнатися, які погляди мав Бандера, якими ідеалами керувався і, зрештою, якою був людиною», - додав Марцінків.
Зазначається, що Посівничу під час презентації книги вручили відзнаку "80 років УПА" за правдиву інформацію про Провідника.
Як повідомляло агентство, на Прикарпатті в історико-меморіальному комплексі Степана Бандери, що в селі Старий Угринів, у рік війни кількість відвідувачів з південних та східних регіонів України зросла більш як удвічі.
Фото: Фейсбук Руслан Марцінків