Фестиваль “ЕТНІКА” вирушив до італійської Флоренції, щоб з 23 квітня по 1 травня показати європейцям неймовірну красу та особливу елегантність українських стародавніх і сучасних ремесел та народних промислів.

Про це повідомляє пресслужба Державного агентства України з питань мистецтв та мистецької освіти, передає Укрінформ.
«На українському стенді європейці зможуть побачити справжню українську етніку і талановиту, живу, сяючу Україну, за яку ми боремося із російськими загарбниками. На відміну від багатьох західних країн, в Україні ще збереглися носії автентичної культури, і саме вони стають активними амбасадорами українства за кордоном», - ідеться в повідомленні.
Зазначається, що на ярмарку буде представлено два види робіт – унікальні народні художні промисли, аналогів яким немає в світі, та сучасні переосмислення народних ремесел у виробах крафтових майстерень: гончарство, різьблення по дереву, скляне виробництво, плетіння та вишивка, інші ремесла. Всі твори, зібрані за сприяння Держмистецтв, мають світову художню цінність.
Відвідувачів на стенді “ЕТНІКИ” супроводжуватимуть відомі українці, які зараз вимушено перебувають в Італії та Центральній Європі.

Організатори стенду “ЕТНІКА” на MIDA 2022: громадська спілка Made in Ukraine, Міністерство культури та інформаційної політики України, Державне агентство України з питань мистецтв та мистецької освіти, медіа-підтримка – портал JetSetter.ua.
Як повідомляв Укрінформ, на 59-ій Міжнародній художній виставці La Biennale di Venezia 20 квітня відкрився Український павільйон.