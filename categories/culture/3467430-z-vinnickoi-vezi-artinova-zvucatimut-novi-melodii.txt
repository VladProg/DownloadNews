У Вінниці з вежі Артинова, що є відомою туристичною локацією міста, звучатимуть дві нові мелодії – «Ой у лузі червона калина» та «Молитва за Україну».

Про це у Фейсбуці повідомляє Музей Вінниці, передає Укрінформ.
«Маємо кілька новин стосовно вежі Артинова. А якщо точніше, це новини про мелодії, які лунають з вежі щодня. Сьогодні ми змінюємо дві з них. Замість «Подоляночки», яка лунала о 15:00, ви зможете почути таку знайому та рідну для нас усіх мелодію пісні «Ой у лузі червона калина». А о 21-й годині замість «Оди до радості» звучатиме «Молитва за Україну». Гімн України, марш «Стяг» і «Щедрик» без змін залишаються на своїх місцях», - йдеться у повідомленні.

Фото: Музей Вінниці, Facebook

Вважається, що перший варіант пісні «Червона калина» створили Степан Чарнецький та Михайло Коссак у 1914 році. Трохи згодом вона перетворилась на неофіційний гімн легіону Українських січових стрільців (УСС). У другій половині 1919 року частина січових стрільців у складі Галицької армії та інших формацій українського війська перебували у Вінниці. Можна припустити, що саме тоді ця пісня вперше лунала на теренах краю.
«Молитва за Україну» або ж «Боже Великий, Єдиний» - пісня створена Миколою Лисенком та Олександром Кониським у 1885 році. Вона вважається духовним славнем України.
Окрім того, перед ударами годинника вежі Артинова звучатиме оброблена і трохи переосмислена частина музичних позивних вінницького радіо, які ще наприкінці 1990-х використовувалися в ефірі.