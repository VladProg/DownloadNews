У Запоріжжі створюють експозицію «Простір переосмислення» про роль міста в українсько-російській війні. Оглянути експозицію можна віртуально у Туристичному центрі.

Про це у Телеграмі повідомив секретар Запорізької міської ради Анатолій Куртєв, передає Укрінформ.
«Простір переосмислення» - майбутня експозиція про роль Запоріжжя у російсько-українській війні. Весь грудень у Туристичному інформаційному центрі працює локація з VR-обладнанням, скориставшись яким кожен охочий може прогулятися майбутніми залами експозиції», - зазначив Куртєв.

За його інформацією, роботу над експозицією завершать наступного року, а ознайомитися з нею можна вже зараз.
«Запрошуємо вже зараз побачити у віртуальному світі те, що незабаром буде втілено в реальність. Команда спеціалістів завжди на місці, щоб допомогти з керуванням VR–гарнітур», - запевнив Куртєв.
Як повідомляв Укрінформ, у Києві відкрили головний корпус Музею війни.