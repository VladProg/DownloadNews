В Ужгороді у п'ятницю, 1 жовтня, стартує традиційний фестиваль закарпатського книговидання “Книга-фест”, який триватиме протягом двох днів.

Про це кореспонденту Укрінформу повідомили в пресслужбі Закарпатської ОДА.
Цьогоріч "Книга-фест" - ювілейний, фестивалю виповнюється 10 років.
"Розгорнуть фестивальне містечко у парку Малий Галагов біля будівлі Закарпатської обласної ради. Фестиваль пройде із дотриманням усіх карантинних норм", - запевняють в ОДА.
За їхньою інформацією, у програмі ювілейної "Книги-фесту" заплановані презентації книжкових новинок закарпатських авторів та видавців, творчі зустрічі з письменниками, автограф-сесії та майстер-класи.
Зокрема, на фестивалі готують презентації нових книг Галина Малик, Тетяна Літераті, Василь Кузан, Сергій Федака, Іван Хланта.
В рамках фестивалю у читачів також буде нагода ознайомитися із новинками закарпатських видавництв “Карпати”, “РІК-У”, “Видавництво Олександри Гаркуші”, “Тімпані”, "Патент" та “Карпатська Вежа”.