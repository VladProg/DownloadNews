У Варшаві у вівторок відбулася церемонія поховання відомого польського актора, 90-річного Вєслава Голаса.

Актора, який відомий широкому загалу за виконанням ролі Томека Черешняка у культовому серіалі "Чотири танкісти і пес", поховали на Алеї заслужених на варшавському кладовищі "Повонзкі", передає власний кореспондент Укрінформу.
Актор із 1954 по 1996 роки зіграв десятки ролей у польських фільмах, зокрема у "Потопі" Єжи Гоффмана, "Поколіннях" Анджея Вайди, "Тіні" Єжи Кавалеровича.
У роки Другої світової війни, будучи юнаком, він воював у польському підпіллі, був заарештований гестапо.
Після війни навчався у варшавській театральній школі, десятки років працював у Драматичному театрі й Польському театрі у Варшаві, виступав із комедійними номерами у кабаре "Кінь" та "Кабаре старших чоловіків".
Актор нагороджений численними польськими державними і кінонагородами.
Голас помер 9 вересня від наслідків перенесеного інсульту.