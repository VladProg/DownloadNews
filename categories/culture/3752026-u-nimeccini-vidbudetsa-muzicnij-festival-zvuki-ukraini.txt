Солістка Львівської філармонії Віоліна Петриченко започатковує благодійний фестиваль «Звуки України» в Німеччині. Він стартує у вересні й триватиме три місяці.

Про це кореспондентові Укрінформу повідомила пресслужба Львівської національної філармонії ім. Мирослава Скорика.
“Пʼятнадцять років тому я вирушила на навчання до Німеччини, де й залишилась, присвячуючи свою музичну діяльність українській музичній спадщині. Протягом минулого року мені вдалося провести близько 80 концертів з українською музикою в Німеччині, Італії, Англії, Люксембурзі та Швейцарії. Приємно, що я помітила дуже щирий інтерес європейських слухачів до нашої музики. Це надихнуло мене розширити мою діяльність та організувати фестиваль української класичної музики в Німеччині», - розповіла артдиректорка фестивалю Віоліна Петриченко.

За її словами, головна мета фестивалю «Звуки України» — продемонструвати різноманітність епох, стилів і настроїв, залучивши різних музикантів, які мають спільну ідею, а саме подарувати Європі можливість насолодитися багатством української музики.
Організатори запрошують німецьку публіку почути і красу українського романсу, і насолодитися подорожжю через скрипковий репертуар від ХІХ століття і до наших днів, познайомитися з музикою найвідоміших українських композиторів — Лисенка, Косенка, Барвінського, Скорика, Сільвестрова і доторкнутися до традицій святкування Різдва в Україні.

Концерти пройдуть у Весселінгу, Монгаймі-ам-Райні та Бонні у вересні, листопаді та грудні. Всі заходи – це благодійні концерти, внески доброчинців з яких надійдуть людям, які постраждали від війни та втратили домівки.
Упродовж фестивалю виступлять також нові солісти Львівської національної філармонії — Лілія Нікітчук (мецо-сопрано) та Максим Римар (віолончель). У рамках “Звуків України” відбудеться співпраця із Наталією Гордєєвою, що зараз проживає та працює у Копенгагені.
З серпня 2023 року Віоліна Петриченко, відома українська піаністка та амбасадорка української музики, стала солісткою Львівської філармонії. Її концертні програми вирізняються глибиною задуму, тонкою працею з емоційним наповненням творів. Зовсім нещодавно вона представила прем’єру циклу Валентина Сильвестрова у Берліні.
"Це не буде проблемою поєднувати діяльність у Львові й Кельні, бо я дуже багато подорожую і маю концерти в різних кутках Європи. Вже на фестивалі “Віртуози” було зрозуміло, що мої бажання і філософія Львівської філармонії співпадають: це культурна дипломатія, просування української музики як в Україні, так і за кордоном", - додала Петриченко.
У листопаді цьогоріч та березні 2024 року запланований великий тур солістки з Академічним симфонічним оркестром Львівської філармонії містами Німеччині й Польщі.
Як повідомляв Укрінформ, 20 серпня відбувся ІІ Міжнародний фестиваль української культури та мистецтва у Кельні, на який завітали учасники з України, Німеччини й інших країн.
Фото надані пресслужбою Львівської національної філармонії