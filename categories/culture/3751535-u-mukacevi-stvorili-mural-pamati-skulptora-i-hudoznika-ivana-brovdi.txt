У Мукачеві на Закарпатті з'явився ще один мурал - стінопис присвятили скульптору, народному художнику Іванові Бровді.

Про це повідомила у Фейсбуці Мукачівська міська рада, передає Укрінформ.
"Сьогодні завершилися роботи над артоб‘єктом у центрі Мукачева, присвяченого пам‘яті видатного місцевого скульптора і художника Івана Бровді. Знімаємо висотні конструкції і невдовзі мурал зможуть споглядати усі мукачівці та гості міста. Дякую усім причетним за підтримку та віру у наші сили", - написав автор муралу художник Тіберій Йонаш.



Іван Бровді - скульптор, народний художник України. Більш як 70 років Іван Бровді займався живописом і був представником Закарпатської школи живопису, учень корифеїв школи Бокшая, Коцки, Манайла та Контратовича.

Жив та працював в Мукачеві, був почесним громадянином міста. Його скульптури стали символами Мукачева, зокрема, це пам’ятники Кирилу та Мефодію, коминарю Берті-бачі, Рому-господарнику, відомому футболісту Василю Турянчику, скульптура Мадонна, композиція «Рік біди і випробувань».
Читайте також: У Мукачеві художник із ромськими дітьми створили мурал
Як повідомляв Укрінформ, Іван Бровді помер у 84-річному віці 2 березня 2023 року.