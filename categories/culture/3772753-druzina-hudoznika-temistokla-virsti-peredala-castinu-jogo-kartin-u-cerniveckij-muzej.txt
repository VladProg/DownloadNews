У Чернівцях дружина відомого художника і скульптора Темістокля Вірсти Орися передала 19 картин митця в обласний музей.

Про це у Фейсбуці повідомляє Чернівецька обласна рада, передає Укрінформ.

"Частина робіт знаного буковинського художника Темістокля Вірсти зберігатиметься у фондах Чернівецького обласного художнього музею. Передачу творчого спадку митця комунальній установі обговорили голова обласної ради Олексій Бойко та дружина художника – Орися Вірста. Вона подарувала музею 19 картин, 14 з яких належать пензлю Темістокля Вірсти, а 5 – це спільні роботи подружжя, які він розпочинав, а вона завершувала", – йдеться у повідомленні.
Крім того, під час зустрічі підбили підсумки Меморіального мистецького проєкту "Потік свідомості", присвяченого 100-річчю художника. У його рамках в Україні та Франції відбулися успішні виставки знаних буковинських митців.
Темістокль Вірста – живописець, скульптор, архітектор. Народився в родині вчителів. Провів дитинство і юність у гірському селі Вижниці на Буковині, яка тоді належала Румунії.
Свої перші уроки малюнку він отримав у місцевих майстрів. Після приходу Червоної Армії сім’я покинула Батьківщину і переїхала в Бухарест, де Темістокль почав вивчати живопис. Продовжив навчання в Парижі, а потім – у Венеційській художній академії. Працював вуличним художником, створював декорації для фільмів, деякий час був архітектором.
Вже у 1960-і роки він стає відомим художником як автор абстрактно-експресивних композицій, що відзначаються яскравим колоритом.
Персональні виставки художника проходили у мистецьких центрах світу: Парижі, Берні, Нью-Йорку, Торонто та багатьох інших містах.
Вірста казав «Я – француз, але завжди залишався українцем». Після проголошення незалежності України він не раз приїжджав на історичну батьківщину. Темістокль Вірста активно підтримував українських художників. Запрошував їх до себе у Францію, де вони мали змогу жити і працювати на його віллі. Також спонсорував Вижницьку мистецьку школу.