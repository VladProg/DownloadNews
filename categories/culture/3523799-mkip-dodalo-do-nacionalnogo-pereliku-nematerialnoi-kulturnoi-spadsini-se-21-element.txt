Міністерство культури та інформаційної політики додало до Національного переліку нематеріальної культурної спадщини України ще 21 елемент.

Як передає Укрінформ, про це повідомляє Міністерство культури та інформаційної політики.
“Міністерство культури та інформаційної політики України розширило Національний перелік елементів нематеріальної культурної спадщини України на 21 новий елемент. Відповідний наказ підписав Олександр Ткаченко, міністр культури та інформаційної політики України, 6 липня 2022 року” - ідеться в повідомленні.
За словами Ткаченка, внесені до переліку елементи нематеріальної культурної спадщини представляють практично всю Україну, і це дуже важливо, оскільки свідчить про незламність української культури та її життєздатність, попри всі намагання російського агресора знищити ідентичність.
До Національного переліку елементів нематеріальної культурної спадщини України додали такі елементи:

Створення об’ємної сферичної різдвяної звізди села Мацьковичі;
Традиційне харківське коцарство;
Новорічна традиція буковинського маланкування;
Різдвяний обряд “Мошу” (обряд чоловічої коляди);
Знання, вміння та практики, що стосуються приготування та споживання біляївської рибної юшки;
Знання і практики приготування сахновщинського короваю та інші елементи.

Поповнення Переліку елементів нематеріальної культурної спадщини України відбулося завдяки злагодженій та ефективній роботі Експертної ради з питань нематеріальної культурної спадщини при МКІП.
Рада розглядала номінаційні досьє всіх елементів нематеріальної спадщини та впродовж двох тижнів проводила консультації з громадами та ініціативними групами. Консультації надалі тривають. На наступному засіданні перелік може поповнитись ще на десяток елементів.
Як повідомляв Укрінформ, 1 липня український борщ внесли до Списку нематеріальної культурної спадщини ЮНЕСКО, що потребує негайної охорони.
Фото: МКІП