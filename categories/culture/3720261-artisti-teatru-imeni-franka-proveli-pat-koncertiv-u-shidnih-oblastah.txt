Актори Національного академічного театру ім. Івана Франка відвідали Дніпро, Краматорськ і Дружківку з мобільною концертною програмою.

Про це повідомляє пресслужба Міністерства культури та інформаційної політики у Телеграмі, передає Укрінформ.
"Концертна бригада у складі народного артиста Анатолія Гнатюка, заслуженого артиста Олексія Паламаренка та артиста з позивним "Франко" провела 5 концертів", - йдеться в повідомленні.
Зокрема, у Дніпрі артисти дали два концерти, щоб підтримати вимушено переміщених осіб та волонтерів. А в Краматорську і Дружківці виступи артистів побачили освітяни та військові.
"Франківці" вже планують наступні поїздки.
Як повідомляв Укрінформ, на Донеччині стартував мистецький проєкт "Культурний фронт" для емоційної підтримки мешканців області. Перші заходи якого відбулися в селах Рубці та Новоселівка Лиманської громади за участю артистів Національного академічного драматичного театру ім. Івана Франка.
Фото: Вікіпедія