У Польщі відбувся концерт Ukrainian Freedom Orchestra («Український оркестр свободи»), організований під патронатом перших леді двох країн Олени Зеленської та Агати Корнгаузер-Дуди.

Про це розповіла у Телеграм дружина Президента України Олена Зеленська, передає Укрінформ.
"Днями в Польщі прозвучала музика свободи — тут відбувся концерт Ukrainian Freedom Orchestra, заснованого канадською диригенткою українського походження Кері-Лінн Вілсон. Мала честь звернутися до гостей Варшавської опери та музикантів, адже концерт було організовано під нашим спільним із першою леді Польщі Агатою Корнгаузер-Дудою патронатом", - написала Зеленська.
Вона зазначила, що у своєму зверненні до польського народу розповіла, як попри війну звучить музика в Україні: в окопах, на вулицях міст, які обстрілює Росія.
За її словами, Кері-Лінн Вілсон зібрала команду музикантів, котрі стали голосом усіх тих, хто постраждав, усіх, хто бореться, і всіх, кому не байдуже, яким буде світ навколо нас.
Зеленська розповіла, що диригентка адаптувала український переклад Миколи Лукаша «Оди до радості», що є гімном Європейського Союзу.
"Сповнює гордість за те, як після овацій повного залу на біс прозвучав парафраз авторства Юрія Шевченка «Ми є!» на мелодію Гімну України", - додала вона.
Перша леді зазначила, що у Варшаві Ukrainian Freedom Orchestra прозвучав ще і як голос безмежної вдячності України Польщі за повсякчасну підтримку, за розуміння, що це наша спільна боротьба.
Зеленська подякувала усім, причетним до реалізації проєкту: Міністерству культури та національної спадщини Польщі, Міністерству культури та інформаційної політики України, Варшавській національній опері, Метрополітен-опера, Посольству України в Республіці Польща.
Як повідомлялося, Ukrainian Freedom Orchestra – ансамбль, який був створений у 2022 році завдяки ініціативі Метрополітен-опера в Нью-Йорку та Великого театру – Польської національної опери у Варшаві. До складу оркестру входять українські музиканти, що змушені були залишити країну з міркувань безпеки, які є учасниками європейських оркестрів, та інструменталісти, які грають в українських колективах.

Загалом в оркестрі 74 музиканти, пов’язані, зокрема, з Київською національною оперою, Національним симфонічним оркестром України, оркестром Львівської філармонії та Харківською оперою, а також з іноземними ансамблями.
Очікується, що 24 серпня з нагоди Дня Незалежності України Ukrainian Freedom Orchestra виступить у саду палацу Шенгаузен у Берліні.