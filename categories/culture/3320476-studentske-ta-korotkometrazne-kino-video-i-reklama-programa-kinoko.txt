Четвертий фестиваль кінооператорського мистецтва «КІНОКО», що відбудеться 1 - 5 жовтня у київському Будинку кіно, оголосив конкурсну програму.

Як передає Укрінформ, про це повідомляє пресслужба Держкіно.
«У 2021 році офіційна програма фестивалю складатиметься з 6 конкурсів: студентського, повнометражних ігрових фільмів, повнометражних документальних фільмів, короткометражних фільмів, музичного відео та реклами», - ідеться в повідомленні.
До конкурсу повнометражних ігрових фільмів увійшло 4 роботи: "Із зав'язаними очима", оператор-постановник Олександр Поздняков, режисер Тарас Дронь; "Толока", оператор-постановник Олександр Кришталович, режисер Михайло Іллєнко; "Сторонній", оператор-постановник Сергій Смичок, режисер Дмитро Томашпольський; "Погані дороги", оператор-постановник Володимир Іванов, режисер Наталка Ворожбит.
У конкурсі документального повного метра – 4 фільми: "Земля Івана", оператор-постановник та режисер Андрій Лисецький; "Май далеко — май добре", оператор-постановник Сергій Кірєєв, режисер Ганна Ярошевич; "Байконур. Вторгнення", оператор-постановник та режисер Ангел Ангелов; "Сіль з Бонневілю", оператори-постановники Денис Мельник, Сергій Стеценко, Дмитро Гораш, режисер Семен Мозговий.
До конкурсу короткометражних фільмів увійшло 13 робіт.
У межах фестивалю відбудуться технічні та освітні форуми. Освітній блок включає майстер-класи, презентації технічних новинок, творчі зустрічі з авторами. Зокрема, низку майстер-класів в межах освітньої програми підготувала компанія Patriot Rental, яка є генеральним партнером фестивалю.
Фестиваль відбудеться за підтримки Держкіно. Він проходитиме з дотриманням усіх рекомендацій МОЗ щодо протиепідемічних норм відвідування масових заходів у період карантину.
Як повідомляв Укрінформ, фільмом-відкриттям четвертого Фестивалю кінооператорського мистецтва "КІНОКО" стане документальна стрічка "Цей дощ ніколи не скінчиться" режисера Аліни Горлової та оператора-постановника Вячеслава Цвєткова. Кінопоказ за участю команди фільму відбудеться 1 жовтня о 20:00 у Будинку кіно.
Журі 4-го Фестивалю кінооператорського мистецтва "КІНОКО" очолить оператор-постановник В'ячеслав Цвєтков.
«КІНОКО» - перший в Україні фестиваль кінооператорського мистецтва, започаткований 2018 року. Він покликаний відкривати нові імена у галузі кінематографії та робити огляд найцікавіших здобутків, перш за все, студентського кіно.