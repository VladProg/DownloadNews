У будинку, де заплановано створити музейно-культурний центр сучасного мистецтва Івана Марчука, до 2012 року розміщувалось посольство США в Україні.

Наразі споруда законсервована і відключена від інженерних мереж, ідеться у відповіді ДП “Генеральна дирекція з обслуговування іноземних представництв” на інформаційний запит Укрінформу.
“Домоволодіння на вул. Винниченка Володимира, 10 у Шевченківському районі м. Києва перебуває на балансі ДП “ГДІП”. З квітня 1992 року по березень 2012 року на території домоволодіння розміщувалося посольство Сполучених Штатів Америки в Україні. З квітня 2012 року (після переїзду посольства у новозбудований комплекс) домоволодіння не використовувалося та було законсервоване і відключене від інженерних мереж”, - поінформували в ГДІП.
Як повідомляв Укрінформ, Президент Володимир Зеленський 11 червня 2021 року підписав указ №232/2021 "Про створення музейно-культурного центру сучасного мистецтва Івана Марчука". Таким чином глава держави підтримав ініціативу представників творчої спільноти щодо створення у місті Києві музейно-культурного центру сучасного мистецтва, де будуть представлені роботи відомого художника.
Згідно з документом, Кабінет Міністрів разом з представниками творчої спільноти мав розробити у місячний строк концепцію музейно-культурного центру та план заходів з його створення.
Документом доручено Державному управлінню справами (ДУС) забезпечити проведення відповідних робіт з реконструкції (ремонту) будівель, розташованих за адресою: м. Київ, вул. Володимира Винниченка, 10, для створення центру та опрацювати питання щодо їх передачі до сфери управління Міністерства культури та інформаційної політики.
ДУС 20 січня поінформувало, що не отримувало від Кабінету Міністрів концепції та плану заходів зі створення у Києві музейно-культурного центру сучасного мистецтва Івана Марчука, тому поки не може виконати реконструкцію визначених відповідним указом Президента будівель й передати їх в управління Міністерства культури та інформаційної політики.
У МКІП заявили, що розробили алгоритм дій щодо створення центру Марчука.
Іван Марчук 10 січня оприлюднив у соціальній мережі проєкт концепції свого музейно-культурного центру сучасного мистецтва.