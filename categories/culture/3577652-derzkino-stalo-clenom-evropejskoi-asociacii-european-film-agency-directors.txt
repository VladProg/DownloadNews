Держкіно стало 36-м членом European Film Agency Directors Association (EFAD).

Про це Укрінформу повідомили в Державному агентстві України з питань кіно.
«Члени EFAD - European Film Agency Directors association одноголосно погодилися прийняти Державне агентство України з питань кіно як нового члена асоціації під час Генеральної асамблеї, що відбулася в Сан-Себастьяні 19 вересня 2022 року. EFAD підтримала приєднання України як асоційованого члена – це категорія для європейських кіноагенцій, які засновані не в державах-членах ЄС, а в державах-членах Ради Європи», - зазначили в Держкіно.
Зазначається, що після засудження повномасштабного вторгнення рф в Україну, EFAD висловили свою солідарність з українським народом, а члени асоціації вживають конкретних заходів, щоб забезпечити підтримку українським кінопрофесіоналам як в Україні, так і у країнах, де вони знайшли притулок. Асоціація вже зробила пожертви International Coalition for Filmmakers at Risk та Filmmakers for Ukraine.
«Ми надзвичайно раді бачити українських колег в EFAD. Ще з Каннського кінофестивалю ми не переставали бути у тісному контакті, вивчаючи всі можливі засоби для підтримки України та її кіноспільноти. Членство Держкіно України допоможе зміцнити зв'язки з європейськими кіноагентствами та закласти фундамент для потужнішої співпраці в майбутньому», - сказав президент EFAD Луїс Чабі Ваз.
«Ми продовжуємо досліджувати способи підтримки української кіноіндустрії, яка сильно страждає через війну. Під час нашої Генеральної асамблеї члени асоціації обговорювали можливі спільні колективні дії», - додала віцепрезидентка EFAD Едіт Сепп.
European Film Agency Directors association (EFAD) – це європейська асоціація, що об’єднує національні кіно- та аудіовізуальні агентства, із базoю в Брюсселі. Членство в EFAD охоплює країни Європейського Союзу, а також Ісландію, Норвегію, Республіку Північна Македонія, Чорногорію, Сербію, Швейцарію та Велику Британію.
На початку року Держкіно розпочало перемовини з EFAD стосовно членства України в Асоціації. У травні на Каннському кінофестивалі, за підсумками виступу голови Держкіно Марини Кудерчук на виїзному пленарному засіданні EFAD, Україна отримала запрошення на вступ до Асоціації.
«Це вагома підтримка української кіногалузі у складний період, що посилює співпрацю між українською та європейською кіноіндустріями», - переконані в Державному агентстві України з питань кіно.