Дев’яті Дні української музики відбудуться 3-10 вересня у Варшаві.

У рамках культурної події відбудуться три концерти українських та польських виконавців у концертній студії Польського радіо ім. Вітольда Лютославського та в атріумі офісної будівлі SENATOR, передає Укрінформ.
Організатором Днів української музики у Варшаві є фундація Pro Musica Viva, яку очолює відомий польський композитор українського походження Роман Ревакович. Цьогоріч Pro Musica Viva відзначає своє 25-річчя.
«У ювілейне 25-річчя фундації Pro Musica Viva ми продовжуємо популяризувати українську музику, будучи глибоко переконаними у важливості представлення української високої культури польському глядачеві. У 1863 році міністр внутрішніх справ Російської імперії Петро Валуєв писав: «Малоросійської мови не було, немає і бути не може». Сьогодні цю філософію неіснування України продовжує сучасна Росія агресією проти Української держави. Ми доводимо, як вони неправі!» – зазначає фундація на своїй сторінці.

Головними партнерами цьогорічного фестивалю є фундація Most the Most, польський банк BGK, місто Варшава, Міністерство культури та національної спадщини Польщі у співпраці з Національним інститутом музики та танцю, Фонд MAGOVOX і Спілка артистів виконавців STOART.
Партнерами Фестивалю є Товариство захисту авторських прав ZAiKS, ESTELL – естетична медицина та стоматологія, Об’єднання українців у Польщі, Фундація «Український Дім».
Укрінформ є інформаційним партнером фестивалю.
Програма фестивалю:
3 вересня, 19:00, Концертна студія Польського радіо ім. Вітольда Лютославського (вул. Модзелевського, 59).
Виконавці: Kyiv Piano Duo, Олександра Зайцева, Дмитро Таванець
У програмі:
І відділ (фортепіано в 4 руки): Євген Станкович «Прадавні гірські танці Верховини»; Золтан Алмаші «Карпатська пісня»; Євген Оркін «Im Zwergenland» («У країні гномів»); «Rosa de Barcelona» з циклу «Мозаїки»; Олег Безбородько «Фанфари та фуга»; Богдан Сегін «Ru-um-bambar»; Михайло Швед «Відзвуки»; Мирослав Скорик «Сумний блюз», «Канкан зі старої грамофонної плити».
ІІ відділ (2 фортепіано): Геннадій Ляшенко «І дзвону дивного звучання, і тріпотіння листя на вітру...»; Ігор Щербаков «Баркарола»; Богдана Фроляк «Сюїта in C»; Intrada – Romanza – Toccata – Nocturne; Костянтин Віленський «Танок диявола».
5 вересня, 19:00, Концертна студія Польського радіо ім. Вітольда Лютославського (вул. Модзелевського, 59).
Виконавці: Wrocław Baroque Ensemble, Анджей Косендяк – диригент.
У програмі: Микола Дилецький (1630-1690). «Реквіяльна літургія» для 8-голосного хору; «Воскресний канон» для 8-голосного хору.
10 вересня, 18:00. Атріум офісної будівлі SENATOR (вул. Бєлянська, 12).
Виконавці: Ігор Лещишин – гобой; вокальний секстет proMODERN; симфонічний оркестр Вроцлавської філармонії NFM (Вроцлав), диригент – Роман Ревакович.
У програмі: Богдана Фроляк «Концерт для гобоя з оркестром»(прем’єра); Олена Ільницька «До перемоги» для вокального секстету та оркестру (прем’єра).
Квитки продаватимуться в системі Bilety24.pl. Детальніше про захід – на сайті фундації Pro Musica Viva.