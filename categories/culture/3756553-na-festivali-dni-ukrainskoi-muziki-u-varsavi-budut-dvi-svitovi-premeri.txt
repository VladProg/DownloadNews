У Варшаві в неділю, 3 вересня, розпочинається фестиваль “Дні української музики”, який організовує фундація Pro Musica Viva під керівництвом відомого польського композитора українського походження Романа Реваковича.

Як підкреслив в коментарі Укрінформу композитор Ревакович, завдяки фестивалю польські поціновувачі мистецтва мають змогу знайомитися з високою українською культурою.
“Дев’ятий фестиваль відбувається в ювілейний рік фонду Pro Musica Viva, який цьогоріч святкує 25 років свого існування. Це своєрідна константа: ми вже чверть століття показуємо польському суспільству високу українську музичну культуру і цей фестиваль є продовженням цієї традиції”,- наголосив в коментарі агентству композитор Ревакович.
За його словами, цьогорічний фестиваль цікавий тим, що має надзвичайно цікаву програму, поєднуючи “дуже різні українські музичні явища”.
Він зазначив, що перший концерт Kyiv Piano Duo покаже широку панораму української музики: від старшого покоління - Євгена Станковича і Мирослава Скорика, до молодшого - Богдан Сегіна, Михайла Шведа тощо.
За його словами, другий концерт покаже початок впливу західних музичних технік на музику східного християнства.
“Йдеться про твори Миколи Дилецького, який мав великі зв’язки з тогочасною польською культурою, зокрема з польським композитором Мєльчевським”,- зауважив композитор.
Як підкреслив Ревакович, фінальний концерт фестивалю унікальний тим, що під час нього відбудуться дві світові прем’єри відомих українських композиторок Богдани Фроляк й Олени Ільницької.
“Зокрема, Олена Ільницька написала свій твір «До перемоги» спеціально для фінального концерту нашого фестивалю”,- зауважив Ревакович.
За словами композитора, подивитися концерти можна буде онлайн та у записі на Youtube-сторінці фундації Pro Musica Viva.
Як повідомляло агентство, Дев’яті “Дні української музики” триватимуть 3-10 вересня у Варшаві. У рамках культурної події відбудуться три концерти українських та польських виконавців у концертній студії Польського радіо ім. Вітольда Лютославського та в атріумі офісної будівлі SENATOR.
Головними партнерами цьогорічного фестивалю є фундація Most the Most, польський банк BGK, місто Варшава, Міністерство культури та національної спадщини Польщі у співпраці з Національним інститутом музики та танцю, Фонд MAGOVOX і Спілка артистів виконавців STOART. Партнерами Фестивалю є Товариство захисту авторських прав ZAiKS, ESTELL – естетична медицина та стоматологія, Об’єднання українців у Польщі, Фундація «Український Дім».
Укрінформ є інформаційним партнером фестивалю.
Програма фестивалю:
3 вересня, 19:00, Концертна студія Польського радіо ім. Вітольда Лютославського (вул. Модзелевського, 59).
Виконавці: Kyiv Piano Duo, Олександра Зайцева, Дмитро Таванець
У програмі:
І відділ (фортепіано в 4 руки): Євген Станкович «Прадавні гірські танці Верховини»; Золтан Алмаші «Карпатська пісня»; Євген Оркін «Im Zwergenland» («У країні гномів»); «Rosa de Barcelona» з циклу «Мозаїки»; Олег Безбородько «Фанфари та фуга»; Богдан Сегін «Ru-um-bambar»; Михайло Швед «Відзвуки»; Мирослав Скорик «Сумний блюз», «Канкан зі старої грамофонної плити».
ІІ відділ (2 фортепіано): Геннадій Ляшенко «І дзвону дивного звучання, і тріпотіння листя на вітру...»; Ігор Щербаков «Баркарола»; Богдана Фроляк «Сюїта in C»; Intrada – Romanza – Toccata – Nocturne; Костянтин Віленський «Танок диявола».
5 вересня, 19:00, Концертна студія Польського радіо ім. Вітольда Лютославського (вул. Модзелевського, 59).
Виконавці: Wrocław Baroque Ensemble, Анджей Косендяк – диригент.
У програмі: Микола Дилецький (1630-1690). «Реквіяльна літургія» для 8-голосного хору; «Воскресний канон» для 8-голосного хору.
10 вересня, 18:00. Атріум офісної будівлі SENATOR (вул. Бєлянська, 12).
Виконавці: Ігор Лещишин – гобой; вокальний секстет proMODERN; симфонічний оркестр Вроцлавської філармонії NFM (Вроцлав), диригент – Роман Ревакович.
У програмі: Богдана Фроляк «Концерт для гобоя з оркестром»(прем’єра); Олена Ільницька «До перемоги» для вокального секстету та оркестру (прем’єра).
Квитки продаватимуться в системі Bilety24.pl. Детальніше про захід – на сайті фундації Pro Musica Viva.
Фото: pmv.org.pl