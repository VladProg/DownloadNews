У Львівській національній опері відбувся гранд-концерт «Соломія. Brava!» за участю відомого італійського диригента, художнього керівника та музичного директора фестивалю Дж. Пуччіні Альберто Веронезі та зірок української опери

Про це повідомляє кореспондент Укрінформу.
«У гранд-концерті ми побачимо солістів не всіх театрів зі всіх континентів, де виступала Соломія Крушельницька, але багато з них беруть участь у сьогоднішньому святкуванні безпосередньо на сцені. Ми свідомо підбирали репертуар, який не виконується ні в нашому театрі, ні в багатьох театрах України, щоб почути ту складну музику, над якою працювала Соломія», - розповів генеральний директор - художній керівник Львівської національної опери Василь Вовкун.






У Львові відбувся гранд-концерт, присвячений ювілею Соломії Крушельницької / Фото: МКІП





































На сцені Львівської національної опери серед виконавців – запрошені співаки та співачки з усіх оперних театрів України, солісти, хор та оркестр Львівської національної опери та запрошений зірковий диригент – італієць Альберто Веронезі. Маестро співпрацював з оперними театрами та симфонічними оркестрами Італії, Австрії, Німеччини, Бельгії, США та ін., а на львівській сцені він виступив уперше.
У концертній програмі прозвучали арії та ансамблі з репертуару Соломії Крушельницької, які вона виконувала у найвідоміших театрах світу – від Львова і Одеси до Варшави, Парижа, Мілана, Неаполя, Каїра, Барселони, Лісабона, Буенос-Айреса тощо.
У рамках святкування у Львівській опері відбулося відкриття виставки «Історія тріумфу» про найважливіші етапи творчого шляху світової оперної зірки у сучасному інтерактивному оформленні. Тож перед початком концерту відвідувачі мали змогу детальніше пізнати особистість Соломії Крушельницької.
Також 23 вересня міністр культури та інформаційної політики України Олександр Ткаченко особисто привітав солістів Львівської національної опери - Ярину Котис та Олександра Омельченка з отриманням почесного звання заслужених артистів України.
Як повідомляв Укрінформ, ювілей Соломії Крушельницької відзначають всім світом 23 вересня. Ця дата входить до переліку пам’ятних дат під егідою ЮНЕСКО.
Соломія Крушельницька – українська оперна співачка та національна легенда, чий надзвичайний голос та неповторність акторського перевтілення підкорили серця мільйонів людей на чотирьох континентах світу. Виконавиця понад 60 оперних партій: преса писала про неї як про «Незабутню Аїду», «єдину у світі Джоконду», «неповторну Гальку», «ідеальну Брунгільду», «неперевершену Саломею», «виняткову Валькірію».
Фото: mkip.gov.ua