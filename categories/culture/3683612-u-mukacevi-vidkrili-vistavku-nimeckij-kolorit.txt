У Мукачеві відкрили виставку живопису та декоративно-прикладного мистецтва «Німецький колорит» .

Про це повідомляється у Фейсбуці Мукачівської міської ради, передає Укрінформ.






У Мукачеві відкрили виставку живопису та декоративно-прикладного мистецтва «Німецький колорит» / Фото: Мукачівська міська рада































Експозиція представлена у місті з ініціативи Миколаївського обласного німецького центру та громадської організації «Німецька молодь Закарпаття».
"На першому поверсі Палацу культури й мистецтв - колекція фоторобіт «Один день із життя Катеріненталь». Тут представлені матеріали з приватної колекції Ангеліни Шардт, члена президії Ради німців України, віцепрезидента Асоціації німців України і артдиректора Ради німців України, які розповідають про історію її сім’ї", - йдеться у повідомленні.
Як зазначається, експонати знайомлять глядача з архівними матеріалами та сімейними реліквіями, з життєвим шляхом родини декількох поколінь. Зацікавленість викликають документи, світлини різних часів, вітальні картки, альбоми з віршами та присвятами, поштовими марками, особисті речі, «бабусині» вишиті серветки, килими тощо. Вражає авторська майстерність та краса представлених робіт.
Також на виставці представлено колекцію художніх листівок на тему «Традиції та свята» та колекцію розписаних тарілок, на яких зображені німецькі мотиви та колорит талановитої мукачівської художниці Оксани Метзгер і роботи «Школи третього віку», де вона є керівником.
В міськраді повідомляють, що традиційно, із благодійною місією збору коштів на ЗСУ, а саме для 105 батальйону 63 механізованої бригади, частина представлених на виставці робіт може бути придбана, гроші перерахують на ЗСУ.
До складу Мукачівської тергромади входять кілька населених пунктів, де раніше і дотепер проживають етнічні німці.