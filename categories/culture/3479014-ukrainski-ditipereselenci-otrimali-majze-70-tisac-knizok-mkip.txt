Українським дітям-переселенцям передали майже 70 тисяч книжок.

Як передає Укрінформ, про це Міністерство культури та інформаційної політики повідомляє ц Телеграмі.
За даними МКІП, близько половини із зазначеної кількості отримали маленькі українці, які вимушено виїхали за кордон через війну.
Зокрема 25 тисяч книжок були відправлені до Польщі, майже 5 тисяч - в Австрію, понад тисяча - у Румунію, майже тисяча - до Словаччини.
Ще 25 тисяч книжок були передані у Львівську область для потреб внутрішньо переміщених дітей. 8 тисяч книжок надійшли у Кропивницький, Тернопіль, Дрогобич, Чернівці та Кам’янець-Подільський.
У межах проєкту "Книжки без кордонів" уже надруковані близько 30 тисяч україномовних книжок для дітей, які вимушено виїхали за кордон. Тільки за останній тиждень силами партнерів Українського інституту книги надрукували 10 тисяч примірників.
У міністерстві нагадали, що підтримати проєкт "Книжки без кордонів" може кожен.
Як повідомляв Укрінформ, у квітні Український інститут книги закликав допомогти українським дітям-біженцям отримати книжки рідною мовою та запустив кампанію зі збору коштів.
Фото: Телеграм МКІП