На узбережжі Азовського моря у селі Урзуф Маріупольського району ввечері 2 вересня урочисто відкрили X Міжнародний кінофестиваль «Кіно і ТИ», який пройде за підтримки Держкіно.

Як передає кореспондент Укрінформу, кінофестиваль триватиме з 2 по 5 вересня 2021 року.
В Урзуфі, Мангуші, Ялті, Юріївці та на Білосарайській косі Мангушської СТГ Маріупольського району відбудуться безкоштовні кінопокази та інші цікаві кінозаходи.
Цей ювілейний фестиваль «Кіно і ТИ» пройде під гаслом «Кіно, яке з’єднує».
До складу журі фестивалю увійшли відомі діячі кіно і телебачення України, Нідерландів, Литви, Німеччини, викладачі творчих навчальних закладів. Серед них по червоній доріжці фестивалю пройшли: продюсер, сценарист, режисер і каскадер Валентин Мисливий; заслужений артист України Валерій Пащенко; гість із Литви - кінохудожник і художник-постановник Юрій Григорович; режисер, продюсер Наталя Паламарчук; режисер, постановник, продюсер і сцненаріст Юрій Леута та інші.
Ведучі церемонії відкриття кінофестивалю заявили, що надійшло 1350 заявок на участь із 34 країн світу. В конкурсній програмі змагатимуться 62 роботи з 33 країн і 102 стрічки українського виробництва.
У програмі представлено фільми майже з усіх європейських країн, а також США, Канади, Китаю, Австралії, Ірану, Індії.
Також у програмі ювілейного фестивалю: кінопокази, творчі зустрічі, майстер-класи, семінари, артпрограми та промотури локаціями Приазов’я.
Особливою подією цьогорічного кінофестивалю стане допрем'єрний показ трагікомедії Віллена Новака «Чому я живий», створеної Одеською кіностудією за підтримки Держкіно.
Згідно з програмою кінофестивалю «Кіно і ТИ», вже сьогодні ввечері після урочистого відкриття на суд глядачів буде представлено фільм режисера Костянтина Коновалова «Фортеця Хаджибей».
Як повідомляв Укрінформ, у місті Болград Одеської області 11-18 вересня відбудеться другий міжнародний етнографічний кінофестиваль "ОКО".
Фото: facebook.com/CinemaandYou