Етнографічний проєкт “Баба Єлька” наразі записав понад 700 українських пісень та знаходиться у центрі уваги не тільки в Україні, а й за кордоном.

Про це у Фейсбуці поінформував Офіс віцепрем'єр-міністра з питань європейської та євроатлантичної інтеграції Ольги Стефанішиної, передає Укрінформ.
“На сьогодні проєкт «Баба Єлька» здійснив вже більш ніж 70 експедицій, записав понад 700 українських пісень та знаходиться у центрі уваги не тільки на батьківщині, а й за кордоном”, - йдеться у повідомленні.

Офіс зазначає, що у межах проєкту “Баба Єлька” волонтери Світлана Буланова та Світлана Листюк збирають та зберігають фольклор Кіровоградщини.
“Разом з командою вони прагнуть довести: цей край – не “дике поле”, а багатий на культурну спадщину регіон України”, - поінформував Офіс віцепрем'єрки.
Також у Фейсбук виклали відео “Цінності через історії”, в якому розповідається, як виникла ідея створення проєкту “Баба Єлька”.
Цей проєкт здійснено організацією Internews Ukraine та проєктом UkraineWorld за підтримки Міжнародного фонду “Відродження” у співпраці із Офісом віцепрем’єра з питань європейської та євроатлантичної інтеграції та проєктом ЄС Association4U.
Як повідомляв Укрінформ, інформаційна кампанія EUКраїна розповідає про 6 базових європейських цінностей, розкриває практичний зміст євроінтеграції і ті переваги та можливості, які з’являються в житті українців завдяки інтеграції нашої країни до ЄС.
Фото: Баба Єлька, Фейсбук