На Netflix вперше вийшла створена за підтримки Держкіно стрічка – документальний фільм Аліси Коваленко "Домашні ігри".

Як передає Укрінформ, про це повідомляє пресслужба Держкіно.
«Із 23 грудня картина доступна для перегляду на території Європейського Союзу та Великобританії, в Україні стрічку можна буде подивитись орієнтовно із другої половини січня 2022 року», - йдеться в повідомленні.
Як зазначається, "Домашні ігри" – це історія життя двадцятирічної обдарованої футболістки Аліни Шилової. Після смерті матері, замість посилених тренувань, дівчина мусить присвятити себе догляду за маленькими братом і сестрою. Чи зможе вона під тягарем життєвих обставин досягти мрії та реалізувати свій талант?
Це другий повнометражний фільм режисерки Аліси Коваленко після "Аліси в країні війни" (IDFA Амстердам 2015). Стрічка "Домашні ігри" зібрала 11 нагород міжнародних кінофестивалів та була представлена на більш ніж 100 із них, зокрема й на найбільшому фестивалі документального кіно в Європі IDFA Амстердам 2018 року (в програмі найкращих фільмів року).
Продюсери фільму – Валентин Васянович (Гармата фільм, Україна) та Стефан Сіоан (East Roads, Франція). Стрічку створено за підтримки Державного агентства України з питань кіно, IDFA Bertha фонду, польського національного телеканалу TVP Poland, Current Time TV та британського медіа The Guardian.