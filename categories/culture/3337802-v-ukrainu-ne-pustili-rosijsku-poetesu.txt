В аеропорту «Київ» не пустили в Україну росіянку, яка до того відвідувала тимчасово окупований Крим.

Як передає Укрінформ, про це повідомляє Держприкордонслужба.
Як зазначається, 25-річна росіянка прилетіла з Іспанії. У ході оформлення прикордонники встановили, що вона з порушенням встановленого порядку в’їзду та виїзду незаконно відвідувала тимчасово окуповану територію АР Крим.

"Росіянка, яка виявилася поетесою та авторкою різних проєктів, неодноразово публікувала матеріали на кримську тематику та інформацію про відвідування тимчасово окупованої території України. Жінка зазначила, що на півострів їздила торік і потрапила туди потягом", - ідеться у повідомленні.

Як стало відомо Укрінформу з власних джерел, йдеться про Алісу Денисову, 1996 року народження, яка в соцмережі ВК публікувала інформацію про своє перебування в Криму.
За порушення норм українського законодавства громадянці Російської Федерації відмовили у пропуску через державний кордон та заборонили в’їзд в Україну терміном на три роки.
Як повідомляв Укрінформ, у липні в одному з миколаївських морських торговельних портів під час оформлення іноземного судна військовослужбовці Херсонського прикордонного загону виявили п’ятьох громадян Росії, які незаконно відвідували територію тимчасово окупованого Криму, та заборонили їм в’їзд на територію України.
Фото: ДПСУ