Заявки на участь у Ґетеборзькому книжковому ярмарку, який проходитиме у Швеції з 28 вересня по 1 жовтня, приймають до 31 серпня.

Як передає Укрінформ, про це Міністерство культури та інформаційної політики повідомило у Телеграмі.
Організатором українського стенда на ярмарку виступає Посольство України у Швеції. Для участі буде відібрано шість видавців, ідеться у повідомленні.
Участь у ярмарку є безкоштовною. Видавництво має забезпечити проїзд, проживання і харчування своїх представників, а також самостійно налагодити продаж на ярмарку і постійну присутність представників для продажу та комунікації з відвідувачами.
“Представники Посольства України у Швеції допоможуть учасникам з доставкою книг на ярмарок”, - запевнили у МКІП.
Як повідомляв Укрінформ, наприкінці травня у Варшаві відбувся Міжнародний книжковий ярмарок, на якому Україна була почесним гостем.
Фото: Читомо