Фільм Мар’яна Бушана "Снайпер. Білий Ворон" виходить у прокат у країнах Балтії.

Як передає Укрінформ, про це повідомляє пресслужба Держкіно.
«Частину коштів, зібраних із продажу квитків, буде передано на потреби ЗСУ та на підтримку Спілки теле- та кінопродюсерів України», - йдеться у повідомленні.

Зазначається, що фільм заснований на реальних подіях і розповідає про перебіг російсько-української війни на Сході України, яка почалася 2014 року й триває дотепер. Сьогодні, коли понад два місяці росія веде кровопролитну повномасштабну війну на території України, цей фільм набуває нового змісту.

Життя героя фільму до початку воєнних дій на Донбасі було спокійним. Разом із дружиною Микола відмовився від благ цивілізації та жив сам на сам із природою. Але з приходом війни все змінилося кардинально. Після втрати коханої та ненародженого первістка Микола вступає в добробат, проходить навчання і стає снайпером. Так народжується Білий Ворон, історія якого сьогодні близька багатьом українцям, які стали на захист своєї Батьківщини.

Як повідомляється, виконавці головної ролі у фільмі Павло Алдошин та ролі комбрига Роман Семисал нині захищають Україну на передовій.
Режисер – Мар’ян Бушан. Автори сценарію – Мар’ян Бушан та Микола Воронін. Оператор – Костянтин Пономарьов. Продюсер – Артем Денисов.
У ролях: Павло Алдошин, Марина Кошкіна, Андрій Мостренко, Роман Семисал, Олег Драч, Роман Ясіновський, Олег Шульга.
Фільм створено компанією UM Group за підтримки Державного агентства України з питань кіно.
Як повідомляв Укрінформ, промоматеріали фільму "Снайпер. Білий ворон" були презентовані 23 лютого 2022 року під час Зимового кіноринку Одеського міжнародного кінофестивалю.
Фото: usfa.gov.ua