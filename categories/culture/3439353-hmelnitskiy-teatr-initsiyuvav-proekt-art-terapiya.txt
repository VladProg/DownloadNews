У Хмельницькому академічному обласному театрі ляльок працює проєкт «АРТ-терапія», орієнтований на дітей вимушених переселенців та дітей хмельничан.

Як передає Укрінформ, про це у Фейсбуці повідомляє Хмельницька міська рада.
«Понад 3000 дітей відвідали проєкт «АРТ-терапія», призначений для дітей-переселенців та маленьких хмельничан», - йдеться у повідомленні.
Зазначається, що у Хмельницькому академічному обласному театрі ляльок діти можуть бавитися, малювати та переглядати вистави.
Зокрема, для дітей у театрі доступні міні-театр «Бейбі-бум» (для дітей віком від 1,5 до 5 років), показ мультфільмів, майстер-класи, а також перегляд вистав «Дюймовочка», «Лисичка та ведмідь», «Веселі перегони на лісовій галявині», «Колобок». Вистави відбуваються тричі на день.
Вхід на всі заходи вільний.
Як повідомляв Укрінформ, у Хмельницькому обласному художньому музеї створили арт-хаб для вимушених переселенців.
Фото: Фейсбук Хмельницької міської ради