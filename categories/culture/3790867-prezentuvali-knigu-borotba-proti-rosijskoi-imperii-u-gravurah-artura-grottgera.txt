Книга «Боротьба проти Російської імперії у гравюрах Артура Ґроттґера» розповідає про такий епізод в історії, як Січневе повстання 1863-1864 років.

Про це йшлося на презентації видання в Укрінформі.
Віцедиректор Центру діалогу імені Юліуша Мєрошевського Лукаш Адамський зауважив, що цей епізод історії маловідомий в Україні. "Січневе повстання в історії зазвичай позначається як виключно польське, але я вважаю, що це останнє спільне повстання наших народів проти Московської імперії. Також цей альбом показує минуле України як європейської країни, а це важливо, оскільки в країнах Західної Європи минуле України інтерпретується через призму російської пропаганди й історії. Важливо доносити до людей, що Україна і Білорусь є самостійними європейськими країнами», – наголосив Адамський.

Головний редактор видавництва «Мистецтво» Ніна Прибєга зазначила, що Артур Ґроттґер народився у Львові, у міській картинній галереї зберігаються його живописні твори. У гравюрах Ґроттґера показано відвагу польського народу у боротьбі з московськими загарбниками. На її переконання, ця книга актуальна навіть зараз, через понад 150 років, оскільки ті самі загарбники прийшли нищити на українську землю.
Прибєга зауважила, що останні два роки видавництво у співпраці з Центром діалогу імені Юліуша Мєрошевського видало кілька книг: «Крашанка полякам і русинам на Великдень 1882 року» Пантелеймона Куліша, «Україна XVIII століття в малюнках Йоганна Генріха» і «Боротьба проти Російської імперії у гравюрах Артура Ґроттґера».

Як зауважив директор видавництва «Мистецтво» Сергій Поночовний, «Крашанка полякам і русинам на Великдень 1882» була видана двома мовами – українською та польською. «Її головний посил полягає в тому, що коли українці сваряться з поляками, то сили набуває східна держава – Російська імперія. Головна мета таких спільних проєктів - об'єднати польский та український народ, і маю надію, білоруський», - сказав він.
«Боротьба проти Російської імперії у гравюрах Артура Ґроттґера» – спільне видання українського видавництва «Мистецтво» та Центру діалогу імені Юліуша Мєрошевського – польської державної установи, створеної 2022 року законом Сейму задля зміцнення діалогу поляків з народами Східної Європи.
У книзі під редакцією Лукаша Адамського публікуються малюнки Артура Ґроттґера (1837–1867) – видатного польського художника епохи Романтизму та уродженця Галичини, які присвячені Січневому повстанню (1863-1864) та подіям, що йому передували.
Січневе повстання 1863-1864 років стало найбільшою партизанською війною в Європі у ХІХ столітті. Воно мало величезний вплив на долю польського, українського, литовського, білоруського народів. Після повстання російський міністр внутрішніх справ Російської імперії Петро Валуєв заборонив видавати релігійні, навчальні і освітні книги українською мовою (та званий Валуєвський циркуляр).
Як повідомлялося, Президенти України, Польщі і Литви під час зустрічі у Львові 11 січня 2023 року підписали декларацію, в якій війну з Росією 1863-1864 років назвали “спільним повстанням, спрямованим проти тиранії й гніту”.