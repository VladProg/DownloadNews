Стрімінговий портал Netflix поінформував, що прем’єра другого сезону телесеріалу «Бріджертони» запланована на 25 березня наступного року.

Як передає Укрінформ, про це повідомляє Deadline.
У другому сезоні глядачі зможуть побачити акторів Фібі Дайневор, Джонатана Бейлі, Шеллі Конн, Сімон Ешлі та ін.
Виконавчими продюсерами популярного телесеріалу стали Крис Ван Дюсен, Шонда Раймс та Бетсі Бірс.
Дія серіалу «Бріджертони» відбувається в Лондоні епохи Регентства. Головні герої — четверо братів і чотири сестри з родини Бріджертонів, які починають своє життя у вищому суспільстві. Мета сімейства — видати заміж старшу дочку, прекрасну Дафну. Але всупереч сподіванням дівчини, наречені не квапляться вставати в чергу. Також справі заважає бульварна газетка з плітками, яку випускає загадкова леді Віслдаун і яка обсмоктує на своїх сторінках романи і чутки.
Як повідомляв Укрінформ, стрімінговий портал Netflix заявив, що будуть зняті ще два сезони телесеріалу «Бріджертони».
Фото: Liam Daniel/Netflix