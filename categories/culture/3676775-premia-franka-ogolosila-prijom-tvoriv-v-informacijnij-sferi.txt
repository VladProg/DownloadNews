Державний комітет телебачення і радіомовлення України оголосив прийом творів на здобуття премії імені Івана Франка у галузі інформаційної діяльності.

Про це повідомляє пресслужба Міністерства культури та інформаційної політики, передає Укрінформ.
"Державний комітет телебачення і радіомовлення України з 1 березня до 1 травня 2023 року оголосив прийом публіцистичних творів на здобуття премії імені Івана Франка у галузі інформаційної діяльності. Премія присуджується щорічно до дня народження Івана Франка, 27 серпня, у розмірі 10 тисяч гривень у кожній номінації", - йдеться у повідомленні.
Премія присуджується у таких номінаціях: за кращу публікацію у друкованих засобах масової інформації; за кращий твір у телевізійній сфері; за кращий твір у радіомовній сфері; за кращу наукову роботу в інформаційній сфері.
Для участі у конкурсі подаються публіцистичні твори, що сприяють утвердженню історичної пам’яті народу, його національної свідомості та самобутності, спрямовані на розбудову державотворення та розвиток демократизації українського суспільства.
Як зазначається, твори до конкурсу мають бути опубліковані (оприлюднені) у завершеному вигляді протягом останніх трьох років, але не пізніше, як за півроку до їх висунення.
На здобуття премії можуть бути висунуті роботи як окремих осіб, так і творчих колективів у складі не більше п’яти осіб. Одна й та сама кандидатура не може одночасно висуватися на здобуття премії з двома й більше творами.
Детальнішу інформацію можна дізнатися тут.
Як повідомлялося, Державне агентство з питань мистецтв та мистецької освіти оголосило конкурс на здобуття премії Шекери у галузі хореографії.