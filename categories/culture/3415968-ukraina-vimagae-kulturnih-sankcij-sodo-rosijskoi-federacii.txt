Україна вимагає культурних санкцій щодо Російської Федерації.

Як передає Укрінформ, відповідна заява Державного агентства України з питань мистецтв та мистецької освіти оприлюднена на Урядовому порталі.
"Зважаючи на те, що Російська Федерація свавільно порушує міжнародні договори та суспільні норми, вимагаємо вслід за політичними, економічними, спортивними й іншими санкціями накласти на неї також культурні санкції, і тим самим обмежити її культурну присутність на міжнародній арені. У цій фактично тоталітарній країні культура виконує сервісну функцію і слугує політичній пропаганді", - йдеться у заяві
Так, як зазначається в заяві, від імені України та країн-партнерок, вимагається:
1. Скасувати всі проєкти, до яких причетна Російська Федерація, та проєкти, які мають фінансування російського походження.
2. Заборонити роботу російських культурних центрів на території держав-партнерок.
3. Вилучити з наглядових рад та культурних альянсів громадян Російської Федерації, відмовитися від спонсорства та організаційної підтримки.
4. Скасувати участь Російської Федерації (так, як вже скасовано її участь у Євробаченні) у міжнародних фестивалях, виставках, форумах та мистецьких подіях, серед яких:
а) виставки та ярмарки сучасного мистецтва, зокрема Венеційська бієнале, Art Basel, Documenta та інші;
б) Каннський, Берлінський, Венеційський та інші міжнародні кінофестивалі;
в) Зальцбурзький фестиваль, Авіньйонський фестиваль, Фестиваль Арена ді Верона та інші театральні й музичні події;
г) Літературні події, серед яких Франкфуртський книжковий ярмарок, Лондонський книжковий форум тощо;
5. Унеможливити висвітлення російської культури в мас-медіа;
6. Припинити співпрацю з артистами та митцями, які відкрито підтримують режим Володимира Путіна, як це вже зробили Мюнхенська філармонія, Роттердамський філармонійний оркестр, Театр Ла Скала, Королівська опера в Лондоні та багато інших культурних організацій, що виявили солідарність із Україною.
"Ми, люди, які працюють з культурою і мистецтвом, високо цінуємо позицію деяких російських митців, що відкрито засудили агресію та військові дії Російської Федерації проти України. Мистецтво завжди стоїть на передовій гуманістичних цінностей. Ми розуміємо, що культура не може слугувати пропагандистським цілям, а має бути спрямованою на розвиток критичного мислення та пошук діалогу. Російська Федерація – агресор. Її культура – токсична! Не будьте співучасниками!" ,- закликається у заяві.
Підписанти: Олександр Ткаченко, міністр культури та інформаційної політики; Галина Григоренко, голова Державного агентства з питань мистецтв та мистецької освіти; Володимир Шейко, директор ДУ Український інститут; Оксана Линів, диригентка; Павло Гудімов, куратор, засновник артцентру Я Галерея; Марта Троцюк, засновниця Gallery 101, голова Асоціації галеристів; Артем Брайченко, голова ГО “Британсько-українське товариство”; Костянтин Шумський, галерист; Олеся Домарадзька, галеристка; Сергій Савченко, галерист; Влад Троїцький, режисер, продюсер, засновник GogolFest; Святослав Вакарчук, музикант, лідер гурту “Океан Ельзи”; Макс Яковер, засновник Big City Lab; Олексій Ботвінов, піаніст; Валентин Васянович, кінорежисер; Ольга Плиска-Пасічник, оперна співачка; Андрій Бондаренко, оперний співак; Андрій Курков, письменник; Андрій Юркевич, диригент; Ірма Вітовська, акторка; Наталка Ворожбит, режисерка; Наталія Пасічник, піаністка;Сергій Жадан, письменник; Валентин Сильвестров, композитор; Олег Сенцов, кінорежисер; Наріман Алієв, кінорежисер; Катерина Горностай, кінорежисерка; Павло Маков, художник, учасник Венеційської бієнале 2022; Тамара Трунова, режисерка театру.
Триває п'ята доба відтоді, як президент країни-агресора - Росії - Володимир Путін оголосив війну Україні. Російські війська обстрілюють і знищують ключові об'єкти інфраструктури, ракети влучають у житлові будинки. В Україні запровадили воєнний стан та оголосили загальну мобілізацію.