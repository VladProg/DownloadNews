Міжнародний театральний фестиваль "Мельпомена Таврії", який зазвичай проводився у Херсоні, сьогодні стартує у Львові під гаслом "Голос Херсонщини".

Про це повідомила у Фейсбуці театрознавець, головний редактор "Українського театру" Алла Підлужна, передає Укрінформ.
"Сьогодні емблема херсонського Міжнародного театрального фестивалю "Мельпомена Таврії" у стрічці ФБ буде вельми активною, адже 10 червня 2022 р. розпочинається 24-й фестиваль під гаслом "Голос Херсонщини", - написала Підлужна.
За її словами, сьогодні у Львові засновник і керівник "Мельпомени Таврії" - генеральний директор-художній керівник Херсонського музично-драматичного театру ім. М. Куліша Олександр Книга дасть старт фестивалю. Після цього дев'ять днів у театрах різних міст України та інших країнах відбуватимуться вистави в межах фестивалю.
"Якщо колись концентрація мистецтва була у Херсоні, то тепер театральний Херсон поширив свою енергію на всю Україну. У такому єднанні - сила театру! Почуємо Херсонщину, підтримаємо її людей, надамо їм сил для перемоги!" - додала Підлужна.
Вона переконана, що "вибух" херсонської "Мельпомени" почують в усіх куточках України та далеко за її межами, і таким чином театральний фронт підтримуватиме військовий, "надаючи сили, оптимізму і сенсу нашому опору вселенському злу".
Президент Володимир Зеленський привітав учасників фестивалю "Мельпомена Таврії":
"Наш фестиваль, який у мирні часи проходив у Херсоні, не підкорився російському окупанту, а об’єднав у цей надзвичайно складний час українські театри з театрами багатьох країн світу, що гратимуть вистави у рідних містах, але з їхніх сцен лунатиме підтримка українському Херсону і героїчним херсонцям", - зазначив Президент.
За його словами, митці з різних куточків планети своєю участю у фестивалі демонструють солідарність з Україною, доводячи, що у боротьбі за свободу й незалежність нас підтримує увесь цивілізований світ.
Зеленський нагадав, що багато українських закладів культури постраждали від російської агресії, будівлі деяких і них, як театр у Маріуполі, зруйновані. Однак ніхто не може зруйнувати вільний дух мистецтва, переконаний Президент.
"Щиро дякую театральним діячам за творчість і гуманізм у часи лихоліття війни, за те, що даруєте глядачеві найкращі свої здобутки, утверджуючи одвічні цінності добра, людяності та любові. Упевнений, разом ми зможемо захистити мир і свободу. Дякую усім, хто сьогодні своїм серцем з Україною", - зазначив глава держави.
Як повідомлялося, цьогоріч у фестивалі "Мельпомена Таврії" візьмуть участь 57 театрів із 34 міст та 11 країн: України, Португалії, Чехії, Польщі, Туреччини, Грузії, Німеччини, Румунії, Франції та вперше – Японії і США. Фестиваль об’єднає зусилля з французьким Festival in Extremis.
Крім того, на "Мельпомені Таврії" працюватиме Освітня платформа, у межах якої відбуватимуться онлайн-лекції та майстер-класи.