Стрічка «Схрон» Оксани Войтенко вийшла на онлайн-платформі Takflix.

Про це Укрінформу повідомили у компанії Takflix.
«Схрон» отримав нагороду як найкращий короткометражний фільм Національної програми кінофестивалю «Молодість» у 2020 році. Фільм доступний на усіх територіях з англійськими субтитрами», - ідеться в повідомленні.
Як зазначається, «Схрон» – історична драма про УПА. Україна, 1946 рік, у криївці переховуються повстанці та вагітна жінка – дружина командира. Їх розшукує загін НКВД. Однак все не так просто – хтось із героїв приховує велику таємницю…
Головну роль виконала Вероніка Шостак, яка також грала у фільмах «Брати. Остання сповідь» Вікторії Трофіменко та «Поводир» Олеся Саніна.
Сюжет «Схрону» частково заснований на реальних подіях 1946 року, що відбулися з провідником ОУН Станіславівщини Ярославом «Робертом» Мельником. Перед створенням стрічки режисер дослідила тему через записи служби безпеки УПА та спогади самих повстанців.
Співавтором сценарію став Анатолій Соболевський, який воював у зоні проведення АТО у складі добровольчого батальйону ОУН. Продюсери стрічки - Юрій Мінзянов та Катерина Банах.
«Схрон» був номінований як найкращий короткометражний фільм на кінофестивалі «Кіноколо»-2020 та п’ятій Національній кінопремії «Золота дзиґа».
Фільм знятий за підтримки Державного агентства з питань кіно.