Уряд збільшив граничні обсяги фінансової підтримки національним театрам, художнім колективам, концертним організаціям, національним і державним цирковим підприємствам, що належать до сфери управління Міністерства культури та інформаційної політики.

Як передає Укрінформ, про це повідомляє пресслужба МКІП.
«Ті, хто лобіюють інтереси найціннішої сфери народу – культури, повинні мати стимул продовжувати це робити. Тому підтримка театрів, художніх колективів та цирків є чудовою новиною. Сподіваюся, згодом це стане регулярним явищем», - сказав міністр культури та інформаційної політики Олександр Ткаченко.
Зазначається, що це рішення Кабміну дасть змогу у 2021 році покрити поточні витрати державним закладам, які не забезпечені власними доходами. Завдяки цьому вдасться зберегти діяльність державних театрів, художніх колективів, концертних організацій та цирків, які втратили значну частину власних доходів через карантинні обмеження.
У МКІП нагадали, що на період карантину заклади культури скасували та перенесли на пізніші терміни концерти й вистави, а також внесли зміни в умови роботи персоналу. Практично 9 місяців діяло обмеження щодо кількості відвідувачів у закладах культури. А зараз відвідувати театри, концерти та цирки можна лише за умови вакцинації або наявності негативного ПЛР-тесту, що негативно впливає на відвідуваність закладів культури, фактично призупиняє їх діяльність.
"Така ситуація призвела до втрати доходів та загрози утворення заборгованості із заробітної плати, комунальних послуг та енергоносіїв, виконання зобов’язань за укладеними договорами", - наголосили у міністерстві.