Стартував Сезон культури Велика Британія/Україна для підтримки українського мистецького сектору, який триватиме до березня 2023 року. На реалізацію проєктів у межах Сезону за результатами відкритого конкурсу виділено грантів на суму до 30 тисяч фунтів стерлінгів.

Про це Укрінформу повідомили в Українському інституті.
«Офіційне відкриття Сезону відбулося на міжнародному документальному фестивалі Sheffield DocFest. Делегація українських режисерів і художників продемонструвала свої документальні фільми, твори віртуальної реальності та мистецтва», - поінформували в Українському інституті.
Організатори Сезону розповіли, що концепція Сезону до 30-річчя дипломатичних відносин між Великою Британією та Україною полягала у зміцненні культурних зв’язків шляхом створення можливостей для українських митців у цих країнах. Однак повномасштабне вторгнення росії в Україну змусило організаторів переосмислити тему Сезону «Сценарії майбутнього» та зосередитися на нових пріоритетах українського культурного сектору.
Як зазначила у відеозверненні на відкритті заходу перша леді України Олена Зеленська, коли російська агресія в Україні починалася, всі культурні заходи було відкладено.

«Ми вагалися, чи доречне мистецтво під час війни? Але скоро зрозуміли – саме під час війни дуже доречне. Кожен звук музики, кожен кадр фільму - це культурний фронт, який протистоїть хаосу», - акцентувала вона.
Програма грантів, розроблена організаторами Сезону, допоможе продовжити культурне життя країни. На українські мистецькі проєкти, відібрані за результатами відкритого конкурсу у жовтні 2021 року, у межах Сезону виділено грантів на суму до 30 тисяч фунтів стерлінгів.
Проєкти передбачають резиденції для українських музикантів і танцюристів, театральні постанови, які досліджують українську політичну та культурну історію, професійний розвиток українських журналістів, співпрацю з українськими дизайнерами, фотографами та цифровими художниками для Лондонського тижня моди.
Згідно з програмою заходів, до 28 червня проходить міжнародний документальний фестиваль Sheffield DocFest, на якому три українських режисери презентують свої незавершені документальні фільми.

18-22 липня відбудеться Літня майстерня для перекладачів Британського центру літературного перекладу.
З 7 по 16 жовтня Челтнемський книжковий фестиваль разом із Книжковим Арсеналом відзначатимуть нові голоси в українській літературі на спеціальній події до Дня України.
У листопаді запланований документальний інтерактивний перформанс «Крим, 5-та ранку» на основі творів українських авторів Наталії Ворожбит, Анастасії Косодій, Альберта Сардаряна й Дмитра Косюминського, а також Фестиваль сучасної музики в Хаддерсфілді з акцентом на сучасну українську оперну та камерну музику.
Окрім того, 1 липня в Лондоні Британська рада організовує зустріч діячів з освітньої та мистецької галузей обох країн до Дня України. А 26 серпня Единбурзький міжнародний культурний саміт разом з Українським інститутом ініціює діалог лідерів у культурі в парламенті Шотландії.
Докладніше з програмою Сезону культури Велика Британія/Україна можна ознайомитися на сайті ukuaseason.org.
Sheffield DocFest — провідний фестиваль документального кіно у Великій Британії та один із найвпливовіших ринків документальних проєктів у світі. Кожного червня у Шеффілді представляють широту документальної форми – кіно, телебачення, мистецтво. 29-й DocFest відбуватиметься переважно офлайн за участі режисерів-документалістів, професіоналів та глядачів.