Міністр культури та інформаційної політики Олександр Ткаченко звертався до Європейської мовної спілки щодо виступу Президента Володимира Зеленського на Євробаченні-2023.

Про це очільник МКІП повідомив в ефірі загальнонаціонального марафону «Єдині новини», передає кореспондент Укрінформу.
«Був якийсь конфуз, бо не Офіс Президента, а я звертався до EBU (Європейської мовної спілки - ред.) за тиждень до конкурсу із цією пропозицією. Вони чомусь відправили мені офіційного листа, що це неможливо з політичних причин», - сказав він.
Ткаченко зауважив, що в інтерв'ю англійським журналістам казав, що жодної політики у виступі Президента немає, пояснюючи, що вперше в історії проводиться конкурс не країною-переможцем, а іншою, і вітання Президента країни-переможця було б абсолютно доречним.
Водночас очільник МКІП зауважив, що напередодні конкурсу він зустрівся з представниками EBU, які щодо своєї позиції зауважили, що відбулася «людська помилка».
«Найцікавіше було, коли я зіткнувся з представниками EBU напередодні самого конкурсу, я навіть не питав їх. Вони сказали наступне: «Sorry, human error». Що це означає, ніхто не знає, але очевидно, що висновки на майбутнє вони мають зробити», - сказав Ткаченко.
Як повідомлялося, напередодні фіналу Євробачення ЗМІ писали, що Європейська мовна спілка, який є організатором пісенного конкурсу, відмовила Президентові України Володимиру Зеленському в можливості звернутися до глядачів. Водночас в Офісі Президента сказали, що не зверталися до організаторів щодо такого виступу.