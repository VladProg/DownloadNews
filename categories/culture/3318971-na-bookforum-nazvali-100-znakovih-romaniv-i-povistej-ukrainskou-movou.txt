Український ПЕН та онлайн-медіа The Ukrainians презентували в межах 28-го BookForum у Львові новий спільний спецпроєкт "Від Куліша до сьогодення: 100 знакових романів і повістей українською мовою".

Як передає Укрінформ, про це повідомляється на сайті PEN Ukraine.
Як зазначається, укладання довгого списку та кілька етапів голосування, в яких взяли участь усі члени Українського ПЕН, відбувалися у березні-червні 2020 року. Загалом довгий список складався з 436 позицій. Відповідно до умов проєкту, автори ПЕН не могли номінувати власні твори чи твори, до видання яких вони причетні, а також за них голосувати.

Окрім того, над проєктом працювала дорадча експерта група, до якої ввійшли літературознавці Тамара Гундорова, Микола Рябчук, Оля Гнатюк, Елеонора Соловей, Ірина Старовойт, Анатолій Дністровий, Олексій Сінченко, Ростислав Семків, Олена Галета та Марко-Роберт Стех.
Це вже другий літературний ТОП-100, упорядкований членами Українського ПЕН і опублікований онлайн-медіа The Ukrainians. 2019 року було презентовано спецпроєкт "Від Сковороди до сьогодення: 100 знакових творів українською мовою". Звідтоді читачі цього списку переглянули його сторінки понад 650 тисяч разів.
Як наголошується в анотації проєкту, до нього ввійшли твори, які "збагатили українську та світову літературу, відзначаються особливим авторським стилем, запропонували нові ідеї та смисли, вплинули на розвиток української мови та становлення України". Серед важливих методологічних особливостей списку те, що він об'єднав епічні твори українською мовою, написані у XIХ–ХХІ століттях. Також, на відміну від попереднього списку зі знаковими творами українською мовою, написаними в різних жанрах, у новому списку кожен окремий автор представлений не більше ніж двома творами. Ще одна відмінність – список "Від Куліша до сьогодення" можна переглядати не лише за абетковим, а й хронологічним принципом. Тож якщо в абетковому порядку список відкриває роман Вікторії Амеліної "Дім для Дома" і завершує "Танець тіней" Михайла Яцківа, то в хронологічному на першій позиції опинилася "Чорна рада" Пантелеймона Куліша (1857), а на останній – "За спиною" Гаськи Шиян (2019).
Усі твори в списку "Від Куліша до сьогодення: 100 знакових романів і повістей українською мовою" супроводжуються анотаціями, які написали Марія Бліндюк та Ірина Ніколайчук, а також обкладинками книжок, наданими Науковою бібліотекою Національного університету "Києво-Могилянська академія".
Список 100 знакових романів і повістей українською мовою у хронологічному порядку:

Куліш Пантелеймон, Чорна рада (1857)
Нечуй-Левицький Іван, Хмари (1874)
Мирний Панас, Білик Іван, Хіба ревуть воли, як ясла повні? (1880)
Мирний Панас, Повія (1883)
Франко Іван, Захар Беркут (1883)
Нечуй-Левицький Іван, Старосвітські батюшки та матушки (1884)
Свидницький Анатоль, Люборацькі (1886)
Кобилянська Ольга, Царівна (1896)
Франко Іван, Перехресні стежки (1900)
Кобилянська Ольга, Земля (1902)
Коцюбинський Михайло, Fata morgana (1910)
Коцюбинський Михайло, Тіні забутих предків (1911)
Хоткевич Гнат, Камінна душа (1911)
Яцків Михайло, Танець тіней (1916)
Винниченко Володимир, Записки кирпатого Мефістофеля (1917)
Мартович Лесь, Забобон (1917)
Турянський Осип, Поза межами болю (1917)
Чайковський Андрій, Сагайдачний (1918)
Кримський Агатангел, Андрій Лаговський (1919)
Хвильовий Микола, Повість про санаторійну зону (1924)
Антоненко-Давидович Борис, Смерть (1927)
Хвильовий Микола, Вальдшнепи (1927)
Винниченко Володимир, Сонячна машина (1928)
Домонтович В., Дівчина з ведмедиком (1928)
Підмогильний Валер’ян, Місто (1928)
Плужник Євген, Недуга (1928)
Яновський Юрій, Майстер корабля (1928)
Йогансен Майк, Подорож ученого доктора Леонардо і його майбутньої коханки прекрасної Альчести у Слобожанську Швайцарію (1930)
Підмогильний Валер’ян, Невеличка драма (1930)
Шкурупій Гео, Жанна батальйонерка (1930)
Самчук Улас, Волинь (1932)
Горліс-Горський Юрій, Холодний Яр (1934)
Самчук Улас, Марія (1934)
Тулуб Зінаїда, Людолови (1934)
Яновський Юрій, Вершники (1935)
Вільде Ірина, Метелики на шпильках (1936)
Королева Наталена, Предок (1937)
Трублаїні Микола, Шхуна «Колумб» (1940)
Довженко Олександр, Україна в огні (1943)
Любченко Аркадій, Вертеп (1943)
Багряний Іван, Тигролови (1944)
Косач Юрій, Еней та життя інших (1946)
Осьмачка Тодось, Старший боярин (1946)
Домонтович В., Доктор Серафікус (1947)
Гуменна Докія, Діти Чумацького Шляху (1948)
Багряний Іван, Сад Гетсиманський (1950)
Довженко Олександр, Зачарована Десна (1956)
Осьмачка Тодось, Ротонда душогубців (1956)
Вільде Ірина, Сестри Річинські (1958)
Нестайко Всеволод, В Країні Сонячних Зайчиків (1959)
Тютюнник Григорій, Вир (1960)
Барка Василь, Жовтий князь (1963)
Первомайський Леонід, Дикий мед (1963)
Андріяшик Роман, Люди зі страху (1966)
Гончар Олесь, Собор (1968)
Загребельний Павло, Диво (1968)
Іваничук Роман, Мальви (1968)
Андієвська Емма, Герострати (1971)
Земляк Василь, Лебедина зграя (1971)
Нестайко Всеволод, Тореадори з Васюківки (1972)
Іваничук Роман, Манускрипт з вулиці Руської (1979)
Загребельний Павло, Роксолана (1980)
Гуцало Євген, Позичений чоловік (1981)
Андієвська Емма, Роман про людське призначення (1982)
Шевчук Валерій, Дім на горі (1983)
Слабошпицький Михайло, Марія Башкирцева (1986)
Шевчук Валерій, Три листки за вікном (1986)
Косач Юрій, Володарка Понтиди (1987)
Андрухович Юрій, Рекреації (1992)
Дрозд Володимир, Листя землі (1992)
Андрухович Юрій, Московіада (1993)
Ульяненко Олесь, Сталінка (1994)
Забужко Оксана, Польові дослідження з українського сексу (1996)
Діброва Володимир, Бурдик (1997)
Іздрик Юрій, Воццек (1997)
Кожелянко Василь, Дефіляда в Москві (1997)
Пашковський Євген, Щоденний жезл (1999)
Винничук Юрій, Мальва Ланда (2000)
Іздрик Юрій, Подвійний Леон (2000)
Дереш Любко, Культ (2001)
Ірванець Олександр, Рівне/Ровно (2001)
Кононенко Євгенія, Імітація (2001)
Прохасько Тарас, НепрОсті (2002)
Матіос Марія, Солодка Даруся (2004)
Дністровий Анатолій, Пацики (2005)
Костецький Ігор, Повість про останній сірник (2005)
Стех Марко-Роберт, Голос (2005)
Пагутяк Галина, Слуга з Добромиля (2006)
Забужко Оксана, Музей покинутих секретів (2009)
Шкляр Василь, Залишенець. Чорний ворон (2009)
Жадан Сергій, Ворошиловград (2010)
Лис Володимир, Століття Якова (2010)
Винничук Юрій, Танґо смерті (2012)
Москалець Костянтин, Вечірній мед (2013)
Андрухович Софія, Фелікс Австрія (2014)
Малярчук Таня, Забуття (2016)
Амеліна Вікторія, Дім для Дома (2017)
Жадан Сергій, Інтернат (2017)
Горіха Зерня Тамара, Доця (2019)
Шиян Гаська, За спиною (2019)