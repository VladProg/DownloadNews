У Вінниці відкрилася виставка «Херсон inside/outside», на якій представлені роботи херсонських митців, що нині перебувають в інших містах України та за кордоном.

Як передає Укрінформ, про це повідомляє Суспільне.






Відкриття виставки «Херсон inside/outside» у Вінниці / Фото: Олександр Лапін, Укрінформ








































«Ця виставка про творчий діалог митців, який відбувався всі місяці після повномасштабного вторгнення рф, і про те, як відновлювалися зв'язки один із одним та з Херсонщиною. Ми зрозуміли, що багато хто з друзів виїхав через Грузію у Європу. Особливо прекрасно митців з України приймають європейські арт-резиденції. Людина потрапляє в іншу історію, потрапляє в досить комфортну Європу. І питання: а чи вона потім повернеться? І ми почали збирати всіх онлайн», - розповіла кураторка виставки, голова громадської організації «Центр культурного розвитку «Тотем» Олена Афанасьєва.
За її словами, спочатку митці ділилися своїми історіями виїзду з Херсонщини та розповідали, як живуть. Під час такого віртуального спілкування і з’явилася ідея виставки.
Зазначається, що біля портрета кожного митця є надписи «outside» з прапором країни, в якій він перебуває, або України, та «inside» – це означає, що митець у Херсоні.
Так, драматург Артур Сумароков нині в Литві. Із собою з дому він узяв шматочок від дверей, який сфотографував на різних локаціях. За кордоном чоловік написав кілька п’єс про війну в Україні. Їх переклали різними мовами та показують на європейських сценах.
Стріт-арт художник з Херсонщини Максим Кільдеров пробув в окупації 55 днів. У нього є багато відео, на яких задокументовано все, що відбувалося в окупації. На основі цього Максим планує зробити фільм. Митець продемонстрував відвідувачам виставки трейлер до майбутньої стрічки.