Посилення для рф культурної завіси є вкрай важливим.

Таку думку міністр культури та інформаційної політики Олександр Ткаченко висловив у Телеграмі, передає Укрінформ.
«Я продовжую наголошувати на тому, що сьогодні вкрай важливим є посилення культурної завіси для росії. Її нищівний вплив позначається не тільки всередині, на жителях росії, а й зовн, в тому числі на Європі. Сіяти пропагандистські настрої та маніпулювати думками людей через культуру – низько. Це не більш, ніж політика нацизму, яку використовувала Німеччина у часи Другої світової", - заявив міністр.
За його словами, представники держінституцій рф самі кажуь, що їхня єдина зброя для просування правди» – це культура. "Тому ще раз наголошую: культура не є аполітичною. Вона також може вбивати, хоча й повільніше, ніж кулі", - вважає Ткаченко.
Він зазначив, що триває співпраця з європейськими колегами для організації культурного антивоєнного туру українських ансамблів та колективів, які б поширювали не тільки нашу культуру, а й наші реальні наративи.
За словами Ткаченка, важливо посилювати присутність України в світі.
"У майбутній перспективі ми, перш за все, повинні зосередитися на розвитку людського потенціалу. У післявоєнних умовах важливо підтримувати один одного та єднатися, заохочувати представників креативної індустрії до нових творінь, поширювати культуру діалогу та європейські цінності", - зауважив міністр.
Він висловив переконання, що заклади культури в Україні матимуть достатньо важливу місію, адже саме культура може стати способом рефлексування та повернення до звичного життя.
"Звичайно, не зупинимося популяризувати українську культуру на весь світ. Показувати її глибину та розмаїття, включно із регіональними особливостями, в мистецтві, культурній спадщині, народних художніх промислах", - наголосив Ткаченко.
Як повідомлялося, заклади культури та мистецтв України з 1 квітня поступово відновлюватимуть роботу.