На студії "Новаторфільм" за підтримки Держкіно розпочалися зйомки анімаційного фільму режисера Степана Коваля "Мушля для вушка".

Як передає Укрінформ, про це повідомляє пресслужба Держкіно.
“Для будь-якого режисера є почесним створювати дитяче кіно у своїй країні. Вважаю це особливою відповідальністю перед майбутнім поколінням. Цей фільм буде про головні речі, які не змінюються: взаєморозуміння, дружбу та бажання допомагати слабкому”, - зазначає режисер Степан Коваль.
Як повідомляється, виробництво фільму відбувається у техніці stopmotion за допомогою валяних ляльок. Нова стрічка володаря Срібного ведмедя Берлінського кінофестивалю та лауреата Національної премії України імені Тараса Шевченка Степана Коваля – це історія про толерантність, взаємодопомогу та розуміння.
"Мушля для вушка" – продовження історії про конячку Камелію та її друзів. Хтось може бути не таким, як усі, але це не привід не спілкуватися. Нова пригода обертається навколо Зайчика з вадами слуху. Щоб допомогти йому, друзі вирушають у далеку та екстремальну подорож на пошуки чарівної мушлі, за допомогою якої Зайчик зможе почути світ і навіть більше – спів зірок.
Авторка сценарію – Лана Ра. Продюсер фільму – Ганна Полоніченко. Виробництво – студія "Новаторфільм".
Кінопроєкт став одним із переможців 15-го конкурсного відбору Держкіно.
Прем'єра картини запланована на 2022 рік.