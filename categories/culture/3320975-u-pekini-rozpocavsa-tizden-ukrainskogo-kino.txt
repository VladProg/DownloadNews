У Пекіні у середу, 22 вересня, розпочався «Тиждень українського кіно».

Як передає Укрінформ, про це повідомляє у Фейсбуці Посольство України в Китаї.
«22 вересня у пекінському кінотеатрі «Huaxia Cinemas» відбулася церемонія відкриття «Тижня українського кіно» в рамках ХІ Пекінського міжнародного кінофестивалю за сприяння Посольства України в КНР, підтримки державного підприємства «Національна кіностудія художніх фільмів імені Олександра Довженка» та Національного центру Олександра Довженка», - ідеться в повідомленні.
Зазначається, що свято українського кінематографу розпочалося з показу фільму «Тіні забутих предків» Сергія Параджанова. Протягом тижня китайські глядачі зможуть подивитися відомі українські фільми «Камінний хрест» (режисер Леонід Осика), «Вечір на Івана Купала» та «Білий птах з чорною ознакою» (режисер Юрій Іллєнко).

Тимчасовий повірений у справах України в КНР Жанна Лещинська, виступаючи на церемонії відкриття «Тижня українського кіно», наголосила на важливості міжкультурного діалогу для розвитку українсько-китайських двосторонніх відносин, 30-ту річницю встановлення яких країни відзначатимуть наступного року.
Учасників заходу також привітали голова Державного агентства України з питань кіно Марина Кудерчук та голова Національної спілки кінематографістів України, генеральний директор Національної кіностудії ім. Довженка, кінорежисер Олесь Янчук, а також заступник генерального секретаря оргкомітету ХІ Пекінського міжнародного кінофестивалю Бянь Цзянь.
Покази української кінокласики триватимуть до 30 вересня у п’яти престижних кінотеатрах Пекіна.
Як повідомляв Укрінформ, 24 вересня відбудеться засідання Оскарівського комітету України з відбору стрічки - кандидата на премію «Оскар» у категорії «Міжнародний повнометражний фільм» від України.
Цього року в національному відборі беруть участь 5 фільмів, усі вони створені за державної підтримки. Це «Відблиск», режисер Валентин Васянович (Україна); «Стоп –Земля»/Stop-Zemlia, реж. Катерина Горностай, (Україна); «Носоріг»/Rhino, реж. Олег Сенцов (Україна, Польща, Німеччина); «Погані дороги»/Bad Roads, реж. Наталка Ворожбит (Україна); «Чому я живий», реж. Віллен Новак (Україна, Грузія).