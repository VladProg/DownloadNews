Національна суспільна телерадіокомпанія України 20 травня розпочне переговори з Європейською мовною спілкою щодо проведення міжнародного пісенного конкурсу «Євробачення» наступного року.

Про це він повідомив голова правління Суспільного Микола Чернотицький під час пресконференції у львівському медіацентрі «Україна», передає Укрінформ.
«Дуже круто, що ми доєднуємося до європейської сім'ї. Наступний виклик - це проведення Євробачення-2023 в Україні. Безумовно, якщо раніше це було питання інфраструктури і фінансів, то у нас це ще безпековий фактор. У п'ятницю ми розпочинаємо консультації із Європейською мовною спілкою і процедуру перемовин щодо проведення Євробачення-2023», - сказав він.
Чернотицький зазначив, що рішення ухвалюватиметься разом з Європейською мовною спілкою, і очікує складних перемовин.
Своєю чергою фронтмен гурту Kalush Orchestra Олег Псюк висловив слова вдячності країнам, які зголосилися провести Євробачення у себе, але сподівається, що найбільший європейський пісенний конкурс відбудеться у цілісній, відбудованій і мирній Україні.
Як повідомляв Укрінформ, представник України на Євробаченні, гурт Kalush Orchestra, виграв найбільший пісенний конкурс Європи з показником у 631 бал. Для України ця перемога стала третьою за всю історію виступів на Євробаченні.
Міністр культури та інформаційної політики Олександр Ткаченко висловив впевненість, що наступний конкурс Євробачення, відповідно до правил самого пісенного конкурсу і всупереч деяким пропозиціям, стовідсотково відбудеться в Україні.