Конкурс на посаду директора Мистецького арсеналу, який відбувся 8 вересня, завершився перемогою Олесі Островської-Лютої.

Як передає Укрінформ, про це повідомляє Суспільне.
«Конкурсна комісія переобрала її на цю посаду вдруге й одноголосно», - ідеться в повідомленні.
Як зазначається, Островська-Люта набрала всі 9 голосів. На конкурс також подавалися Ярослав Биструшкін, Ольга Босак, Алла Демура, Оксана Мельничук, Михайло Кулиняк.
Щодо програмних обіцянок, то під час презентації програми Островська-Люта сказала, що місія Мистецького арсеналу - ставати інклюзивним і вільним середовищем. В Арсеналі, на її думку, потрібно вивчати культурну спадщину, розвивати наскрізний різноплановий освітній компонент, інтегрувати різні культурні практики. Також Арсенал має бути інституцією, в якій важлива фізична присутність, оскільки будівля є культурної пам'яткою і вона має бути серцем програмної діяльності.
Основні напрямки, які планує розвивати Островська-Люта, - це музейна та освітня робота, література та книжкова справа, сучасне мистецтво, театр.
Мета - закінчити ремонт та використовувати всі приміщення Арсеналу. Підтримувати ідею збільшення фінансування культурної сфери та Арсеналу зокрема, розвивати команду Арсеналу. Запустити Музей сучасного мистецтва, розширити літературну, книжкову і театральну діяльність, розробити цифрову стратегію інституції.
За словами Островської-Лютої, Мистецький арсенал подав до уряду заявку на збільшення бюджету у 2022 році до 1 мільярда гривень. Такі кошти потрібні з урахуванням початку ремонту та будівництва.
Олеся Островська-Люта очолює Мистецький арсенал останні п'ять років. 8 вересня відбувся повторний конкурс на посаду директора Мистецького арсеналу.
Як повідомлялося, на засіданні 6 липня жоден із кандидатів не отримав достатньої кількості голосів для перемоги.
Фото: suspilne.media