ООН Жінки в Україні та Український інститут вчетверте вручили премію Women in Arts. The Resistance, щоб підкреслити досягнення жінок, які працюють у культурі та мистецтві, а також відзначити їхній внесок у перемогу.

Як передає Укрінформ із посиланням на пресслужбу МЗС, оголошення лауреаток відбулося 7 березня напередодні Міжнародного жіночого дня.
Цьогорічна премія Women in Arts. The Resistance охопила два попередні роки - у 2022 році церемонія не відбулась через початок повномасштабного вторгнення. Її гасло «Вогонь запеклих не пече», а новий сенс премії закладено у назві «The Resistance» та в айдентиці, елементи якої символізують опір.
Цього року лауреатками премії у відповідних номінаціях стали:

Жінки в візуальному мистецтві — Алевтина Кахідзе
Жінки в музиці — Алла Загайкевич
Жінки в театрі — Ніна Захоженко
Жінки в кіно — Аліна Горлова
Жінки в літературі — Галина Крук
Жінки в культурному менеджменті — Юлія Ваганова
Жінки в культурній журналістиці, критиці та дослідженнях — Анастасія Платонова
Особлива відзнака (Special mention) — Юлія Сідорова (Куба)

До процесу відбору номінанток та переможниць були залучені більше 49 незалежних експертів та експерток у сферах, які відповідають кожній з номінацій. Організація премії ґрунтується на затвердженому регламенті, що окреслює етапи та критерії відбору, серед яких актуальні досягнення, національне і/або міжнародне визнання, творчий метод, а також внесок в наближення перемоги.
Women in Arts – це незалежна премія, заснована у 2019 році Українським інститутом та ООН Жінки в Україні у рамках руху солідарності за ґендерну рівність HeForShe. Мета премії – звернути увагу на досягнення жінок, які працюють у сферах культури та мистецтва.