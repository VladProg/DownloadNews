Легендарну італійську акторку й володарку премії «Оскар» Софі Лорен прооперували після перелому стегна.

Як передає Укрінформ, про це повідомляє ANSA.
У пресслужбі 89-річної акторки заявили, що вона потрапила до лікарні після того, як невдало впала у своєму будинку в Женеві (Швейцарія) в неділю.
Італійська акторка мала відкрити в італійському Барі новий ресторан мережі, яка має її ім'я. Інші ресторани «Софі Лорен» розташовані в Мілані та Флоренції та в римському аеропорту Фьюмічіно.
Зазначається, що колишній секс-символ Лорен була першою іноземною акторкою, яка отримала премію «Оскар» за фільм «Дві жінки» в 1961 році.
Вона також має п’ять «Золотих глобусів» у своїй скарбничці.
Як повідомляв Укрінформ, наприкінці серпня британський співак Елтон Джон потрапив до лікарні після того, як отримав травми від падіння у своїй віллі в Ніцці, на півдні Франції.