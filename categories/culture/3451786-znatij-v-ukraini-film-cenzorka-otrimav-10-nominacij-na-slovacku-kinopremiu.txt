Стрічка «Цензорка» спільного виробництва України, Словаччини та Чехії змагається за звання найкращого словацького фільму та є одним із лідерів за кількістю номінацій на Словацьку кінопремію.

Про це Укрінформу повідомили у компанії «Артхаус Трафік».
Стрічку фільмували в Одесі у 2019 році. Український продюсер – Денис Іванов (компанія «Артхаус Трафік») за підтримки Міністерства культури та інформаційної політики України, розповіли в компанії.

«Цензорка» – дебютна повнометражна ігрова картина словацького режисера і сценариста Петера Керекеша. На батьківщині автора фільм представлений одразу в десятьох номінаціях Національної кінопремії «Сонце в сітці» (Slnko v sieti). Стрічка претендує на нагороди за Найкращі ігровий фільм, режисуру, сценарій, операторську роботу, монтаж, звук, музику, костюми, головну жіночу роль (номіновані одразу дві українські акторки: Марина Клімова та Ірина Кірізєва) та жіночу роль другого плану (українка Любов Василіна).

Картина розповідає історію молодої жінки Лесі, яку було засуджено до ув'язнення в одній із виправних установ Одеси. Вона щойно народила первістка і потрапила у світ, населений лише жінками: ув'язненими, медсестрами та наглядачками, жінками різного віку, дружинами та вдовами, дочками, сестрами, вагітними та жінками з дітьми. Якби не колір уніформи, іноді важко було б сказати, хто є хто.
Світова прем’єра фільму «Цензорка» відбулася на Венеційському кінофестивалі, де картину відзначили нагородою за Найкращий сценарій (Іван Остроховський, Петер Керекеш) у конкурсній програмі «Горизонти». Після цього успішна фестивальна історія стрічки продовжилась: вона отримала нагороду «Срібний Х’юґо» за Найкращу режисуру на Міжнародному кінофестивалі в Чикаґо, нагороду арабських критиків за європейський фільм на Каїрському міжнародному кінофестивалі, а також ґран-прі Міжнародного кінофестивалю Les Arcs у Франції.

Переможці словацької Національної кінопремії «Сонце в сітці» будуть оголошені 9 квітня.