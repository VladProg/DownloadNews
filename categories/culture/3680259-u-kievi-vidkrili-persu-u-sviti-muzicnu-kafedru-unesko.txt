У Національній музичній академії України ім. П.І.Чайковського 9 березня відкрили першу у світі музичну кафедру ЮНЕСКО «Музика, освіта, наука – заради миру».

Як повідомляє кореспондент Укрінформу, з цієї нагоди на майдані Незалежності відбувся концерт симфонічного оркестру «Київ-Класик» під орудою керівника кафедри, Артиста ЮНЕСКО в ім’я миру Германа Макаренка, у програмі якого пролунали гімн України та гімн Європи - фрагмент «Оди до радості» Людвіга ван Бетховена.

"Дата відкриття кафедри є знаменною з двох причин: по-перше, сьогодні день народження символу української незламності Тараса Шевченка, а, по-друге, саме цього дня рік тому відбулася мистецька акція «Вільне небо/Free Sky». Тоді на майдані Незалежності Герман Макаренко з оркестром «Київ-Класик» заявив усьому світові, що українська культура незламна і готова до боротьби", - сказав проректор з навчальної роботи Національної музичної академії Віктор Бондарчук.

У розмові з кореспондентом Укрінформу він розповів, що Національна музична академія України нещодавно підписала договір з ЮНЕСКО про заснування кафедри, а сьогоднішня подія є стартовою точкою відліку її роботи.

Бондарчук зазначив, що кафедри ЮНЕСКО різного гуманітарного спрямування є у багатьох вишах, але музична, яка відкрилась у Національній музичній академії, - перша і поки що єдина у світі.
"Вона буде популяризувати українську культуру в Європі і світі і презентувати нашу країну і нашу музичну академію та її досягнення. Наша перевага полягає в тому, що музика як символ єднання націй, держав і континентів може достукатися до всіх сердець. На сьогодні ми формуємо кафедру як структурний підрозділ і надалі будемо реалізувати наші освітні і державні проєкти", - сказав проректор з навчальної роботи.
Своєю чергою представниця ЮНЕСКО в Україні К'яра Децці Бардескі звернула увагу на те, як глибоко війна впливає на життя. людей.
"Сьогодні ми святкуємо опір і силу музики, яка може зробити нас ближчими і надихнути на відновлення. Я вдячна за цю ініціативу "Музика, освіта, наука – заради миру" і оркестру "Київ-Класик" за дивовижні відчуття, які вони нам подарували", - сказала вона.
Координаторка системи ООН в Україні Деніз Браун розповіла журналістам, що минулого тижня у Запоріжжі бачила жахливі наслідки ракетного обстрілу росіянами житлового будинку .
"Ці моменти надзвичайно болісні не лише для кожного українця, а й для всіх нас. Коли слухаєш музику оркестру "Київ-Класик", це нагадує, що в житті існує ще й радість", - поділилася своїми відчуттями Браун.
Диригент Герман Макаренко, згадуючи торішній концерт на майдані Незалежності, який відбувся на 14-ий день повномасштабного вторгнення, коли поблизу Києва тривали бої, зізнався, що тоді було страшно.
"Сьогодні під час концерту я відчував впевненість і радість від того, що за рік багато що змінилося, хоча, на жаль, не до кінця, і війна ще триває", - зазначив керівник музичної кафедри ЮНЕСКО.
Програма UNITWIN/Кафедри ЮНЕСКО започаткована у 1992 році та підтримує створення кафедр ЮНЕСКО і мереж UNITWIN у ключових пріоритетних галузях, що стосуються сфер компетенції Організації - освіта, природні та соціальні науки, культура і комунікації. Сьогодні у світі діє 851 кафедра ЮНЕСКО у понад 115 державах-членах.
У вишах та наукових закладах України створено і діють 10 кафедр ЮНЕСКО у галузях філософії людського спілкування, застосування інформаційних та комунікаційних технологій в освіті, превентивної освіти та соціальної політики, екології техногенних регіонів, кріобіології, прав людини і демократії.