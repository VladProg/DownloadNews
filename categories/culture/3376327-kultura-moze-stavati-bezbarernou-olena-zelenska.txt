Наступного року в Україні має бути ще більше здобутків у створенні безбар’єрного середовища у сфері культури.

Таку думку висловила дружина Президента Олена Зеленська у Фейсбуці, підбиваючи підсумки 2021 року, передає Укрінформ.
"Відвідати музей, концерт, кінотеатр, прочитати книжку – думаю, очевидно, що ці нематеріальні цінності мають бути доступними для всіх українців. Незалежно від того, скільки їм років і в якому вони фізичному стані, мають маленьку дитину у візочку чи проблеми із зором або слухом", - зауважила Зеленська, коментуючи цьогорічні досягнення у межах ініціативи "Культура без бар’єрів".
Зокрема, вона відзначила перетворення острова Хортиця на перший у країні безбар'єрний туристичний об'єкт, створений з турботою та повагою до потреб кожної людини. "Тамтешні маршрути комфортні, незалежно від того, йдете ви на підборах, за руку з дитиною чи користуєтеся кріслом колісним", - написала дружина Президента.
Вона також нагадала, що у грудні відчинив двері оновлений Музей Пінзеля у Львові. "Тепер тут можна користуватися підйомником, взяти аудіогід, щоб вивчати роботи Йогана Георга Пінзеля на слух; читати описи на дотик та навіть торкатися скульптур, які спеціально для цього видрукувані на 3D-принтері", - розповіла Зеленська.
У серпні під гаслом безбар'єрності відбулася Міжнародна виставка фотомистецтва PHOTO KYIV. У фокусі фотохудожників були інклюзивність, різноманіття, потреба у створенні простору, комфортного для всіх.
Легко можна знайти на YouTube і документальний мінісеріал "Безбар’єрні історії, які надихають". Це розповіді про людей, які руйнують бар’єри – у власному житті, у бізнесі, відкривають нові можливості для себе й тих, хто навколо. Перша леді анонсувала вихід наступних 10 серій. "Я дуже хочу, щоб про цих неймовірних українців дізналося якомога більше співвітчизників", - додала Зеленська.
За її словами, це лише декілька прикладів того, як культура може ставати безбар’єрною. "Наступного року їх буде більше. І може бути ще більше, якщо ви до цього долучитеся, створюючи свої безбар’єрні історії, які надихають", - закликала перша леді.
Як повідомляв Укрінформ, 14 квітня уряд схвалив Національну стратегію безбар'єрного простору і створив Раду для контролю і моніторингу виконання цієї стратегії.
Національна стратегія зі створення безбар'єрного простору, ініційована Оленою Зеленською, спрямована на створення умов для рівного доступу до публічного простору для громадян із тимчасовою або постійною обмеженою мобільністю, людей з інвалідністю, батьків з візками, людей на візках тощо.
Україна отримала офіційний статус учасниці Міжнародної ініціативи рівних прав і можливостей "Партнерство Біарріц" у вересні 2020 року. Долучення нашої країни до Партнерства ініціювала перша леді України в грудні 2019 року.
Фото: Олена Зеленська, Фейсбук