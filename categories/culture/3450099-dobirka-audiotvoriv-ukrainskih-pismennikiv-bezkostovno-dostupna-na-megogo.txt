Відтепер на міжнародному медіасервісі Megogo можна безкоштовно слухати антологію короткої української прози.

Як передає Укрінформ, про це повідомляє пресслужба Національної ради з питань телебачення і радіомовлення.
«До цієї серії увійшли 20 коротких оповідань і повістей відомих українських письменників – Лесі Українки, Володимира Винниченка, Ольги Кобилянської, Миколи Хвильового, Майка Йогансена, Наталі Кобринської, Віктора Домонтовича, Катрі Гриневичевої та інших представників українського літературного модернізму», - йдеться в повідомленні.
Зазначається, що над пропонованим слухачам аудіозаписом української прози працювала команда MEGOGO Audio, а журналістка й культурна менеджерка Богдана Неборак стала її упорядницею.
До озвучування творів були залучені українські актори Віталій Ажнов, Олександр Печериця, Анастасія Зюркалова, Марічка Штирбулова, Соломія Кирилова, Катерина Петрашова, а також німецький актор Нілс Ровіра-Муноз. Над звуковим оформленням і режисурою працювала студія «Гур-Гури».
Антологію української короткої прози можна послухати безплатно в додатку MEGOGO у розділі «Аудіо» на смартфонах на базі iOS та Android, а також в автомобілях з аудіосистемою Android Auto та Apple CarPlay.
Фото з відкритих джерел