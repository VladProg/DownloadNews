На Прикарпатті у місті Коломия покажуть виставу «Убогий жайворонок», щоб підтримати зруйнований музей Григорія Сковороди.

Про це у Фейсбуці повідомляє Коломия Культурна, передає Укрінформ.
«У день Незалежності України запрошуємо до спільної трапези вільного духу зі Сковородою та його птахами у писанковому місті Коломия. Цьогочасним показом прагнемо підтримати зруйнований рашистами Національний музей Григорія Сковороди у с. Сковородинівка», - повідомляють організатори дійства.

Зазначається, що вистава відбудеться 24 серпня у Коломийській філармонії «Сокіл». У ній звучатимуть пісні й музика, авторство яких приписують Сковороді.
«На пташиному бенкеті, серед Жайворонків і Тетерваків Філософ дарує нам ключі та практичні дороговкази щасливого життя. Так, як зима війни триває вже пів року.. то вслухаємось у слова самого Сковороди: «Дарую тобі мого «Убогого жайворонка». Він тобі заспіває і взимку, не у клітці, а у твоєму серці, і трохи допоможе рятуватися від ловця і хитруна, від світу цього лукавого», - додають організатори.
Григорій Савич Сковорода - український філософ-містик, богослов, поет, педагог, можливо, і композитор літургійної музики. Мав значний вплив на сучасників і подальші покоління своїми байками, піснями, філософськими творами, а також способом життя, через що його називали Сократом.
Національний літературно-меморіальний музей Г. Сковороди — музей, присвячений життю та творчості Григорія Сковороди, в селі Сковородинівка Золочівської селищної громади Богодухівського району Харківської області. Заснований 1972 року. У ніч проти 7 травня 2022 року музей було знищено прямим влучанням російської ракети.
Фото з сайту kl.informator.ua