Президент України Володимир Зеленський доручив Державному управлінню справами передати нежитлові будинки за адресою на вул. Володимира Винниченка до сфери управління Міністерства культури та інформаційної політики для створення музейно-культурного центру сучасного мистецтва Івана Марчука.

Як передає Укрінформ, відповідний указ оприлюднений на сайті глави держави.
«Погодитися з пропозицією Міністерства культури та інформаційної політики України та Державного управління справами щодо передачі нежитлових будинків, розташованих за адресою: м. Київ, вул. Володимира Винниченка, 10, що перебувають в управлінні Державного управління справами, до сфери управління Міністерства культури та інформаційної політики України для створення музейно-культурного центру сучасного мистецтва Івана Марчука», - йдеться у документі.

Кабінету Міністрів України та Державному управлінню справами Президент доручив забезпечити передачу в установленому порядку об'єктів державної власності з управління ДУС до сфери управління МКІП. Уряд також має опрацювати питання щодо створення музейно-культурного центру сучасного мистецтва Івана Марчука як державного закладу з віднесенням його до сфери управління Міністерства культури та інформаційної політики України, забезпечити виконання необхідних робіт для належного облаштування центру, його ефективного функціонування і розвитку.
Як повідомляв Укрінформ, Президент Володимир Зеленський 11 червня 2021 року підписав указ №232/2021 "Про створення музейно-культурного центру сучасного мистецтва Івана Марчука". Таким чином глава держави підтримав ініціативу представників творчої спільноти щодо створення у місті Києві музейно-культурного центру сучасного мистецтва, де будуть представлені роботи відомого художника.
Згідно з документом, Кабінет Міністрів разом з представниками творчої спільноти мав розробити у місячний строк концепцію музейно-культурного центру та план заходів з його створення.

Документом доручено Державному управлінню справами забезпечити проведення відповідних робіт з реконструкції (ремонту) будівель, розташованих за адресою: м. Київ, вул. Володимира Винниченка, 10, для створення центру та опрацювати питання щодо їх передачі до сфери управління Міністерства культури та інформаційної політики.
Іван Марчук 10 січня оприлюднив у соціальній мережі проєкт концепції свого музейно-культурного центру сучасного мистецтва.
Іван Марчук – народний художник України, лауреат Національної премії України імені Тараса Шевченка, почесний громадянин міст Києва та Тернополя, член Золотої гільдії Римської академії сучасного мистецтва. 2007-о року потрапив до рейтингу “100 найвизначніших геніїв сучасності”, який уклала британська газета The Daily Telegraph.
У доробку майстра близько 5000 картин, які є на всіх континентах світу. За півстоліття творчої діяльності він провів понад 150 монографічних та 50 колективних виставок.
12 травня художнику виповниться 86 років.