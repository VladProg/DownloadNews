Переможницею дитячого Євробачення-2021, який проходив у Парижі, стала учасниця від Вірменії.

Як повідомляє Укрінформ, перемогла в Дитячому Євробаченні представниця Вірменії Малена з піснею Qami Qami ("Вітер, вітер"), яка набрала найбільше голосів серед усіх учасників -- 224 бали.


Українка Олена Усенко з піснею «Важіль» посіла 6 місце, отримавши 125 балів. З них від професійного журі 62 бали і від глядачів 63 бали. 7 балів Україна отримала від журі Німеччини, 8 балів – від Польщі, 12 – від Болгарії, 10 – від Ірландії, 2 – від Вірменії, 3 – від Франції, 6 – від Азербайджану, 2 – від Нідерландів, 12 – від Іспанії.
Загалом у конкурсі взяли участь представники 19 країн: Німеччина, Грузія, Польща, Мальта, Італія, Болгарія, Росія, Ірландія, Вірменія, Казахстан, Албанія, Україна, Франція, Азербайджан, Нідерланди, Іспанія, Сербія, Північна Македонія, Португалія.


Конкурс транслювався наживо з 17:00 на суспільному телеканалі UA: КУЛЬТУРА, а також на фейсбук-сторінці Суспільного Євробачення та офіційному сайті Дитячого Євробачення.
Україна могла проголосувати за свою представницю на сайті jesc.tv під час двох періодів для голосування, що називаються "вікнами для голосування". Перше вікно для голосування було відкрите до конкурсу і тривало з 21:00 17 грудня по 16:59 19 грудня. Друге вікно для голосування відкрилося під час конкурсу і тривало 15 хвилин одразу після виконання останньої пісні на конкурсі. Голосувати можна було лише після перегляду обов’язкових коротких фрагментів виступів усіх учасників.
На кожному етапі голосування можна було проголосувати лише один раз за три пісні, зокрема й за власну країну. Голоси потім переводили у бали й оголошували під час конкурсу.
Результати Дитячого Євробачення-2021 визначалися сумою голосів міжнародних глядачів (50% від загальної кількості балів) і голосів національних журі (50% від загальної кількості балів).
Представниця від України цього року 14-річна Олена Усенко брала участь у Нацвідборі Дитячого Євробачення 2020 року з піснею Never get free і потрапила до фіналу, але поступилася Олександру Балабанову. У 2021 році Усенко прийшла на конкурс з піснею "Важіль", отримала від членів журі 52 бали, від глядачів 11 балів, загалом — 63 бали.
Автором слів та музики пісні "Важіль" є сама Олена. Вона співає про те, як важливо бути щасливим тут і зараз, наповнювати своє життя прекрасним, жити сповна, боротися за своє щастя, бо життя людини неможливо переоцінити.
Речником на Дитячому Євробаченні-2021 від України був Балабанов, який торік посів на конкурсі 7-ме місце з піснею "Відкривай".
Дитяче Євробачення вперше провели 2003 року. Україна бере участь у конкурсі з 2006 року. Відтоді Україна один раз перемагала (Анастасія Петрик з піснею "Небо" у 2012 році) та двічі посідала друге місце (у 2008 та 2013 роках).