Амстердамський Музей Алларда Пірсона в Нідерландах не стягуватиме плату за зберігання «скіфського золота», українські артефакти скоро повернуться в Україну.

Як передає Укрінформ, про це повідомляє Міністерство культури та інформаційної політики.
«МКІП та Музей Алларда Пірсона – археологічний музей Амстердамського університету домовились про повернення музейних предметів державної частини Музейного фонду України з чотирьох кримських музейних установ. З 2014 року вони експонувалися на виставці «Крим – золотий острів у Чорному морі» у Нідерландах», - ідеться у повідомленні.
Документ про це підписали тимчасовий виконувач обов’язків міністра культури та інформаційної політики України Ростислав Карандєєв та виконувач обовʼязків директора університетської бібліотеки Амстердамського університету доктор Фред Вірмен.
Музейні предмети включають колекції кримських республіканських установ «Центральний музей Тавриди», «Керченський історико-культурний заповідник», «Бахчисарайський історико-культурний заповідник” та Національного заповідника «Херсонес Таврійський».
«Повернення артефактів особливого історичного та культурного значення – це знаковий та багатогранний процес. Він об’єднує правові, музейні, дипломатичні та логістичні аспекти. Ми з нетерпінням чекаємо повернення колекцій, одна з яких відома як «скіфське золото», додому в Україну», – зазначив Карандєєв.
Він висловив вдячність Музею Алларда Пірсона за зберігання колекцій протягом 9 років, а також за рішення Нідерландської сторони не стягувати витрати за зберігання музейних експонатів.
Карандєєв подякував партнерам з Міністерства юстиції, Міністерству закордонних справ України, юридичним радникам Bergh Stoop & Sanders N.V. та Посольству України в Нідерландах за державну позицію та професійний супровід справи, а також Національному музею історії України за сприяння процесу.
«Розвиваємо культурну дипломатію разом та повертаємо українські культурні скарби», – наголосив очільник МКІП.
Як повідомляв Укрінформ, 26 січня 2022 року так звані музеї в тимчасово окупованому Криму подали касаційну скаргу на рішення Апеляційного суду Амстердама щодо повернення колекції «скіфського золота» Україні.
26 жовтня 2021 року Апеляційний суд Амстердама ухвалив рішення, що «скіфське золото» мають повернути Україні.
Юридична війна за експонати почалася після того, як ще до окупації півострова Росією, у 2013 році, цінна колекція було вивезена з Криму на виставку в Нідерланди. Виставка "Крим: золото і таємниці Чорного моря" складалася з колекцій п’яти музеїв, один з яких розташований у Києві, а чотири – у Криму (Сімферополь, Керч, Бахчисарай і Херсонес). Виставка проходила у музеї Алларда Пірсона в Амстердамі.
9 червня Верховний суд Нідерландів ухвалив остаточне рішення повернути "скіфське золото" Україні. Він підтвердив рішення апеляції дворічної давності на користь Києва.