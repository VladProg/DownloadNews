Міністри культури країн Центральної та Східної Європи обговорили у Львові підтримку України та планують повернутися із конкретними пропозиціями щодо інвестування.

Про це міністри культури Польщі та Литви Пйотр Глінський і Сімонас Кайрис заявили журналістам за підсумками зустрічі у Львівській національній опері, повідомляє кореспондент Укрінформу.
«Всі ... докладають багато зусиль для допомоги українцям у своїх країнах. Це також важливо, але набагато важливіше зрозуміти, що ми маємо забезпечити зв’язок з Україною для українців, тому що нині вони не у власній країні, тому що їм необхідно відновлювати країну», - сказав Кайрис.
У цьому контексті він відзначив важливість програми Євросоюзу «Креативна Європа», темою якої могла б стати Україна.
За словами литовського міністра, урядовці також обговорили інформаційну сферу та співпрацю щодо блокування російської пропаганди.
Кайрис акцентував також на важливості уваги до українських ЗМІ, їх спонукання бути активнішими і налагоджувати контакти з європейськими країнами.
За його словами, згодом європейські міністри повернуться в Україну з конкретними пропозиціями щодо інвестування в її культуру і спадщину.
«Я думаю, наш головний сигнал після цієї зустрічі полягає в тому, що ми не можемо бути стомленими від війни», - підкреслив міністр культури Литви.
Своєю чергою міністр культури та національної спадщини Польщі Пйотр Глінський зауважив, що польський уряд долучається до численних активностей, зокрема щодо підтримки України та її культури, кооперуючись і працюючи з біженцями від війни, працює на європейському рівні та рівні міжнародних інституцій.
«Україна бореться з свою незалежність, суверенітет, але вона також бореться за Польщу, Литву, Чехію, за Європу і всю цивілізацію. Через це ми тут, і ми співпрацюємо від початку війни і співпрацювали до того», - сказав польський урядовець.
Як повідомляв Укрінформ, у Львівській національній опері міністри культури країн Східної та Центральної Європи 29 червня підписали декларацію про допомогу культурі України під час війни.