У рамках Євробачення-2023 стартувала символічна акція солідарності з Україною, ініційована британською креативною компанією Aurora.

Про це міністр культури та інформаційної політики Олександр Ткаченко повідомив у Телеграмі, передає Укрінформ.
"Кожен охочий може долучитись до акції, як фізично в останній день «Євробачення» о 12:00 за британським часом (14:00 за київським), так і онлайн заспівавши пісню The Beatles «With A Little Help From My Friends». Відео зі своєю версією виконання пісні можна завантажити на будь-який канал соцмереж з хештегом #HelpUkraineSong напередодні та в день Євробачення", - зазначив Ткаченко.

Фото: Tkachenko.UA

За його словами, ініціатива має на меті не тільки створити найбільший у світі фізичний і цифровий флешмоб у Великій Британії під час Євробачення-2023, а й зібрати кошти для українських дітей, які постраждали від війни, через донат на War Child.
"Такі ініціативи не просто об’єднують людей, а й несуть у собі неймовірну концентрацію підтримки української культури та нашої мужньої держави, яка бореться за цінності свободи у неспровокованій війні", - наголосив міністр.
Як повідомлялося, з 1 до 14 травня відбудеться EuroFestival, створений у колаборації України та Великої Британії. Це спеціальна подія перед Євробаченням, де буде представлено 24 унікальні проєкти, з яких 19 створено у співпраці митців двох країн. Зокрема, там відбудеться презентація нового альбому кримських пісень Джамали QIRIM у супроводі Філармонічного оркестру ВВС.