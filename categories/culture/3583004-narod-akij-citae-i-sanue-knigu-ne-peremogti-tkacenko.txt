Навіть під час війни українці ходять у бібліотеки, причому дедалі більше беруть читати книжки українською мовою.

Про це написав міністр культури та інформаційної політики Олександр Ткаченко у Фейсбуці у Всеукраїнський день бібліотек, передає Укрінформ.
"Сьогодні, коли читальні зали облаштовують в бомбосховищах, коли бачиш відданість наших бібліотекарів захищати книги ціною свого життя на окупованих територіях, жагу продовжувати роботу та шукати їй нові форми, коли бачиш кількість відвідувань бібліотек протягом цього року – а це 91,8 млн (у т.ч. звернень на веб-сайт бібліотеки), я впевнений, що народ, який читає та шанує книгу - не перемогти", - зазначив очільник МКІП.

За його словами, бібліотеки під час війни нерідко стають гуманітарними хабами, а на тимчасово окупованих територіях це завжди місця особливої уваги загарбників. Він підкреслив, що росіяни нищать книжки українською мовою та твори українських авторів, намагаються замінити їх на низькопробні бульварні видання російською, "бо мета рф – знищення української ідентичності".
"Але навіть зараз, під час війни, українці ходять до бібліотек та все більше беруть читати саме книжки українською", - зазначив Ткаченко.
Міністр привітав бібліотекарів, відвідувачів та читачів зі святом та побажав продовжувати завзято тримати культурний фронт.
Всеукраїнський день бібліотек відзначається щороку 30 вересня.
Фото: Фейсбук Олександра Ткаченка