Четвертий Фестиваль кінооператорського мистецтва «КІНОКО» оголосив 5 жовтня переможців конкурсних програм.

Як передає Укрінформ, про це повідомила у Фейсбуці пресслужба фестивалю.
Як зазначається, у конкурсі короткометражних фільмів «КІНОКО» 2021 переміг «Паперушка», оператор-постановник Олександр Коротун. Спеціальну відзнаку отримав «Велотренажер», оператор-постановник Ян Васянович за точне художнє рішення.

Найкращим повнометражним документальним фільмом фестивалю визнано «Сіль з Бонневіля», оператор-постановник Денис Мельник, Сергій Стеценко, Дмитро Гораш.
Найкращим повнометражним ігровим фільмом «КІНОКО» 2021 стали «Погані дороги», оператор-постановник Володимир Іванов.
Спеціальні відзнаки отримали «Май далеко — Май добре», оператор-постановник Сергій Кіреєв за найяскравіший дебют в документальному повнометражному фільмі; «Сторонній», оператор-постановник Сергій Смичок за художню та технічну досконалість.
Найкращим кліпом фестивалю став «Гибкий Чаплинъ — Fauteuril lit», оператор-постановник Ілля Максименко. Спеціальну відзнаку отримав оператор-постановник Костянтин Примаченко за найяскравіший образ у власному кліпі «Repeat after me: happiness is only a habit».
Найкращим рекламним відео визнано «Express your taste» для Coca-Cola, операторки-постановниці Євгенія Бондаренко, Ольга Черних. Відзнаку отримало рекламне відео Вакцинація «Діти» для МОЗ України, операторка-постановниця Свєта Апаріна.

Гран-прі студентського конкурсу «КІНОКО» 2021 отримав документальний фільм «Земля крутиться», операторка-постановниця Олена Кириченко.
У категорії студентський ігровий короткометражний фільм переміг «Ну ти і дура, Лізо», операторка-постановниця Анастасія Рощук.
У категорії студентський документальний короткометражний фільм — «Наташа», оператор-постановник Сергій Борисов.
У категорії Експеримент — «Облуда», оператор-постановник Роман Поляков.
У категорії Етюд - «Очі голубого собаки», операторка-постановниця Валерія Мартиненко.

Спеціальні відзнаки отримали роботи: «Енсо (Коло)», операторка-постановниця Софі Музиченко за сміливі візуальні рішення; «Графітовий етюд», оператор-постановник Лео Джишиашвілі за цілісне світлове та композиційне рішення; «Ми», оператор-постановник: Богдан Гайдаш за символізм в кіно; «Тихограй», оператор-постановник Дмитро Алтунін за художній образ у портреті людини.
Як повідомляв Укрінформ, офіційна програма 4-го Фестивалю кінооператорського мистецтва «КІНОКО» включає шість конкурсів: студентського, повнометражних ігрових фільмів, повнометражних документальних фільмів, короткометражних фільмів, музичного відео та реклами. Журі фестивалю цьогоріч очолює оператор-постановник В'ячеслав Цвєтков.
Організатори фестивалю «КІНОКО» 2021, який розпочався 1 жовтня в Київському Будинку кіно, оголосили, що в останній день фестивалю, 5 жовтня, відбудуться безкоштовні покази фільмів - переможців конкурсних програм.
Фестиваль відбувається за підтримки Державного агентства з питань кіно.
«КІНОКО» - перший в Україні фестиваль кінооператорського мистецтва, започаткований 2018 року. Він покликаний відкривати нові імена у галузі кінематографії та робити огляд найцікавіших здобутків, перш за все студентського кіно.