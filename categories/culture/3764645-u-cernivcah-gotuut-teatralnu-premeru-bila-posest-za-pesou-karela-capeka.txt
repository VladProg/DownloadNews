У Чернівецькому муздрамтеатрі імені Ольги Кобилянської готуються до прем'єри вистави "Біла пошесть" за однойменною п'єсою чеського письменника Карела Чапека.

Про це у Фейсбуці повідомляє Чернівецька ОВА, передає Укрінформ.
"Запрошуємо на прем’єру трагіфарсу "Біла пошесть", за однойменною п'єсою чеського письменника-фантаста Карела Чапека", - йдеться у повідомленні.
За словами художника-постановника вистави Богдана Поліщука, підготовлений матеріал сьогодні резонує саме в Україні.
"Ми тут можемо вловити щось особливе, щось, що може побачити й відчути людина у воюючій країні, країні, яка переживши пандемію ковіду захищається від вторгнення диктаторської армії. Це буде доволі темна вистава. Глядачі це зрозуміють, адже світ в якому все відбувається – концентрований образ країни-агресора", – каже він.






У Чернівцях готують театральну прем'єру «Біла пошесть» за п'єсою Карела Чапека / Фото: Чернівецька обласна військова адміністрація








































Режисер вистави Дмитро Леончик визначив її жанр як трагіфарс "із акцентом на Фарс".
"І дійсно в нас буде багато гри, перебільшення, стьобу. Мені це подобається. Я думаю, сьогодні про такі складні речі варто говорити без зайвого пафосу й надуманості. Мої роботи як художника сценографа зазвичай асоціюються з візуальним, естетичним чи "красивим" театром. Ця робота зовсім інакша, інший підхід. Тут швидше гра в антиестетику і в підкреслену трешовість, як зараз кажуть", – пояснює режисер.
Тіні у цій виставі особливо символічні. Це вистава про те, як засинає ціле суспільство і чудовисько цього колективного сну виривається в реальність. Це погляд на ворога, з яким сьогодні воює Україна.
Показ відбудеться 23-24 вересня на головній сцені в Чернівецькому музично-драматичному театрі ім. О. Кобилянської.
Як повідомлялося, у Чернівецькій області тривають зйомки повнометражного художнього фільму "Вічник. Сповідь на перевалі духу" за твором лауреата Шевченківської премії Мирослава Дочинця.