У місті Балтімор (США), в кінотеатрі Flagship Cinemas Eastpoint, 24 квітня відбулась північноамериканська прем’єра створеної за підтримки Держкіно документальної стрічки UKE - The Untold Story of Hockey Legends про українських хокеїстів NHL.

Про це повідомляє пресслужба Держкіно, передає Укрінформ.
«Показ був благодійним, всі зібрані від показу кошти будуть передані на потреби ЗСУ», - йдеться в повідомленні.
Як зазначається, стрічку глядачам представили режисер та продюсер Володимир Мула та один з героїв фільму, володар Кубку Стенлі 1992 Джеф Чикрун, який знайшов час у своєму щільному графіку і одразу після телеефіру на FOX Sports прилетів до Балтімора, щоб висловити свою підтримку українському народу.

«Завдяки Flagship Cinemas Eastpoint та Dnipro Ukrainian Club ми зібрали кошти. В Україну підуть медичні аптечки, обойми для гвинтівок, спорядження та інші речі, зараз конче необхідні нашій країні», - прокоментував Мула.

Повідомляється, що наступний благодійний показ стрічки пройде 29 квітня у Варшаві (Польща), о 18:30 у Kino Luna за адресою ul. Marszałkowska, 28. Вхід вільний, збиратиметься допомога у вигляді пожертв для ЗСУ та українців, що постраждали від російської навали.
Документальний фільм Володимира Мули «UKE/ЮКІ - Історія перемог вільних українців» розповідає історії видатних зірок українського походження, які формували найвідомішу хокейну лігу світу NHL. Ukrainians або UKE – саме так у Північній Америці називають вихідців з України. Їхні історії викликають захват та мотивують. Через відчай і біль до успіху, через свободу і жагу перемагати до тріумфу – їхні імена назавжди вписано в історію найвідомішої хокейної ліги.
Режисер та продюсер – Володимир Мула, автор сценарію – Микола Васильков, оператори – Олег Шевчишин, Дмитро Шиповський, Станіслав Ткачов, Олександр Терновий, режисер монтажу – Андрій Луннік, консультант – Євген Количев.
Герої: Орест Кіндрачук, Іван Буцик, Кен Данейко, Джеф Чикрун, Ерик Нестеренко, Брюс Драйвер, Володимир Грецький, Еді Шах, Руслан Федотенко, Іван Грецький.
В епізодах: Джері Савчук (син Тараса Савчука), Келі Груді (хокейний аналітик телеканалу CBC), Роман Коваль (історик), Мирон Биць (Президент УСЦАК), Орест Теплий (приватний колекціонер).
Стрічку створено за підтримки Державного агентства України з питань кіно.
Як повідомляв Укрінформ, документальна стрічка Володимира Мули »ЮКІ / Історія перемог вільних українців» стала доступною для перегляду на одному з найпопулярніших світових відеосервісів Apple TV.
Раніше Асоціація спортивних журналістів України визнала стрічку головною медіаподією 2021 року.
Фото: Держкіно