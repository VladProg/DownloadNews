Проєкти українських митців будуть представлені на фестивалі сценічного мистецтва URBÄNG!, який пройде з 5 до 8 жовтня у Кельні.

Про це Укрінформу повідомили в пресслужбі Українського інституту.
«У фокусі цьогорічного фестивалю сценічного мистецтва URBÄNG! українські митці на війні та в екзилі. Глядачі фестивалю побачать два проєкти, створені за сприяння Українського інституту, і два проєкти, які були відібрані Українським інститутом до міжнародної презентації в рамках шоу-кейса українського театру на міжнародному фестивалі в Авіньйоні», - поінформували в Українському інституті.
Зокрема, це документальний перформанс “Крим, 5 ранку”, міжнародний музично-театральний проєкт “Наш спів для Бабиного Яру” від Dash Arts, постдокументальний проєкт WE: медіатеатру “Хроніки війни, любові та ненависті” та виставу Театру Лесі “Imperium delenda est” (Імперія повинна впасти).
Серед інших подій на фестивалі – концерт гурту “Лінія Маннергейма”, вистава-лекція з херсонським соціологом та театральним діячем Миколою Гоманюком, вистава “Чорний пес” Театру від 16 років тощо.
Зазначається, що фестиваль URBÄNG! порушує питання майбутньої життєздатності і обороноздатності європейських демократій та створює простір для дискусій про пацифізм та право на самозахист.
Український інститут став партнером фестивалю, а його програму розробили українські митці, які були змушені залишити країну.
Як повідомлялося, Український інститут книги та Goethe-Institut в Україні представлятимуть національний стенд на Франкфуртському книжковому ярмарку із 19 до 23 жовтня.