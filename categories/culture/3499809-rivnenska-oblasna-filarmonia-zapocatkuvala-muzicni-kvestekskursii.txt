Оригінальні мандрівки у світ музики запровадили у Рівненській обласній філармонії.

Про це повідомляє кореспондент Укрінформу.
«Основна цільова аудиторія квест-екскурсії «Таємниці Органного залу» - діти. Саме для них відтепер щосуботи та щонеділі проводимо такі захоплюючі квести, під час яких учасники, виконуючи різні завдання, мандрують всіма закутками Органного залу, аби не тільки дізнатися про історію цієї будівлі, але й послухати фрагменти класичної музики. Кожна дитина, одягнута у плащ мандрівника, отримує карту із завданнями та спеціальний амулет-пазл, який потрібно скласти, аби «віднайти» й почути ту чи іншу старовинну мелодію», - розповіла кореспондентові агентства директорка Рівненської обласної філармонії Елеонора Стеценко.
За її словами, дітей під час таких екскурсій, одна з яких, завершилася сьогодні, супроводжуватимуть загадкові «мешканці» Органного залу. Це - Муза Кліо, Нотоносець, Скрипаліна Страдиварівна, Барабан, Метроном, Готика, Акустика.
Також екскурсантів ознайомлюють з творчістю композиторів Казимира Любомирського, Каміля Сен-Санса та інших.






Оригінальні мандрівки у світ музики запровадили у Рівненській обласній філармонії / Фото: Рівненська обласна філармонія

























Окрім цього, юним меломанам пропонують послухати найбільший у світі музичний інструмент – орган, почути гру струнного квартету, дізнатися про різні музичні терміни і, навіть, за методом Карла Орфа, спробувати відтворити ритм засобами body percussion, тобто за допомогою власного тіла.
Зал камерної та органної музики Рівненської філармонії відкрили 35 років тому у будівлі колишнього костелу. У 1989 році тут встановили орган, виготовлений за індивідуальним проєктом чеською фірмою «Рігер — Клосс». Унікальний інструмент дозволяє виконувати весь спектр світової органної музики. Тут відбуваються щорічні музичні фестивалі за участю кращих органістів України та Європи.