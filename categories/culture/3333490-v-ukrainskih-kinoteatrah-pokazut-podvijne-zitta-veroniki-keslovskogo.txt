З 27 жовтня українських глядачів чекають кінотеатральні покази знаменитої стрічки «Подвійне життя Вероніки».

Як передає Укрінформ, про це повідомляє компанія “Артхаус Трафік”.
“У 2021 році одночасно відзначаються 30-річчя картини та 80-річчя від дня народження її режисера – визнаного майстра європейського кінематографа Кшиштофа Кесльовського. Саме цьому й присвячений вихід фільму. Покази відбудуться у великих містах України з 27 жовтня. Фільм демонструватиметься мовою оригіналу з українськими субтитрами”, - йдеться у повідомленні.


Як зазначається, Кшиштоф Кесльовський – видатний польський кінорежисер і сценарист, творець фільмів «Аматор», «Випадок» і трилогії «Три кольори», володар «Срібного ведмедя» Берлінале, «Золотого лева» Венеційського кінофестивалю та номінант на премію «Оскар». Музична мелодрама «Подвійне життя Вероніки» стала для режисера першим міжнародним проєктом, знятим не лише у Польщі.

Сюжет стрічки розгортається довкола двох дуже схожих дівчат з однаковим ім'ям. У Польщі мешкає Вероніка, яка, маючи гарний голос, починає виступати на сцені. У Франції живе інша Вероніка, яка теж мріє співати, але їй не вдається здійснити своє бажання, і вона з головою занурюється в радощі кохання. Їх обох пов’язує щось незриме: коли закінчиться життєвий шлях однієї, інша немов підхопить і продовжить її життя.

В “Артхаус Трафік” нагадали, що прем’єра стрічки відбулася на Каннському кінофестивалі у 1991 році, де робота була відзначена трьома нагородами: За найкращу гру акторки (Ірен Жакоб), від Міжнародної федерації кінопреси (ФІПРЕССІ) та від екуменічного журі.
Картина входить до таких престижних рейтингів, як «1001 фільм, який ви повинні подивитися за своє життя» та «500 найкращих фільмів за версією журналу Empire». Рейтинг стрічки на сайті Rotten Tomatoes - 83%, а на сайті Metacritic – 86 балів.

Реліз фільму «Подвійне життя Вероніки» є продовженням серії кінокласики в українських кінотеатрах від компанії «Артхаус Трафік» (цьогоріч вона випускала в прокат «Шербурзькі парасольки» Жака Демі, «Чунцінський експрес» і «Любовний настрій» Вонга Карвая та «Пролітаючи над гніздом зозулі» Мілоша Формана).
Фото: film.org.pl