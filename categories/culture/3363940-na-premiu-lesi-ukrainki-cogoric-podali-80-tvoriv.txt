Понад 80 творів для дітей та юнацтва змагатимуться за премію імені Лесі Українки у чотирьох номінаціях.

Як передає Укрінформ, про це повідомляє пресслужба Держкомтелерадіо.
"1 грудня Держкомтелерадіо завершив прийом заявок на участь у конкурсі на здобуття премії Кабінету Міністрів України імені Лесі Українки за літературно-мистецькі твори для дітей та юнацтва за 2021 рік", - йдеться у повідомленні.
Зазначається, що у номінації «Літературні твори для дітей та юнацтва» подано 54 роботи 40 авторів. Книги, що висунуті на премію, вийшли друком у 34 українських видавництвах і видавничих організаціях.
У номінації «Художнє оформлення книжок для дітей та юнацтва» змагатимуться 16 робіт 11 художників-оформлювачів. Ці книги вийшли у видавництвах «Фоліо», «Адеф-Україна», «Талант» (ПП«Юнісофт»), «Діпа», «Рідна мова», «Ранок».
Також цього року на здобуття премії імені Лесі Українки висунуто шість театральних вистав для дітей та юнацтва. Це вистави обласних академічних театрів ляльок Івано-Франківська, Житомира, Черкас, Херсонського обласного академічного музично-драматичного театру імені Миколи Куліша, Мукачівського міського драматичного театру, а також Київського творчого об’єднання «Мікс».
У номінації «Кінотвори для дітей та юнацтва» висунуто 5 робіт, серед яких - повнометражний ігровий фільм «Стоп-Земля» режисерки та авторки сценарію Катерини Горностай, один комедійний дитячий мюзикл, одна телепрограма та три аудіовізуальні твори.
З повним списком претендентів на премію імені Лесі Українки можна ознайомитись за посиланням.
Як повідомлялося, премія Кабінету Міністрів України імені Лесі Українки за літературно-мистецькі твори для дітей та юнацтва заснована за пропозицією Держкомтелерадіо в 2004 році. Вона присуджується щороку у чотирьох номінаціях до дня народження Лесі Українки за твори, які сприяють вихованню підростаючого покоління у дусі національної гідності, духовної єдності українського суспільства та здобули широке громадське визнання.
Організаційне забезпечення роботи Комітету з присудження Премії імені Лесі Українки здійснює Держкомтелерадіо. В установленому порядку він вносить пропозиції Комітету до Кабінету Міністрів України для прийняття рішення про присудження премій.