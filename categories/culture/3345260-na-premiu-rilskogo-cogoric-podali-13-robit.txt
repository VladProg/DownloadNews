На здобуття премії імені Максима Рильського цьогоріч подали 13 творів.

Як передає Укрінформ, про це повідомляє Держкомтелерадіо.
“Держкомтелерадіо завершив прийом заявок на участь у конкурсі на здобуття премії Кабінету Міністрів України імені Максима Рильського та опрацював подані пропозиції”, - йдеться у повідомленні.


Фото: comin.kmu.gov.ua

Премія має дві номінації: за переклад українською мовою творів видатних зарубіжних авторів; за переклад творів українських класиків та сучасних авторів мовами народів світу.

На здобуття премії у першій номінації надійшло вісім опублікованих творів від шістьох авторів-перекладачів з англійської українською. За премію змагатимуться Валерій Кикоть, Юрій Вітяк, Олена О’Лір, Віктор Морозов, Євгенія Кононенко, Володимир Шевчук.
Читайте також: Букерівську премію-2021 отримав письменник із ПАР
У другій номінації на здобуття премії висунуто п’ять перекладних творів з української мови на англійську та французьку. Це, зокрема, переклади антології української поезії, вибрані поезії Павла Мовчана, “Мальованої історії Незалежності України” Братів Капранових та інші. За премію змагатимуться Світлана Соболєвська, Марина Черник, Анастасія Шекера, Дмитро Чистяк, Ніколь Лоран-Катріс.
Твори, що надійшли на конкурс, будуть передані для ознайомлення членам комітету з присудження Премії Кабінету Міністрів України імені Максима Рильського.
З повним переліком поданих робіт можна ознайомитись на сайті Держкомтелерадіо.
Як повідомляв Укрінформ, Шевченківський комітет оприлюднив списки творів, поданих на здобуття премії 2022 року.