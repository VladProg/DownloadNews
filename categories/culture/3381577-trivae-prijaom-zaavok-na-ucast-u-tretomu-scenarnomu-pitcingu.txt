Триває прийом заявок на участь у третьому конкурсі “Сценарний пітчинг”, що проходитиме 3-4 лютого у форматі Zoom-конференції.

Як передає Укрінформ, про це нагадує Українська кіноакадемія у Фейсбуці.
“Заявки від сценаристів приймаються до 11 січня. До участі запрошуються як професійні сценаристи, так і початківці, які мають оригінальні ідеї сценарію”, - ідеться в повідомленні.
Зазначається, що ідеї сценаріїв розглядатимуться у таких категоріях: повнометражні ігрові фільми для широкої глядацької аудиторії; повнометражні ігрові фільми фестивального спрямування; короткометражні ігрові фільми; серіали для VOD або мультиплатформні серіали; анімаційні серіали як для телевізійного формату, так і мультиплатформні.
Щоб подати заявку, треба зареєструватися за посиланням, обравши статус “професіонал”, після чого обов’язково вказати у полі "професія" - сценарист. Після реєстрації зможете подати сценарій - інструкція за посиланням. До розгляду у пітчингу обов'язково мають бути подані логлайни та синопсиси існуючих сценаріїв або ідей для сценаріїв.
До пітчингу будуть допущені ті ідеї сценаріїв, що відповідають таким критеріям: технічні (подана вся необхідна інформація), відповідність категоріям, ідея зацікавила хоча б трьох продюсерів.
Повідомляється, що пітчинг відбуватиметься у декілька етапів: до 11 січня — приймання заявок від сценаристів; 12-13 січня — перевірка відповідності заявок технічним критеріям відбору; з 14 до 30 січня — голосування продюсерів; 3-4 лютого — презентація відібраних проєктів перед продюсерами в форматі Zoom-конференції.
“Сценарний пітчинг” — проєкт для продюсерів, що перебувають у пошуках нових ідей, а також для сценаристів, які прагнуть презентувати свої ідеї та сценарії продюсерам. Організатори проєкту — Українська кіноакадемія та онлайн-база українського аудіовізуального сектору DzygaMDB.
Перший “Сценарний пітчинг” відбувся онлайн у червні 2020 року. Ініціатором його проведення став сценарист Сергій Касторних. Другий “Сценарний пітчинг” відбувся у лютому 2021 року.