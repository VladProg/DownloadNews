27-й щорічний фестиваль «Нове німецьке кіно», що стартує в Києві 7 жовтня, оголосив програму.

Про це Укрінформу повідомили в компанії «Артхаус Трафік».
«До програми кіноогляду, який проводиться Goethe-Institut в Україні спільно з компанією «Артхаус Трафік», цього року увійшли 7 фільмів. Серед них хіти Берлінале, Канн, а також стрічка, знята у копродукції з Україною», - ідеться в повідомленні.
Як зазначається, відкриє фестиваль камерна комедія «Поганий сусід» – дебютна режисерська робота відомого німецького актора Даніеля Брюля («Перший месник: Протистояння», «Безславні виродки», «Гуд бай, Ленін!»). Конкурсант Берлінале і хіт Одеського міжнародного кінофестивалю, цей фільм розповідає про неочікувані перепони на шляху відомого актора до важливих кінопроб.
«Хід короля» – це екранізація роману «Шахова новела» Штефана Цвейґа. Події історичної драми режисера Філіппа Штьольцля розгортаються в 1938 році в окупованій нацистами Австрії. Головний герой потрапляє під арешт і, ув’язнений в одиночній камері, вчиться грати в шахи – гру, яка стане його спасінням. Стрічку відзначено Баварською кінопремією за найкращі акторську гру (Олівер Мазуччі) та продакшн.
Про становлення однієї з ключових фігур німецького кінематографа розповість біографічна драма «Фасбіндер», відібрана в 2020 році до офіційної конкурсної програми Каннського кінофестивалю. У своїй стрічці Оскар Ройлер відтворив початок кар’єри Райнера Вернера Фасбіндера, якого ще довго після його короткого життя називатимуть геніальним режисером та неймовірним розбишакою водночас.
Стрічка «Суперник» – робота Маркуса Ленца, створена в копродукції Німеччини та України. За сюжетом картини дев’ятирічний Роман їде до своєї матері, нелегальної заробітчанки, в Німеччину, де жінка мешкає з 62-річним удівцем. Хлопчик змагається за мамину увагу, та, коли вона занедужує, лишається сам на сам зі своїм суперником. Фільм отримав Нагороду за найкращу операторську роботу Міжнародного кінофестивалю «Лістапад» і Спеціальний диплом журі Одеського міжнародного кінофестивалю.
Учасниця конкурсної програми Берлінале, пригодницька комедія «Клео» Еріка Шмітта стане путівником по сучасному й історичному Берліну. Головна героїня намагається дати раду нещастям, що зупроводжують її близьких від самого її народження. Із трьома кумедними компаньйонами дівчина вирушає на пошуки свого минулого німецькою столицею.
Фільм «Екоцид» Андреса Фаєля, що торкається злободенної екологічної проблеми, - це жартівлива антиутопія про близьке майбутнє, в якому предметом судового процесу стає кліматична криза. Політики і підприємці постають перед представниками південних країн у Міжнародному суді, який, щоправда, відбувається у Берліні, бо Гаага потерпає від штормів.
Події драми «Фабіан, або Похід до собак» режисера Домініка Графа розгортаються в Берліні 1920-х. Екранізація роману «Фабіан: історія одного мораліста» німецького письменника Еріха Кестнера розповідає історію кохання рекламіста сигаретної компанії та актриси. Стрічка – учасниця конкурсної програми Берлінале.
Як повідомляється, фестиваль «Нове німецьке кіно» – один з найстаріших кінооглядів в Україні, які представляють кінематографи своєї країни, - відбудеться у Києві з 7 до 13 жовтня в кінотеатрі «Жовтень» за підтримки офіційного партнера ProCredit Bank. Також покази традиційно відбудуться у Маріуполі, Харкові, Дніпрі, Львові, Чернівцях та Одесі. Дати та місця проведення будуть оголошені згодом. Усі фільми демонструються мовою оригіналу з українськими субтитрами.
Фото: credo