Трансляція 75-ї церемонії вручення премії "Еммі" перенесена на січень 2024 року.

Як передає Укрінформ, про це повідомляє CNN.
Телевізійна трансляція 75-ї церемонії вручення премії "Еммі" перенесена на січень, повідомили в Академії телебачення.
Церемонія вручення премії "Еммі" традиційно транслювалася у вересні, але були припущення, що вона буде або відкладена, або скасована на тлі триваючих страйків сценаристів та акторів у Голлівуді.
Минулого місяця було оголошено цьогорічних номінантів на премію "Еммі", серед яких лідирують програми "Спадкоємність" та "Останній з нас".
Традиційно церемонію проводили у вересні, цього року вона мала відбутися 18 вересня.
Востаннє вручення премії "Еммі" відкладалося 2001 року через теракти у Всесвітньому торгівельному центрі у Нью-Йорку.
Як повідомлялося, голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів з великими кіностудіями та стримінговими сервісами.
Страйк проводиться за участі профспілки SAG-AFTRA, що представляє понад 160 000 телевізійних та кіноакторів Голлівуду, та Американської гільдії сценаристів (WGA). Протестувальники вимагають, щоб кіностудії й стримінгові сервіси погодилися на більш справедливий розподіл прибутків та кращі умови праці.
Вони також хочуть гарантії, що штучний інтелект (ШІ) та створені комп’ютером "цифрові обличчя" та голоси не будуть використовуватися для заміни акторів.