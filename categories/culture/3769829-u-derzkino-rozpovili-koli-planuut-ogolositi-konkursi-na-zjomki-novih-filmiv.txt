У Державному агентстві з питань кіно сподіваються оголосити конкурси на зйомки фільмів наприкінці січня - на початку лютого 2024 року, аби забезпечити контентом фестивалі, кінотеатри та телебачення.

Як повідомляє кореспондент Укрінформу, про це заявила голова Держкіно Марина Кудерчук під час панельної дискусії "На часі чи не на часі? Державна підтримка контент-індустрії у часи повномасштабної війни" у межах Kyiv Media Week.
"У наступному році, якщо все складеться і Верховна Рада проголосує за цю суму підтримки (618,3 млн грн - ред.), то, звичайно, будуть проведені конкурси, бо нам потрібен контент для фестивалів, кінотеатрів і телебачення. Сподіваюся, що наприкінці січня - початку лютого ми зможемо оголосити конкурси", - сказала вона.
Кудерчук зауважила, що акцентуватимуть на темах національної історії та документування сьогоднішніх подій в Україні. Водночас, за її словами, правила проведення конкурсів змін не зазнають.
Як повідомляв Укрінформ, у проєкті державного бюджету на 2024 рік закладено 10,7 мільярда гривень на сферу культури та медіа, що більше на 2,3 млрд гривень у порівнянні з бюджетом 2023 року. Видатки на Держкіно планують збільшити до 618,3 млн гривень.
Міжнародний медіафорум Kyiv Media Week — флагманський проєкт компанії Media Resources Management (MRM), який з 2011 року щорічно проходить у Києві та збирає фахову спільноту аудіовізуальної індустрії з України та світу довкола актуальних питань медіасфери.