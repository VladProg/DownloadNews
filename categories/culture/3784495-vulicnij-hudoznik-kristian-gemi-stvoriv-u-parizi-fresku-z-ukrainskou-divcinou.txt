Художник із Франції Крістіан Гемі, відомий як C215, створив у Парижі фреску з українською дівчиною.

Як передає Укрінформ, про це дружина Президента Олена Зеленська повідомила у Фейсбуці.

"Українська дівчина тепер один із символів Парижа. Роботи французького стрітарт-художника Крістіана Гемі, відомого під псевдонімом C215, кавалера мистецтв Франції, уже стали частиною Гостомеля, Бучі, Києва, Львова. Гемі одним із перших з-поміж закордонних митців відвідав Україну ще у травні 2022 року й побачив російські злочини на власні очі. Українські враження художник закарбовує відтоді й на стінах французької столиці", - зазначила Зеленська.

Перша леді разом із генеральною директоркою ЮНЕСКО Одрі Азулє оглянула фреску, яку створив протягом дня художник Гемі.
"Вдячна пані Одрі за зусилля, яких вона та її організація докладають, щоб уберегти від російського варварства українську спадщину. За внесення об’єктів всесвітньої спадщини в Одесі, Києві та Львові до Списку ЮНЕСКО під загрозою та надання посиленого захисту ще 20 об’єктам. За допомогу у сфері освіти: тут ЮНЕСКО опікується впровадженням психологічної підтримки, і це важливий внесок у нашу Національну програму ментального здоров’я, саму українську стійкість, що вже стала легендою", - наголосила Зеленська.
Вона висловила сподівання, що попереду співпраця у поверненні викрадених Росією дітей.
"Як влучно зазначив художник Крістіан Гемі, "Україна хоче перемоги та справедливості". Вдячні всім людям й організаціям, які це розуміють і допомагають втілювати", - підкреслила Зеленська.
Як повідомляв Укрінформ, паризький вуличний художник Крістіан Гемі створював графіті на зруйнованих будинках Київщини, зокрема, у Бучі і Гостомелі.
Фото: Олена Зеленська, Facebook