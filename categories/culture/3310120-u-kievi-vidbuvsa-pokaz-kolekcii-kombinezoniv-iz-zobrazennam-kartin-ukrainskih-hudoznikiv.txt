Монокатегорійний фешн-бренд OVERALL презентував у Мистецькому арсеналі колекцію комбінезонів, які прикрашені найдорожчими та найвпізнаванішими роботами вітчизняних художників.

Показ відбувся у межах 49-го сезону Українського тижня моди, повідомляє кореспондент Укрінформу.
«Кожен клієнт бренду робить внесок у доцільний розвиток української культури з придбанням речі, яку прикрашає ліцензійний принт будь-якого з сучасних художників-українців», - сказала засновниця бренду Анастасія Браткова.






Бренд Overall продемонстрував колекцію вбрання в Києві / Фото: Юлія Овсяннікова














































Вона зазначила, що бренд OVERALL прагне підтримати українську культуру, вважаючи її головним елементом національної безпеки. Метою колекції було залучити якнайбільше людей до культури і мистецтва шляхом розвитку інтелектуальної моди.
"Тепер люди, вдягаючи комбінезон, дізнаються, яка картина розміщена на цьому одязі, хто її автор та який внесок він зробив для формування української культури. Ба більше, кожна картина українського митця, з’явившись на комбінезоні, отримує нове життя. Адже витвір мистецтва може бути проданий чи бути на виставці у будь-якій країні світу, та, незважаючи на це, залишається доступним суспільству як принт на одязі", - сказала Браткова.
У принтах для колекції використані роботи Олександра Барболіна, Євгенія Лісняка, Леся Панчишина, Ніни Мурашкіної, Франсуази Оз та Богдана Перевертуна, Kinder Album, Dima Fatum, Гриці Ерде, Ave, Анни Кострицької, Аліни Луговської та Інни Харчук.
У новій колекції — сорочки та штани з тенселю у дусі орієнтального романтизму, актуальні у новому сезоні куртки та комбінезони у дусі тактичного та outdoor-шику.
На подіумі колекцію представили зірки шоу «Твій день» на каналі «1+1» – моделі перевтілились у мистецькі скульптури на постаментах, ототожнюючи твір художника та художню метафізику самої людської постаті, що їх об’єднує мода.
Спеціально для показу паризький хіп-хоп-гурт doP представив свій трек «Close Up».
Улітку OVERALL за підтримки Українського культурного фонду провів конкурс для українських митців у всьому світі, визначивши 12 переможців. Із 282 заявок були обрані найяскравіші художники, що працюють у різних стилях: абстрактного імпресіонізму, графіті, колажу, експресивної графіки та інших. З кожним переможцем бренд підписав договір, згідно з яким його роботи буде використано як принти для нової колекції.