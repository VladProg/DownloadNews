Головна амбасадорка Волині Леся Українка заговорила голосом української акторки Ірми Вітовської та приміряла креативні образи від відомого ілюстратора Олександра Грехова в проєкті «Привіт. Леся», який здійснюється за підтримки Українського культурного фонду луцькою радіостанцією CID FM.

Про це Укрінформу повідомили автори проєкту.
«Ми не подаємо сухі біографічні дані. У нашому проєкті Леся все каже сама за себе у своїх листах. Саме вони відкривають її зовсім іншою, ніж у шкільній програмі: дотепною людиною зі своїм емоціями та слабкостями. Людиною-новаторкою, модницею, музиканткою, любителькою подорожувати, жінкою, яка могла б жити нині серед нас, бути нашою сусідкою чи подругою. Переосмислити її життя та творчість можна і в ефірі радіостанції у Луцьку, і на подкаст-платформах, і на виставці сучасних мистецьких робіт», – розповіли в коментарі Укрінформу авторки проєкту Анастасія Передрій та Вікторія Жуковська.
За їхніми словами, у серії радіопрограм та подкастів про Лесю Українку радійники руйнують спотворений образ поетеси як «нещасної хворої, прикутої до ліжка дівчини», «подруги пролетарів», «атеїстки, яка мала любовні стосунки з Кобилянською» та загалом – радянський формат цензурування. «Привіт. Леся» – це поєднання технологічного прогресу та сучасного підходу до вивчення класиків.
Радіопрограми розділені на три блоки: власне вибрані листи Лесі; руйнування міфів і знайомство зі знайомою/незнайомою поетесою; думки відомих українців про Українку.
Вибрані листи Лесі Українки озвучені заслуженою артисткою України Ірмою Вітовською.
Своїми рефлексіями про Лесю Українку поділились лідерка гурту ONUKA Ната Жижченко, фронтмен рок-групи KOZAK SYSTEM Іван Леньо, письменник Сергій Жадан, артист Олександр Положинський, співачка Христина Соловій та інші.
Також презентовано аудіоблок, присвячений цікавим фактам та міфам про поетесу, які підтверджували або спростовували експерти.
У рамках проєкту український ілюстратор Олександр Грехов підготував серію унікальних листівок із інтерпретованими зображеннями Лесі Українки, які містять влучні цитати поетеси із листів.
Крім того, триває окрема виставка робіт Грехова, присвячених Лесі Українці. Артзахід до 10 жовтня можна відвідати у Музеї сучасного українського мистецтва Корсаків у Луцьку.