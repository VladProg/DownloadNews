На помічника режисера фільму «Іржа» (Rust) Дейва Голлса, на зйомках якого була застрелена операторка Галина Гатчінс, ще у 2019 році скаржилися через нехтування ним правил безпеки та його непристойну поведінку.

Про це повідомляє CNN з посиланням на двох людей, які тісно співпрацювали з Голлсом, передає Укрінформ.
Скарги на Голлса стосувалися нехтування правилами безпеки щодо використання зброї та піротехнічних засобів, блокування протипожежних виходів, а також випадки неналежної сексуальної поведінки на робочому місці.
Як зазначається, у судових документах у справі про смерть на знімальному майданчику стрічки «Іржа» Голлс був вказаний як помічник режисера, що передав актору Алеку Болдуїну реквізитну вогнепальну зброю, з якої той на смерть застрелив операторку Галину Гатчінс.
За словами Меггі Голл, виробника реквізиту і ліцензованого піротехніка, під час роботи над серіалом «Назустріч пітьмі» (Into the Dark) протягом лютого-травня у 2019 році Голлс не проводив наради з безпеки та не оголошував регулярно членам знімальної групи про наявність вогнепальної зброї на майданчику, як того вимагає протокол з безпеки.
«Єдина причина, чому команді було повідомлено про наявність зброї, полягала в тому, що помічник реквізитора щодня вимагав від Дейва визнавати ситуацію й оголошувати про це», — розповіла Голл телеканалу.
Вона додала, що реквізитор часто застерігав Голлса через те, що він неодноразово дозволяв акторам розходитися, не просивши повернути реквізитну зброю і не нагадуючи про правила безпеки.
У заяві Голл також описується випадок, коли ліцензованому піротехніку на знімальному майданчику знадобилася невідкладна медична допомога, але Голлс попросив її продовжити зйомки.
«Я сказала йому, що вони можуть знімати все, що захочуть, але вогню чи іскор не буде, поки медик, офіцер пожежної безпеки та всі мої товариші по команді безпечно не повернуться на знімальний майданчик», — розповіла піротехнік.
Інший член знімальної групи, який просив не називати його імені через страх помсти, підтвердив свідчення Меггі Голл. Він сказав, що наради з безпеки, які проводив Дейв Голлс, були короткими, і на них той зневажливо казав, що «зброя буде такою ж як завжди», без уточнення, що саме використовуватимуть, а також питав, чому взагалі вони повинні були проводити ці наради.
Він додав, що помічник режисера також скаржився на те, що пістолет «почистили», тобто зброю оглянув ліцензований професіонал на майданчику, перед сценою, де актриса мала поцілити пістолетом собі в голову та натиснути на курок.
Також співрозмовники телеканалу розповіли про випадок, коли Голлс наполягав на продовженні зйомок на локації під час шторму. За їх словами, електричні лампи тоді торкалися бруду, дроти були мокрі від дощу, а члени знімальної групи переживали за свою безпеку.
Крім того, Меггі Голл розповіла, що інші учасники зйомок у перший же день роботи порадили їй остерігатися Дейва, сказавши, що він дозволяє собі надмірну фізичну близькість з членами команди попри відмови і скарги на небажані та недоречні дотики Голлса.
«Нічого надто екстремального, але члени команди будь-якої статі та характеру відчували незручність від дотиків Дейва до їх спини, талії, плечей тощо», — розповіла Голл.
Вона додала, що зателефонувала на лінію безпеки виробництва та особисто поскаржилася виконавчим продюсерам Blumhouse Productions. Також жінка повідомила про це у Гільдію режисерів Америки (DGA). Однак після її скарг нічого не було зроблено.
Сам Дейв Голлс поки не прокоментував запит телеканалу щодо цієї інформації.
Як повідомляв Укрінформ, під час зйомок художнього фільму «Rust» (Іржа) у штаті Нью-Мексико, США, відомий американський актор та продюсер Алек Болдуїн випадково вбив операторку картини 42-річну Галину Гатчінс (Андросович), яка мала українське походження. Крім того, поранення отримав 48-річний режисер Джоел Соуз, який перебував поруч. Інцидент стався 21 жовтня. Болдуїн вистрілив із реквізитної зброї, яка, за правилами, мала бути заряджена холостим набоєм.
Сам актор під присягою заявив, що був переконаний у безпечності врученої йому зброї. Наразі детективи здійснюють слідчі дії. Вони вилучили частину реквізиту та відзнятого у момент інциденту матеріалу.
Матеріали слідства свідчать про те, що помічник режисера Дейв Голлс передав зброю Болдуїну, запевнивши його у тому, що вона не заряджена бойовими набоями.
Пізніше з’ясувалося, що за декілька годин до того, як голлівудський актор Алек Болдуїн зробив смертельний постріл, що спричинив загибель операторки Галини Гатчінс, частина знімальної групи фільму "Іржа" пішла з роботи, протестуючи проти умов праці та проблем із безпекою.