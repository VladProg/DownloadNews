Телеведучі Соломія Вітвіцька і Майкл Щур, інші відомі українці знялися у відеокліпі про недоступність українських міст.

Про це Укрінформу повідомили у ГО "Доступно.UA".
«Пісню «Starship по-українськи» створила громадська організація Доступно.UA. Її мета — порушити тему архітектурної доступності в Україні для маломобільних груп населення. У відеокліпі до пісні знялися ведуча Соломія Вітвіцька, Марко Галаневич з гурту «ДахаБраха», ведучий «Телебачення Торонто» Майкл Щур, співачка та бандуристка Марина Круть, VovaZIL'Vova та Уляна Малиняк, реп-виконавець Паліндром і Ярослава Кравченко та Катерина Мотрич — засновниці Ютьюб-шоу», - ідеться в повідомленні.

Пісня розповідає про те, що користування недоступною інфраструктурою теж може допомогти "полетіти", навіть швидше за ракету компанії SpaceX. Кліп підказує, яким має бути нормативний кут нахилу пандуса.
«У наших містах продовжують будувати пандуси, якими неможливо користуватися. Часто вони мають кут нахилу 10, 15, 20 та навіть 40 градусів. А нормативний показник — 5 градусів, якщо точніше 4,6. Порівняйте ці числа. Звичайно, з такого ненормативного пандуса можна полетіти. Хоча не завжди до космосу», - зазначив засновник Доступно.UA Дмитро Щебетюк.
За його словами, доступність і пандуси потрібні маломобільним групам населення (МГН). Це не лише особи з інвалідністю, а й літні люди, громадяни з дитячими візочками та дітьми до семи років, вагітні жінки, люди з тимчасовими порушеннями здоров'я (на милицях тощо). За даними КМДА, на постійній основі до маломобільних груп населення в різних містах належать 27-55% населення.
Доступно.UA — громадська організація, що займається моніторингом доступності українських міст. Організація має на меті нормалізацію сприйняття людей з інвалідністю суспільством, просування тренду архітектурної доступності в Україні та мотивацію людей до активного життя.