Україна прагне посідати належне їй місце у німецькій культурній пам’яті, а не бути лише «придатком» Росії.

На цьому наголосив посол України в ФРН Андрій Мельник в інтерв’ю німецькій редакційній мережі RND, передає Укрінформ.
«Ми хочемо, щоб Україну нарешті сприймали як самостійний суб’єкт німецької культури пам’яті, а не як придаток Росії, … щоб Федеративна Республіка сприймала нас як націю, яка є однією з найбільших жертв нацизму», - заявив дипломат.
Посол, який упродовж тривалого часу намагається домогтися спорудження у Берліні гідного місця пам’яті про українців-жертв нацизму, закликає майбутню урядову коаліцію погодитися з цим законним бажанням українців. Він також сподівається, що новий Бундестаг не допустить подвійних стандартів і встановить меморіал на вшанування 8 мільйонів загиблих українців. Адже німецька влада рік тому схвалила спорудження пам’ятника полякам, майже 6 мільйонів яких загинуло під час Другої світової війни.
«Я не хочу налаштовувати жертв нацистів одні проти одних, але своїм рішенням створити місце пам’яті лише для поляків Бундестаг свідомо відкрив скриньку Пандори», - заявив Мельник, який вважає це рішенням владно-політичним, а не ухваленим у контексті політики пам’яті.
Український посол також знову розкритикував федерального президента ФРН Франка-Вальтера Штайнмаєра через інтерв’ю до 80-ї річниці нападу гітлерівської Німеччини на Радянський Союз, у якому політик заявив, що енергетичні відносини, зокрема проєкт «Північний потік - 2», є «майже останнім мостом», який з’єднує Європу з Росією, і не варто їх розривати, зокрема з огляду на війну Німеччини проти СРСР.

«Ми, українці, вважаємо таке дивне історичне виправдання небезпечного геополітичного проєкту Путіна абсолютно недоречним. Це звучить так абсурдно і цинічно, ніби «Північний потік - 2» був частиною компенсації за нацистські звірства», - заявив Мельник.
Він додав, що українці отримають від цього трубопроводу нову величезну загрозу у війні, яку РФ веде проти України вже понад 7 років - довше, ніж тривала Друга світова війна.
Як повідомлялося, федеральний президент ФРН Франк-Вальтер Штайнмаєр 6 жовтня у Києві взяв участь у заходах на вшанування 80-х роковин трагедії Бабиного Яру.