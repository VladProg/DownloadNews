Письменник Жан-Батіст Андреа став лауреатом Гонкурівської премії 2023 року за роман "Наглядайте за нею".

Як передає Укрінформ з посиланням на французькі медіа, саме йому вирішили віддати престижну нагороду члени спеціального журі, за традицією зустрівшись у ресторані "Друа" у центрі Парижа.
"Я ніколи не думав, що це станеться", – заявив цьогорічний переможець репортерам.
За врученням премії спостерігали десятки журналістів, а саму подію транслювали наживо телеканали.
Відзначаючи роман-переможця, голова журі Дідьє Декуен, чий голос, як повідомляють, став вирішальним, розповів, що Андреа нагороджують як "виняткового оповідача, який володіє тонким пером, а його персонажі завжди досконало виписані та особливо захопливі".
Жан-Батіст Андреа, 1971 року народження, живе у Каннах, він також є режисером і автором сценаріїв. Три його попередні романи були відзначені іншими нагородами.
Дія книги "Наглядай за нею" розгортається в Італії між двома світовими війнами, у період зародження фашизму. Вона розповідає про неймовірну долю карлика-скульптора та графині, яка закохана в пізнання.
У 2022 році лауреатом Гонкурівської премії стала французька письменниця Брижіт Жіро за роман "Жити швидко".
Гонкурівська премія може присуджуватися автору тільки один раз у житті. Премія за найкращий роман, названа на честь братів Гонкурів, існує з 1903 року. Щороку її вручають за підсумками голосування членів Гонкурівської академії на спеціальному обіді в ресторані "Друа". У грошовому вимірі премія символічна і становить 10 євро, однак вона значно збільшує продажі творів письменника. Зазвичай, їх розкуповують як подарунки на Різдво.
Фото: Domine Jerome/ABACA