Засновник компаній Tesla та SpaceX Ілон Маск заявив про розлучення з канадською співачкою Граймс (Клер Буше - ред.). До цього пара була три роки разом.

Як передає Укрінформ, про це повідомляє Page Six.
Засновник SpaceX підтвердив, що він та співачка вже "напіврозлучені", але залишаються у гарних стосунках та продовжують спільно виховувати свого однорічного сина.
"Ми наполовину розлучені, але все ще кохаємо одне одного, часто бачимося та знаходимося у гарних стосунках", — сказав Ілон Маск.
За його словами, стосунки пари зруйнувалися через те, що він більшу частину часу проводить у штаті Техас, де розташовані заводи компаній Tesla та SpaceX, а Граймс живе та працює в місті Лос-Анджелес.
Пара була разом з 2018 року. 4 травня 2020 року у Маска та Граймс народився син, якого батьки назвали X Æ A-12 Маск.
Як повідомлялося, світові ЗМІ дізнались про вагітність Граймс у січні 2020 року. Майбутня матір не приховувала, що чекає на дитину від знаменитого мільярдера Ілона Маска. А от сам Маск підтвердив інформацію лише за кілька днів до пологів. У мережі він написав: «Дитина народиться у понеділок». І так і сталось – пологи Граймс відбулись 4 травня у Лос-Анджелесі.
Фото: Getty Images