Керівники прикарпатських громад, підтримавши позицію мера Коломиї Богдана Станіславського, просять вилучити з інтернет-мережі та телебачення серіал «Встигнути до 30».

З таким проханням вони звернулися до народних обранців, Прем’єр-міністра України Дениса Шмигаля і т. в. о. міністра культури та інформаційної політики України Ростислава Карандєєва. Текст звернення у Фейсбуці оприлюднив директор Івано-Франківського регіонального відділення Асоціації міст України Юрій Стефанчук, передає Укрінформ.
«Голови територіальних громад Івано-Франківщини висловлюють підтримку Коломийському міському голові Богдану Станіславському, який звернувся з офіційним листом до керівництва телеканалу «ТЕТ» щодо вилучення з інтернет-мережі та телебачення серіалу «Встигнути до 30», - йдеться у зверненні.
Зазначається, що причиною цього звернення є використання у фільмі спотвореного образу людини із західного регіону України.
«Уже не вперше деякі так звані «нові творці історії культури» намагаються розганяти у суспільстві наративи, які свого часу пропагувала Росія щодо західноукраїнських земель, немов би то це “відсталі землі людей із сільським менталітетом, відсутністю культури тощо”, що цілком не відповідає дійсності», - наголошується у зверненні.
Керівники громад наголошують, що нині мільйони українців об’єднуються у боротьбі за Україну, тоді як «дехто витрачає мільйони на третьосортні серіали».
«Вважаємо, що виробництво медіапродуктів, які принижують честь та гідність людей за етнічною, територіальною, мовною, релігійною чи будь-якою іншою ознакою, є неприпустимим у демократичній країні», - йдеться у зверненні.
Також голови прикарпатських громад звернулись до Державного агентства України з питань кіно щодо недотримання телеканалом принципів кінематографії.
Раніше Коломийський міський голова Богдан Станіславський повідомив, що розділяє обурення коломиян щодо того, як у серіалі «Встигнути до 30» показали уродженку міста, яку за сценарієм звуть Люба. Тоді Станіславський пообіцяв підготувати офіційний лист до телеканалу ТЕТ та авторів серіалу з вимогою публічно вибачитись перед містянами за спотворення і вилучити серіал з інтернет-мережі та телебачення.
У своїй офіційній позиції телеканал ТЕТ зазначив, що образ Люби є вигаданим і жодним чином не збірний образ коломиян.
Фото: телеканал ТЕТ