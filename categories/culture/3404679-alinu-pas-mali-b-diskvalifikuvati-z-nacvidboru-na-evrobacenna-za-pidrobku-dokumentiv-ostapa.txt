Організаційний комітет національного відбору на Євробачення мав би дискваліфікувати співачку Аліну Паш та укласти договір з тим, хто посів друге місце.

Про це в коментарі Укрінформу сказала голова наглядової ради НСТУ Світлана Остапа.
"Оскільки це підробка документів, це злочин. Це порушення правил, і вирішувати буде оргкомітет Євробачення. Я думаю, що оргомітет має дискваліфікувати Аліну Паш за такі діяння. Тоді, відповідно до положення, мають укласти договір з тими, хто посів друге місце на відборі, якщо вони погодяться і не буде ще якихось порушень", - сказала вона.
Остапа пояснила, що іноді повідомлення про те, що той чи інший виконавець порушив закон чи положення про відбір, надходять постфактум. "Ми перевіряємо, і якщо це не підтверджується, то (виконавець - ред.) залишається, а якщо підтверджується, то дискваліфікується. Європейська мовна спілка, яка відповідає за проведення Євробачення на європейських суспільних мовниках, весь час закликає, щоб мовники не політизували цей конкурс, але в тій ситуації, в якій перебуває Україна, це просто неможливо зробити", - сказала голова наглядової ради НСТУ, нагадавши, що "в нас є законодавство щодо країни-агресора, і певні поправки були внесені в саме вітчизняне положення про національний відбір".
Вона зазначила, що на конкурс подалися 30 виконавців, і у мовника немає повноважень і можливостей перевіряти всіх виконавців, їхні поїздки та всі документи. За її словами, якщо є інформація у відкритих джерелах про те, що виконавець давав концерт на території країни-агресора чи на окупованих територіях, то заявки відхиляються.
"Тут була публічна інформація щодо Аліни Паш, з'явилася вона нібито з її інтерв'ю з Катериною Осадчою. Але вона не говорила, що вона виступала. Вона говорила, що була у Москві, їздила до Криму. Потім вона нам пояснила, що це були дві різні поїздки, не концерти. Що там просто сів літак, який летів зі Стамбула в Москву, а в Крим вона їздила на весілля. І вона про це сказала в ефірі нашого телеканалу. Коли компанія подала запит до ДПСУ, щоб перевірити, чи Паш потрапляла в Крим законним шляхом, нам прийшла відмова. Нам повідомили, що вони не мають давати таку інформацію, бо це персональні дані. І така інформація надасться тільки запитувачу Аліні Паш", - сказала Остапа.
За її словами, довідку команда Паш надала вже протягом конкурсу, і компанія її оприлюднила після перемоги Паш. А після великої хвилі негативу через те, що співачка потрапила на конкурс, мовник знову звернувся до Прикордонної служби, надіслав їй довідку і попросив повідомити, чи вона справжня.
"І в результаті вони повідомили телефоном, що довідку цю не видавали, а завтра надійде нам офіційна відповідь", - зауважила Остапа.
Як повідомлялося, голова правління Суспільного Микола Чернотицький звернеться до правоохоронних органів щодо підроблених документів співачки Аліни Паш, яка перемогла на національному відборі на Євробачення - 2022.
Співачка Аліна Паш із піснею «Тіні забутих предків» перемогла на національному відборі на Євробачення-2022.
Раніше в інтернеті з'явилася інформація, що співачка виступала в окупованому Криму. Люди пригадали інтерв'ю Паш Катерині Осадчій, де вона сказала, що перетнула кордон з Росії, летівши до Криму з Москви. Це розцінили як порушення правил участі у нацвідборі. Невдовзі співачка сказала, що їхала до Криму автобусом з України.
Організатори 14 лютого заявили, що готові дискваліфікувати переможницю національного відбору на Євробачення-2022 Аліну Паш, якщо підтвердиться, що вона в'їжджала в окупований Крим не з боку України.
15 лютого Державна прикордонна служба України повідомила, що не створювала та не надавала документ, який Alina Pash передала Суспільному мовнику в межах її участі у відборі на Євробачення.