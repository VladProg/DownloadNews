Міністерство культури та інформаційної політики вже зафіксувало 353 воєнні злочини армії рф проти культурної спадщини України.

Як передає Укрінформ, про це повідомляє пресслужба МКІП.
“Через дії російської армії все наше культурне надбання знаходиться під загрозою. 20 травня вони спеціально влучили в Будинок культури в Лозовій. Він був одним з найбільших у Харківській області, і ми його щойно відреставрували. Окупанти руйнують та грабують наші музеї, театри, церкви. Та їм не зламати нашого духу. Наші втрати - це культурні втрати світової спільноти. Адже спадщина України міцно пов'язана з європейською й світовою. Не втомлююсь повторювати, що руйнування культурної спадщини – це воєнний злочин за Гаазькою конвенцією 1954 року. За такі дії передбачено сувору відповідальність”, - зазначив міністр культури та інформаційної політики Олександр Ткаченко.

Інфографіка МКІП


Та найбільше руйнувань зазнала культурна спадщина Харківщини. По області зафіксовано 94 епізоди, з них 78 - у місті Харкові та його околицях. На Донеччині задокументовано 72 злочини, з них 52 – в м. Маріуполі. Про 65 епізодів відомо в Київській області, 37 – у Чернігівській, 24 – в Луганській, 26 – у Сумській, 8 – у Запорізькій, 6 – у Житомирській, по 5 – у м. Києві та Херсонській області. 4 – в Миколаївській, 3 – в Дніпропетровській, 2 – в Одеській, 1 – у Львівській областях.
Наразі росіянами в Україні пошкоджено 116 об’єктів культурної спадщини. Постійні обстріли, ракетні та бомбові удари призвели до руйнувань 21 пам’ятки національного значення, 88 – місцевого значення та 7 – щойно виявлених об’єктів культурної спадщини.
“Наразі міністерству відомо про знищення чи пошкодження росіянами 130 релігійних споруд, з них 49 – перебувають на обліку як пам’ятки історії, архітектури та містобудування. Це ціленаправлена акція окупантів проти української духовності. Варвари не шкодують ні православних храмів, ні протестантських молитовних будинків, ні мечетей, ні синагог”, - сказала заступник міністра культури та інформаційної політики Катерина Чуєва.
Крім того, через злочинні дії російської армії знищені 42 меморіальні пам’ятки на честь історичних особистостей та подій ХІХ – початку ХХІ ст., 27 будівель та комплексів музеїв і заповідників, 66 споруд будинків культури, театрів та бібліотек, а також деякі інші об’єкти цінної історичної забудови.
Як повідомлялося, російські війська завдали ракетного удару по відреконструйованому нещодавно будинку культури в м.Лозовій Харківської області, постраждало сім осіб, у тому числі дитина.