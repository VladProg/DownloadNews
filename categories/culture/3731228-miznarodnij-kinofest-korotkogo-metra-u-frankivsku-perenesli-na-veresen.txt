Івано-Франківський міжнародний фестиваль короткого метру 4:3 проведуть з 28 вересня до 1 жовтня. Перенесення дати проведення фесту організатори пояснили технічними обставинами.



Про це у Фейсбуці повідомляє Ivano-Frankivsk International Short Film Festival 4:3, передає Укрінформ.
«Через певні технічні обставини, ми переносимо 3-й Івано-Франківський міжнародний фестиваль короткого метру 4:3. Цьогоріч Івано-Франківськ з нетерпінням чекатиме вас в період з 28 вересня по 1 жовтня», – йдеться у повідомленні організаторів фесту.
Водночас через зміну дати проведення фестивалю організатори продовжили прийом заявок до 1 серпня.

«Ви можете подати своє кіно через платформу Filmfreeway. Лінк на неї знаходиться в біо профілю», – додають організатори фестивалю.
Зазначається, що для міжнародного конкурсу подача коштує 15 дол. та 10 дол. – для студентів. Для національного конкурсу подача є безкоштовною.
Раніше фестиваль короткого метру 4:3 планували провести з 30 серпня до 3 вересня.
Як повідомляляв Укрінформ, в Івано-Франківську міжнародний фестиваль короткого метра 4:3 відбудеться у співпраці з Довженко-Центром. Учасники побачать спільну програму з фокусом на класичні українські стрічки 20-го століття.
Відомо, що до участі у фестивалі допускаються фільми хронометражем до 30 хвилин, виготовлені після 1 січня 2021 року. 50% зборів, отриманих від подачі іноземних фільмів, будуть віддані на потреби місцевого благодійного фонду «Порт Франківськ», який допомагає жителям та військовим у найгарячіших точках України. Організатори сподіваються, що цього року на національному конкурсі буде більше фільмів про війну.
Вперше фестиваль короткого метру 4:3 було проведено у 2021 році. Торік у міжнародному конкурсі перемогла британська стрічка «Оператор».