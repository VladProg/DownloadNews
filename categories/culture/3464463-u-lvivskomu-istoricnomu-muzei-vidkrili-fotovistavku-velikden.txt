В Італійському дворику Львівського історичного музею відкрили фотовиставку «Великдень», на якій представлені роботи фотографів Національної спілки фотохудожників України.

Про це у Фейсбуці повідомив Департамент з питань культури, національностей та релігій Львівської ОДА, передає Укрінформ.
«В Італійському дворику Львівський історичний музей можна оглянути фотовиставку «Великдень», на якій представлено близько 30 робіт фотохудожників Львівського відділення Національної спілки фотохудожників України», - ідеться в повідомленні.

Роботи представляють українські національні традиції від Вербної неділі до Великодня: освячення лози та великодніх кошиків, гаївки, церковні служби тощо.
Куратором виставки виступив Роман Геринович – львівський фотохудожник, працівник Львівського історичного музею.
Як повідомив під час відкриття експозиції директор Львівського історичного музею Роман Чмелик, з цією виставкою музей відновлює свою роботу і радо чекає на відвідувачів.
«Цією виставкою ми хотіли також засигналізувати, що ми вертаємося до своєї експозиційної діяльності. Ми відкрили перший поверх у Чорній кам’яниці, оновлені діораму, археологічну експозицію, яку оновили завдяки департаменту з питань культури, національностей та релігій обласної адміністрації, а також виставку про нашу державність, яку ми відкрили завдяки підтримці Українського культурного фонду», - додав Чмелик.
Виставку «Великдень» в Італійському дворику можна відвідати щодня з 10 до 21 год.
Фото: Фейсбук Департамента з питань культури, національностей та релігій Львівської ОДА