Національний музей історії України у Другій світовій війні, розташований у Києві, перейменують на Національний музей війни за незалежність.

Про це повідомив в інтерв'ю Українському радіо гендиректор Національного музею історії України у Другій світовій війні Юрій Савчук, передає Укрінформ.
Зокрема, за його словами, відбулося засідання Вченої ради музею, на якому було ухвалено рішення про перейменування Національного музею історії України у Другій світовій війні на Національний музей війни за незалежність.
"Ми боремося за те, щоб наш музей став місцем пам'яті у сучасній російсько-українській війні, музеєм про героїзм українського народу, а також місцем пам'яті вшанування нашої перемоги — і не лише України, а всього вільного демократичного світу. Але ми говоримо про війну за незалежність не тільки сучасної українсько-російської війни, а ми говоримо про війну за незалежність впродовж 20-21 століть від проголошення першої незалежності у 1918 році Четвертим універсалом до сучасних днів", – сказав Савчук.
На запитання, коли саме відбудеться перейменування, він відповів, що це – певний процес, який має кілька складових — і наукову, і юридичну.
"Спочатку має відбутися Вчена рада. Далі ми вже надіслали інформацію до Міністерства культури і інформаційної політики. Потім має відбутися певна процедура, погодження. Але це вже процес. Він перейшов зі стадії декларативного або дискусійного у юридичну колію. Вченою радою Національного музею історії України у Другій світовій війні було ухвалено одноголосне рішення у складі членів Вченої ради, а також запрошених гостей. І ми надіслали відповідні запити з інформацією до провідних інституцій у сфері політики пам'яті – Інституту національної пам'яті та Інституту історії України Національної академії наук. Тобто є ініціатива і назва, створена у музеї, викликана музейним досвідом, новим осмисленням місії музею", – заявив Савчук.
Як повідомляв Укрінформ, монумент "Батьківщина-мати" у Києві перейменують на "Україна-мати".
Фото з сайту ukr.radio