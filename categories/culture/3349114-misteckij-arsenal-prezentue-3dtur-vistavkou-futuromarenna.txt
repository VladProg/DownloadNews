Відтепер виставковий проєкт «Футуромарення» можна відвідати віртуально з будь-якого куточка світу.

Про це Укрінформу повідомили у пресслужбі Мистецького арсеналу.
“На вас чекають 9 виставкових залів, розповідь аудіогіда про концепцію кожної зали і про твори, розміщені в ній, та 30 точок про український футуризм із докладною інформацією”, - ідеться в повідомленні.
Відвідати 3D-тур можна тут.
Як зазначається, експозиція в Мистецькому арсеналі презентує найбільш радикальну візію мистецтв 1920-х в Україні: деструкції старої мистецької форми та її модернізації. Експеримент і провокація, змішування серйозного і смішного, політичного і побутового — таким був шлях футуризму. Проєкт “Футуромарення” - не лише про мистецтво. Він передусім про людину і суспільство, які постають перед викликами доби — соціальними, економічними, світоглядними.
Виставка “Футуромарення” займає 4 тисячі квадратних метрів Мистецького арсеналу. Її експозиція - це майже півтисячі експонатів про футуризм, твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки.
Зокрема, це єдині збережені в Україні супрематичні вишивки Ніни Генке-Меллер, а також твори Давида Бурлюка, Вадима Меллера, Олександра Богомазова, Марії Синякової, Бориса Косарева, Сандро Фазіні, Василя Єрмилова, кінокамера і фільми Євгена Деслава. На виставці глядачі побачать реконструкцію сцени з вистави Ігоря Терентьєва «Дивак», нереалізованого футуристичного архітектурного проєкту Театру масового музичного дійства у Харкові, мультимедійну інсталяцію «Поезомалярство» на вірші Михайля Семенка.
Також організатори підготували спеціальні відео з експедицій по маршруту знакових для України локацій футуризму — села Чорнянка на Херсонщині, де в обійсті братів Бурлюків зародилась група «Гілея», та з села Красна Поляна на Харківщині, де сестри Синякови приймали знаменитих тепер на весь світ авангардистів.

Куратори “Футуромарення” Вікторія Величко та Ігор Оксаметний працювали над проєктом більше двох років, досліджуючи архіви та фонди українських музеїв. Проєкт простежує шлях футуризму від «інфікування» ідеями нового мистецтва в 1910-х в Одесі, Києві, Херсоні, Миколаєві до закріплення його у Харкові в 1920-х стараннями Михайля Семенка.
Проєкт реалізується за підтримки Українського культурного фонду.
Фото: artarsenal.in.ua