Попри війну в Україні, відновили письменницький фест "Міст із паперу", цьогоріч він протягом трьох днів проходить в Ужгороді.

Про це повідомляють організатори фестивалю у Фейсбуці, передає Укрінформ.
Як повідомляється, попри війну, цьогорічний "Міст з паперу" з українсько-німецькою зустріччю письменників повертається в Україну - письменники, науковці та культурні діячі з України та Німеччини зібралися на три дні в закарпатському Ужгороді.
"Міст з паперу" – літературно-мистецький проєкт, що об'єднує письменників з України та Німеччини. Перший "Міст з паперу" відбувся 2014 року у Львові, згодом щорічні зустрічі авторів проходили у Дніпрі, Харкові, Маріуполі, Івано-Франківську, Берліні, Мюнхені та Ваймарі", - йдеться в повідомленні.
Як зазначають організатори, вхід на всі події вільний, івенти відбуваються в міській галереї "Ілько".

"Це інтелектуальна подія високого класу. Я дуже тішуся, що така першокласна культурна подія міжнародного рівня відбувається саме в Ужгороді, бо в нас, як ви знаєте, з цим проблеми, точніше кажучи, відсутність проблем - бо відсутність таких подій", - прокоментував один із учасників фестивалю письменник, волонтер Андрій Любка.
Як повідомляється, фестиваль триватиме впродовж 27, 28 та 29 вересня в галереї «Ілько». Початок о 10:00. У четвер о 19:30 там пройде «Перша довга ніч читань», коли автори зі сцени читатимуть нові твори, а в п’ятницю о 19:30 в Закарпатському обласному театрі ляльок «Бавка» відбудеться «Друга довга ніч читань».
У перший день фестивалю учасники вшанували загиблих письменників Вікторію Амеліну та Назара Гончара.
Організатори забезпечують синхронний переклад українською та німецькою мовами.