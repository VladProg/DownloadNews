Діти, що пережили окупацію в Маріуполі, під наглядом професійних кураторів Ukrainian Film School знімають власний короткометражний фільм «Мрії дітей міста Марії».

Про це Укрінформу розповіли в Ukrainian Film School, яка організувала благодійний кінотабір для дітей з Маріуполя.

«Учасники проєкту – діти, які вибрались з тимчасово окупованого Маріуполя. Діти, які не лише чули про війну, але й бачили її на власні очі. У нашому документальному фільмі ми хочемо поговорити про мрії. Для нас – це можливість дізнатися, про що діти мріяли раніше і якою є їхня найзаповітніша мрія зараз», – розповіла генеральна продюсерка проєкту та засновниця Ukrainian Film School, Альона Тимошенко.

Це вже друга «зміна» проєкту благодійних кіноканікул – першими участь у кінотаборі взяли діти з деокупованих територій на Київщині. Організатори проєкту впевнені, що, крім отриманих знань та навичок, гра в кіно допомагає дітям подолати стрес та відчути впевненість у власних силах і віру у щасливе завтра.






Діти з Маріуполя знімають фільм з українськими режисерами / Фото надали організатори


























Разом з викладачами-практиками 14 учасників створюють сценарій, підбирають локації, реквізит, костюми і працюють з камерою. Герої проєкту – діти віком від 8 до 15 років.

«Мрії дітей міста Марії» – документальний фільм, в якому діти діляться своїми історіями та розповідають мрії.
Режисером-постановником стрічки виступив Тарас Ткаченко – куратор режисерського курсу кіношколи та автор кінохітів «Чорний ворон» та «Гніздо горлиці».
Оператором-постановником — випускник та викладач кіношколи Євгеній Васильченко («Доброволець»).

За офіційними даними, російські окупанти вбили в Маріуполі близько 87 тисяч людей. Прем’єра стрічки відбудеться 4 вересня.

Ukrainian Film School – перша українська кіношкола на базі найбільшої у Східній Європі кіностудії FILM.UA. Кіношкола виховує нове покоління працівників української кіноіндустрії. Пропонує річні навчальні програми з основних кіноспеціальностей, короткі курси та програми для дітей та підлітків.