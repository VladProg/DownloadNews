Суд повернув у державну власність майже 14 гектарів земель історико-культурного призначення, де розташоване оборонне укріплення "Змієві вали" пам’ятки археології національного значення "Городище "Велике Ходосівське".

Про це повідомив Офіс генерального прокурора, передає Укрінформ.
Прокурори встановили факт незаконного оформлення сільськогосподарським товариством частини городища у приватну власність. Відреагували на порушення та бездіяльність уповноважених державних органів і звернулися з позовною заявою до суду.
Згідно із судовим рішенням, землі повернені державі.
Як нагадали в ОГП, розташоване у Київській області Велике Ходосівське городище – це одне з городищ-гігантів лісостепової України середини І тисячоліття до нашої ери, яке є надбанням українського народу й невідтворним джерелом інформації про його зародження, формування і розвиток.
Створена для захисту поселення Скіфського часу стародавня оборонна споруда "Змієві вали" продовжувала виконувати свої функції у період Київської Русі та під час оборони Києва в 1941 році.
"Багатовікові пам’ятки допомагають захищати державу і зараз – у ході збройної агресії російської федерації проти України. За інформацією військових, такі фортифікаційні споруди дали змогу зупинити наступ окупантів на південь від Житомирської траси у березні цього року", – додали в ОГП.
Як повідомляв Укрінформ, у Житомирській області місцеве управління Держгеокадастру незаконно передало у приватну власність земельну ділянку, де розташоване поселення ХІІ-ХІІІ ст., що є пам’яткою археології.