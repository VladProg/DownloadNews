Сергій Притула поки не знає, яка сума буде від продажу на аукціоні "мікрофона" та панами Олега Псюка, але якщо досягне 1 млн доларів - для ЗСУ придбають дороговартісні безпілотники.

Про це керівник Благодійного фонду Сергія Притули повідомив на пресбрифінгу в медіацентрі «Україна» у Львові, передає кореспондент Укрінформу.
«Всі кошти будуть скеровані на ЗСУ. Я не знаю на що саме, бо поки не розуміємо, якою буде загальна сума. Але якщо це буде стільки, як я мрію близько 1 млн доларів, то ми придбаємо потужні комплекси БПЛА, які є дуже багатовартісними, але дуже необхідними у ці пекельні тижні, а може місяці протистояння проти агресора», - сказав Притула.
Він додав, що кришталевий кубок-мікрофон переможця «Євробачення-2022» отримає учасник, чий загальний внесок на банківський рахунок (або на криптогаманець фонду) буде найбільшим за час проведення аукціону.
Станом на 27 травня остання ставка була в криптовалюті – 19 тис. доларів.
«Це вперше в історії «Євробачення» цей кубок виставлено на аукціон. Подібного раніше переможці не робили. Але є ще кілька днів на проведення акції і подивимося, як будуть розгортатися події», - додав очільник БФ.
Щодо панами, то зі слів Притули, це була його ідея виставити її на розіграш. Він додав, що багато людей дзвонять і запитують чи це оригінал і запевнив, що це саме той головний убір, який був на Олегові Псюку в день перемоги у конкурсі.
«Коли ми зустрілися з гуртом, я кажу: мікрофон - то добре, але нам того мало. Тому що є ще один предмет, який розпочав своє автономне життя. В принципі, я думаю, що панама гурту Калуш могла б завести свою стрічку в Інстаграм і набрати там мільйон фоловерів. І жити там самостійно. І я запропонував поборотися за панамку і це буде простіше», - розповів Притула.
Щоб позмагатися за панамку, варто задонатити 200 грн і тоді людина автоматично потрапляє в розіграш. Чим більше внесків в таку суму, тим більше шансів перемогти. Розіграш відбудеться рандомно серед усіх учасників найближчим часом.
Як повідомляв Укрінформ, Український музичний гурт Kalush Orchestra виставив на продаж знамениту рожеву панаму лідера гурту Олега Псюка та головний приз Євробачення.
У МКІП поінформували, що аукціон та розіграш стартували 25 травня об 11:00 ранку і триватимуть до 19:00 28 травня.
Фото: Сергій Притула