Очільник МКІП Олександр Ткаченко обговорив із представниками Європейської мовної спілки підготовку до Євробачення-2023 роль суспільних мовників у висвітленні інформації про війну в Україні.

Про зустріч з президенткою Європейської мовної спілки Дельфін Ернотт Кунчі та генеральним директором Ноель Карран повідомив міністр культури та інформаційної політики в Телеграмі, передає Укрінформ.
"З президенткою Європейської мовної спілки Дельфін Ернотт Кунчі та генеральним директором Ноель Карран поговорили про підготовку до Євробачення-2023 та про роль суспільних мовників у висвітленні інформації про війну в Україні. ЄМС надає важливе обладнання, діляться контентом, підтримують тимчасово переміщених українців та організовують заходи зі збору коштів", - написав він.

Водночас Ткаченко підкреслив, що з початку повномасштабної війни ЄМС та громадські ЗМІ на всьому континенті співпрацювали із суспільним мовником НСТУ, щоб інформувати українців як вдома, так і за кордоном.
Міністр також подякував партнерам за сталу підтримку та непохитну позицію.
Як повідомлялося, пісенний конкурс “Євробачення-2023” пройде у Ліверпулі у Великій Британії після того, як Україна, яка перемогла на конкурсі 2022 року з піснею "Stefania" гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, а фінал – 13 травня. Україну на конкурсі представлятиме гурт TVORCHI з піснею "Heart of Steel".
Фото: Tkachenko.UA