росія більше не є членом Європейського фонду підтримки спільного виробництва та розповсюдження художніх кінематографічних та аудіовізуальних творів Eurimages.

Про це повідомляє пресслужба Держкіно, передає Укрінформ.
Зазначається, що росію виключили відповідно до Резолюції Ради Європи від 23 березня 2022 року про правові та фінансові наслідки припинення членства російської федерації в Раді Європи, що була ухвалена 16 березня 2022 року.
Як повідомляв Укрінформ, Верховна Рада 19 грудня 2019 року схвалила Закон України «Про приєднання України до Європейського фонду підтримки спільного виробництва та розповсюдження художніх кінематографічних та аудіовізуальних творів (Eurimages).
Фонд засновано 26 жовтня 1988 року відповідно до Резолюції Комітету Міністрів Ради Європи. Мета — просування незалежного кіновиробництва через надання фінансової підтримки повнометражним, анімаційним та документальним фільмам спільного виробництва.
24 лютого 2022 року путінська росія розпочала новий етап війни проти України, здійснює масовані обстріли та бомбардування мирних українських міст та селищ. На боротьбу із загарбниками піднявся весь народ України, її Збройні сили та Сили територіальної оборони зупинили наступ ворога та завдають йому великих втрат.