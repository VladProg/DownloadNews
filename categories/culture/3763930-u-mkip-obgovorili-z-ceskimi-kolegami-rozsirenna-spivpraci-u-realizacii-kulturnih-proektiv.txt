Заступники міністра культури та інформаційної політики України Анастасія Бондар та Тарас Шевченко під час онлайн зустрічі з чеськими колегами на чолі з заступником міністра культури Чехії Ондрейом Храстом обговорили розширення співпраці у реалізації культурних проєктів.

Як передає Укрінформ, про це повідомляє МКІП.
«Учасники зустрічі обговорили майбутні шляхи співпраці та можливості розширення спільних культурних проєктів. Основна увага була приділена збереженню культурної спадщини, цифровізації та ментальному здоров’ю», - йдеться у повідомленні.
Храст висловив підтримку Україні та її культурі.

Він зазначив, що Чехія готова розширювати співпрацю в реалізації спільних проєктів у сферах диджиталізації та арттерапії.
Представники МКІП висловили вдячність чеській стороні за допомогу Україні та підтримку української культури.
Співпраця в зазначених сферах є надзвичайно актуальною, адже міністерство також активно працює в цих напрямках.
«Шляхи майбутньої співпраці та узгоджені кроки будуть розглянуті сторонами вже найближчим часом», - додали у міністерстві.
Як повідомляв Укрінформ, тимчасовий виконувач обов'язків міністра культури та інформаційної політики України Ростислав Карандєєв провів зустріч із головою Комітету закордонних справ парламенту Естонської Республіки Марко Міхкелсоном, де обговорили пріоритетні напрямки співпраці.