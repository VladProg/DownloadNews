У Селі Колодяжне Волинської області до кінця року планують відкрити для відвідувачів «білий та сірий будинки Косачів», де пройшло дитинство і юність Лесі Українки, які наразі реконструюють за програмою Президента Володимира Зеленського «Велике будівництво».

Як передає Укрінформ, про це повідомляє пресслужба Волинської обласної державної адміністрації.
«Садиби Лесі Українки у селі Колодяжне – пам’ятка історії національного значення, що, відповідно, взята під охорону держави. Довгий час будиночки перебували у незадовільному стані і потребували ремонту», - зазначили в ОДА.

Зокрема, в будинках обвалювалось тинькування, а дерев’яний каркас зазнав пошкоджень. Музей десятиліттями функціонував у занедбаному вигляді, не бачивши ремонту близько 30 років.

Відновлювальні роботи за програмою «Велике будівництво» почались у червні цього року. Наразі будівельна готовність об’єкту становить 40%.

Загальна кошторисна вартість ремонтних робіт – понад 11 млн гривень.

Як повідомляв Укрінформ, цього року за ініціативою Президента Володимира Зеленського в рамках програми «Велике будівництво» почалась реалізація плану «Великої реставрації». Він передбачає реконструкцію і відновлення пам’яток культури України, у тому числі – шляхом концесій та державно-приватного партнерства.
Фото: voladm.gov.ua