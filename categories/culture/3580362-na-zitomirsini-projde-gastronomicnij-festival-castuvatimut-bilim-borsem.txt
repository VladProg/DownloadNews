У Гришковецькій громаді на Житомирщині 1 жовтня відбудеться гастрономічний фестиваль «Білий борщ і не тільки». Його мета – популяризація автентичної страви білого борщу.

Про це кореспондентові Укрінформу розповіла завідувач сектору культури та туризму Гришковецької селищної ради Наталія Ященко.
«Торік ми запланували відродити автентичну страву білий борщ і почали вивчати відомості про неї. Про цю страву зараз майже ніхто не знає. Коли ми про нього говорили, нас слухали із подивом, мовляв, ви будете готувати капусняк. Після того, як люди куштували білий борщ, дехто згадував смак свого дитинства, бо у когось бабуся цю страву готувала. Тож наш фестиваль «Білий борщ і те тільки», який відбудеться на території маєтку українсько-польсько-турецького політичного діяча та письменника Михайла Чайковського в селі Гальчин, орієнтований саме на популяризацію білого борщу», - сказала Ященко.
За її словами, головний інгредієнт білого борщу – квашений цукровий буряк. До складу страви також входять картопля, цибуля, капуста, сушені гриби, перець, сіль, зелень. До готового білого борщу, як і до червоного, додають сметану.
Під час фестивалю представники семи старостинських округів презентуватимуть і свої борщі та такі автентичні страви, такі як пиріжки з квасолею, коржі з маком, солотвинські вареники.
На гастрономічному фестивалі збиратимуть кошти на потреби Збройних сил та підтримку маєтку Михайла Чайковського, який нині відроджують.