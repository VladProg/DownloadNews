Соломія Чубай та оркестр INSO-Lviv 16 січня у Львівській національній філармонії організовують Великий симфонічний благодійний концерт «Світло Різдва», мета якого зібрати кошти для лікування онкозахворювання у молодої жінки.

Про це кореспонденту Укрінформу повідомили організатори концерту.
«Ми кличемо вас, друзі, 16 січня о 19 годині до спільного різдвяного вечора, до спільної коляди, різдвяної музики, світових та українських пісень і колядок. Але цей вечір ще й стане вечором добрих справ», - зазначають організатори.

Музиканти об’єдналися, щоб допомогти родині зібрати кошти на дороговартісне лікування молодої жінки та мами Діни Радик, яка страждає від онкозахворювання.
У Львівській національній філармонії під час цього вечора виступлять Соломія Чубай, гурт ShockolaD та Юлія Швед, гурт "Band.it", Electric Avenue та оркестр INSO-LVIV.