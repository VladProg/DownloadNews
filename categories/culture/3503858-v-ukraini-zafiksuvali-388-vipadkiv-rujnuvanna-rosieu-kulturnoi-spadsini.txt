Міністерство культури та інформаційної політики на сьогодні зафіксувало 388 епізодів воєнних злочинів російської армії проти культурної спадщини України.

Про це повідомляє Укрінформ із посиланням на сайт відомства.
“Те, з якою ненавистю, росіяни нищать все українське, говорить тільки про їхню агонію. Нещодавно під обстріл окупантів знову потрапила Святогірська лавра на Донеччині. Горів Всіхсвятський скит Святогірської лаври. Окрім монастирської братії та сестер у храмі перебувало приблизно 300 біженців, серед яких інваліди, літні люди, приблизно 60 дітей, у тому числі немовлята. Сумнівів немає – маємо справу з ордою. Та злочини окупантів не тільки не можуть знищити нашу ідентичність, а й навпаки - тільки згуртували українців”, – зазначив міністр культури та інформаційної політики Олександр Ткаченко.

За даними МКІП, злочини росіян проти культурної спадщини зафіксовані на території 13 областей України та у Києві. Зокрема, збільшилася кількість руйнувань щодо культурної спадщини Харківщини - наразі зафіксовано 97 епізодів, найбільше (79) – у Харкові та його околицях. В Донецькій області зафіксовано 89 епізодів, з них 53 у Маріуполі. У Київській області постраждали 70 об'єктів, з них 44 у Бучанському районі.
У Чернігівській області зафіксовано 38 випадків руйнувань щодо культурної спадщини, в Луганській та Сумській областях – по 28, 12 – у Запорізькій області, 6 – у Житомирській, по 5 – у Києві та Херсонській області, 4 – в Миколаївській, 3 – в Дніпропетровській, 2 – в Одеській області, 1 – на Львівщині.
Як зазначається, 173 пошкоджені об’єкти ( це близько 50 відсотків зареєстрованих епізодів майже в усіх регіонах України, крім Донеччини) зазнали уражень легкого ступеня, 123 середнього (це до 50 відсотків випадків на Донеччині та 25-30 відсотків на Запоріжжі, Київщині, Луганщині, Сумщині, Харківщині, Чернігівщині). Водночас тяжкого ступеня уражень зазнали 58 об'єктів – до 25 відсотків на Донеччині та 10-15 відсотків на Харківщині, Чернігівщині та Київщині.
За даними МКІП, 9 об’єктів на Донеччині, Київщині, Сумщині та Чернігівщині повністю знищені, водночас стан 25 пошкоджених об'єктів залишається невідомим.
У відомстві поінформували, що внаслідок обстрілів, ракетних і бомбових ударів росіянами в Україні зруйновані та пошкоджені 119 об’єктів культурної спадщини, зокрема 21 пам’ятка національного значення, 91 – місцевого значення та 7 – щойно виявлених об’єктів культурної спадщини.


Фото: Павло Кириленко, Телеграм