Фестиваль Bouquet Kyiv Stage пройде в Оксфорді в рамках Тижнів культури України з 28 вересня по 1 жовтня і включатиме сім концертів класичної музики, святкування 85-річчя композитора Валентина Сильвестрова, фотовиставку «Війна», кінопокази, музичні перформанси та дискусії.

Про це Укрінформу повідомили організатори фестивалю, український культурний центр «Дом Майстер Клас».
«Велика Британія була однією з перших країн світу, яка чітко і безкомпромісно заявила про свою позицію у неспровокованій жорстокій війні, розв’язаній росією проти України. З першого дня війни Велика Британія надає Україні велику неоціненну підтримку. Фестиваль Bouquet Kyiv Stage в Оксфорді – висловлення подяки британському народу і наш культурний внесок у Ukrainian Culture Weekss», – зазначили організатори.






Фестиваль Bouquet Kyiv Stage пройде в Оксфорді / Фото надані пресслужбою фестивалю








































Ініціатива Ukrainian Culture Weeks 2022 була започаткована навесні 2022 Cherwell College Oxford, Oxford University Ukrainian Society та культурним центром «Дом Майстер Клас» на підтримку України та українського культурного надбання.
«Тижні української культури – це унікальна можливість популяризувати культурну та інтелектуальну спадщину України у Великій Британії. Як центр знань і свободи слова, ми вважаємо, що Оксфорд є ідеальним місцем для відзначення наших спільних цінностей демократії та свободи», - переконаний президент Українського товариства Оксфордського університету Руслан Павлишин.
Одна з центральних подій фестивалю – ювілей всесвітньовідомого українського композитора Валентина Сильвестрова, якому 30 вересня виповниться вісімдесят п'ять років. Творчість маестро буде представлена у програмі хоровою та фортепіанною музикою. Валентин Сильвестров буде поважним гостем фестивалю.
Також серед подій Bouquet Kyiv Stage в Оксфорді - фотовиставка "Війна" фотографа-документаліста Олександра Глядєлова, два музичні перформанси: "Триб'ют до творчості Марії Примаченко" та "Face the Future" від українського фешн-дизайнера Федора Возіанова. Крім того, відомий британський хор Apollo5 виконає дві світові прем’єри українських композиторок – Вікторії Польової та Ганни Кузіної-Рождественської.
Всі кошти від продажу квитків будуть направлені на підтримку гуманітарних ініціатив в Україні.
Bouquet Kyiv Stage – український фестиваль високого мистецтва, організований українським культурним центром «Дом Майстер Клас». Фестиваль є щорічним, міжнародним, мультидисциплінарним та соціально спрямованим. Поєднує музику, театр, кіно, літературу та візуальне мистецтво. Традиційно проходить у Національному заповіднику «Софія Київська». На початку серпня 2022 Bouquet Kyiv Stage вп’яте відбувся у Києві в умовах воєнного стану.