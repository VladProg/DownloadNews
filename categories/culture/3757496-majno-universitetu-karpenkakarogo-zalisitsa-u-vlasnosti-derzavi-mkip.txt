Майно Київського національного університету театру, кіно і телебачення імені Івана Карпенка-Карого залишиться у власності держави.

Як передає Укрінформ, про це повідомляє Міністерство культури та інформаційної політики України.
У вівторок, 5 вересня, Касаційний господарський суд у складі Верховного суду ухвалив остаточне рішення на користь держави у справі щодо можливого рейдерського захоплення майна Київського національного університету театру, кіно і телебачення імені І. К. Карпенка-Карого та земельної ділянки, на якій розташовані навчальні корпуси Інституту екранних мистецтв за адресою: вул. Євгена Коновальця, 18.
«За результатами розгляду касаційну скаргу приватного акціонерного товариства «Зодча Діадема» на постанову Північного апеляційного господарського суду від 10.04.2023 у справі № 910/8641/21 залишено без задоволення, а рішення суду апеляційної інстанції, яке було ухвалено на користь держави, - без змін», - ідеться в повідомленні.
Як повідомляв Укрінформ, у квітні апеляційний суд підтримав позицію МКІП щодо неприпустимості відчуження земельної ділянки у Київського національного університету театру, кіно і телебачення імені Івана Карпенка-Карого.