Кабінет Міністрів України прийняв рішення, яке дозволяє демонтувати пам’ятники Пушкіну, Щорсу та іншим російським і радянським діячам.

Як передає Укрінформ, про це повідомляє Міністерство культури та інформаційної політики.
Сьогодні, 10 листопада, уряд прийняв рішення про вилучення з Державного реєстру нерухомих пам’яток культурної спадщини національного значення пам’ятників російському письменнику Олександру Пушкіну, більшовицькому ватажку Миколі Щорсу, а також іншим російським і радянським діячам.
Відповідна постанова була ініційована і розроблена МКІП.

«Триває звільнення українських міст та української культури від комуністичної, радянської та російсько-імперської нечисті. Місцева влада має остаточно очистити простір від маркерів антиукраїнської політики – демонтувати та перемістити пам’ятники», – наголосив тимчасовий виконувач обов'язків міністра культури та інформаційної політики Ростислав Карандєєв.
Так, з реєстру вилучили: пам’ятник Пушкіну на проспекті Берестейському, пам’ятник Щорсу на бульварі Тараса Шевченка, могилу генерала армії Ватутіна в Маріїнському парку, монітор «Железняков» по вулиці Електриків, пам’ятник екіпажу бронепоїзда «Таращанець» в сквері між вулицями Заслонова та Ялтинською у Києві.
Крім того, пам’ятники Пушкіну в Житомирі, Харкові та Одесі, князю Воронцову в Одесі, полководцю Суворову в Ізмаїлі, адміралу Ушакову в Херсоні, «Україна – визволителям» в Ужгороді, Меморіальний комплекс «Борцям революції» в Луганську.
Постанова уряду прийнята на вимогу Закону України «Про засудження комуністичного та націонал-соціалістичного (нацистського) тоталітарних режимів в Україні та заборону пропаганди їхньої символіки» та «Про засудження та заборону пропаганди російської імперської політики в Україні і деколонізацію топонімії».
Як повідомляв Укрінформ, Київська міська рада позбавила російських найменувань 14 закладів освіти та 12 закладів культури.