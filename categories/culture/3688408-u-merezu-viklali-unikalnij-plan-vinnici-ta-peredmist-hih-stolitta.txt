У Вінниці музейники опублікували онлайн віднайдений в архівах унікальний старовинний план міста та околиць середини ХІХ століття.

Про це у Фейсбуці повідомив Музей Вінниці, передає Укрінформ.
«Презентуємо до вашої уваги один з найунікальніших документів у нашому електронному архіві. Це план Вінниці та околиць 1840-х років. Не буде перебільшенням сказати, що це найбільш деталізована мапа Вінниці ХІХ століття з тих, які нам доступні», - йдеться у повідомленні.
Зазначається, що цей документ був створений через понад пів століття після початку російського панування на подільських теренах. Враховуючи деталізацію та супровідні підписи, можна стверджувати, що мапу розробляли військові топографи Генерального штабу російської армії. Протягом 1841-1847 років вони створили детальну мапу Подільської губернії. Опублікований фрагмент з Вінницею та околицями є її частиною.

На план тогочасної Вінниці нанесено 471 будинок. Поруч з містом позначені вінницькі передмістя: Садки, Старе місто, «передмістя за-мостом» (частина сучасного Замостя), а також Дубовецька Слобода. Остання назва інтерпретована росіянами, адже вважається, що це поселення було засноване родиною Дубицьких і називалося Слободою Дубицьких.


Також на плані можна побачити і довколишні села, які нині стали частиною Вінниці, тогочасні мости та переправи, ліси, поля та хутірські поселення.
Як повідомляв Укрінформ, у Вінниці 21 березня погасили ексклюзивну марку «А наш рід є, був і буде!», створену за мотивами ляльок-мотанок авторства вінницьких майстринь.