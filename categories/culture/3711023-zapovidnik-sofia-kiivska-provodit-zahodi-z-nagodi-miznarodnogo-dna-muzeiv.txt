Протягом 18-21 травня на території Національного заповідника «Софія Київська» пройдуть квести, екскурсії та виставки з нагоди Міжнародного дня музеїв.

Як передає Укрінформ, про це повідомляє видання Вечірній Київ.
"Цього року традиційно заповідник пропонує відсвяткувати Міжнародний день музеїв — відвідати виставку чи квест всією родиною, лекцію, екскурсію чи майстер-клас", - йдеться в повідомленні.
Згідно з програмою, 18 травня опівдні відбулися міжмузейний квест «Хранителі історії», а також лекція «Художній літопис пам’ятки: Кирилівська церква в образотворчому мистецтві», а о 14 годині - квест «Ангели летіли, ключі загубили».
На 19 травня заплановано на 12 годину дня лекція «Святитель Димитрій Ростовській в історії Кирилівської церкви» у музеї «Кирилівська церква», а о 15 годині у Брамі Заборовського розпочнеться освітньо-пізнавальна програма «Дорога до Санлісу».
20 травня опівдні у музеї «Кирилівська церква» відбудеться лекція «Сава Туптало — ктитор Києво-Кирилівської церкви», а о 13 годині - майстер-клас «Андріївські етюди» в Андріївській церкві. На 14:00 заплановано майстер-клас з гончарства на території заповідника «Софія Київська».
Також у заповіднику 21 травня о 12 годині можна пройти квест «Ангели летіли, ключі загубили». Цього дня також до огляду будуть доступні шість виставок. Зокрема, у музеї «Будинок митрополита» наявна виставка «Василь Кричевський: твори з фондового зібрання Софії Київської», присвячена 150— річчю від дня народження видатного митця. Ще одному художникові присвячено експозицію «Леонід Тоцький: художник і реставратор». Також доступна виставка «Героїчний пейзаж».
Експозиція «Російсько-українські війни XII— XXI ст.: свідчення Святої Софії» представлена у Софійсьому соборі, а керамічні скульптури «Обереги» Юрія Мирка - у «Хлібні». На Брамі Заборовського предтавлена виставка «У перервах між сиренами. Андрій Богомолов та його учні».
«З нагоди свята, традиційно, 18 травня вхід на територію Національного заповідника «Софія Київська» та оглядового майданчика Андріївської церкви, а також об’єктів нерухомої культурної спадщини: Софійського собору, Будинку митрополита, Хлібні, Брами Заборовського, Трапезної, Дзвіниці, Андріївської церкви, Кирилівської церкви, Золотих воріт, — безкоштовний», - зазначають у повідомлені.
Вартість екскурсійного обслуговування визначається Переліком вартості платних послуг у Національному заповіднику «Софія Київська».
Як повідомляв Укрінформ, до Міжнародного дня музеїв у Житомирському обласному краєзнавчому музеї відкрилася виставка «Промисли і ремесла Житомирського Полісся», половину експонатів якої відвідувачам показали вперше.