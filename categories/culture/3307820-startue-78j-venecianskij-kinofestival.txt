Сьогодні, 1 вересня, на острові Лідо відкриється 78-й щорічний Венеціанський міжнародний кінофестиваль.

Як повідомляє Укрінформ, програму кінофестивалю можна вивчити на сайті заходу.
Кінофестиваль триватиме до 11 вересня, а відкриє його новий фільм дворазового лауреата премії "Оскар" Педро Альмодовара "Паралельні матері", в якому знялася лауреат "Оскара" Пенелопа Крус.
Ведучою церемонії відкриття буде італійська актриса Серена Россі, а журі очолить південнокорейський режисер, лауреат "Оскара" і Каннського кінофестивалю Пон Чжун Хо ("Паразити", "Крізь сніг").
В Основному конкурсі цьогоріч братиме участь 21 фільм, серед них нова робота українського режисера Валентина Васяновича "Віддзеркалення", а також "Рука Бога" Паоло Соррентіно, "Незнайома дочка" Меггі Джилленгол та інші.
На 78-му Венеціанському кінофестивалі Україна представлена ​​відразу трьома фільмами, оскільки у програмі "Горизонти" братимуть участь картина Олега Сенцова "Носоріг" і словацько-чесько-українська копродукція Петера Керекеша "Цензорка".