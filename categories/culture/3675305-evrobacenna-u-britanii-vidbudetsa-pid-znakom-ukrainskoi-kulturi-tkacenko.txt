Міністр культури та інформаційної політики Олександр Ткаченко подякував Великій Британії за підтримку Євробачення та виділення 3 тисяч квитків для українців.

Як передає Укрінформ, про це Ткаченко написав у Телеграмі.
“10 млн фунтів на проведення заходу та 3000 квитків для українців на Євробачення! Дякуємо Департаменту культури, ЗМІ та спорту Британії за таку підтримку”, - зазначив він.
За словами міністра, Євробачення в Ліверпулі пройде під знаком української культури - “це буде масштабно”.
МКІП запланувало потужну програму представлення України у Британії. А українці, які мусили залишити свої домівки через російське вторгнення, зможуть відвідати один з концертів. “Дякуємо британським друзям за таку можливість”, - наголосив Ткаченко.
Як повідомлялося, перемогу на торішньому Євробаченні здобула Україна, однак через повномасштабне російське вторгнення прийматиме пісенний конкурс від її імені Велика Британія, яка посіла друге місце.
Євробачення-2023 проходитиме з 9 до 13 травня у Ліверпулі.