Український іронічний детектив «Ля Палісіада» режисера Філіпа Сотниченка номінований на премію Європейської кіноакадемії в категорії «Відкриття року – приз FIPRESCI».

Про це Державне агентство України з питань кіно повідомило у Фейсбуці, передає Укрінформ.
Переможців премії оголосять 9 грудня на 36-ій церемонії вручення Європейської кінопремії в Берліні.

Як нагадали в Держкіно, дія стрічки «Ля Палісіада» розгортається в Україні 1996 року.
За п'ять місяців до мораторію на смертну кару двоє старих друзів – детектив міліції й судовий психіатр –розслідують убивство свого колеги. Колись давно вони обидва були закохані у вдову загиблого. Занурені в заплутану справу та давно забуті спогади, друзі створюють майбутнє, у якому мають жити їхні діти, успадкувавши нереалізовані прагнення батьків.

На екрани кінотеатрів «Ля Палісіада» вийде 11 січня 2024 року.
Як повідомлялося, фільм «Ля Палісіада» створений за підтримки Держкіно. Режисером та сценаристом стрічки є член Української кіноакадемії Філіп Сотниченко.
Ролі у фільмі зіграли Андрій Журба, Новруз Пашаєв, Олександр Пархоменко, Валерія Олейнікова, Олена Мамчур, Олександр Малєєв, Степан Барабаш, Сергій Лузановський, Олександр Мавріц, Ярема Малащук, Сана Шахмурадова.
«Ля Палісіада» була представлена на 29-му Міжнародному кінофестивалі в Сараєво (Боснія та Герцоговина) у категорії ігрових повнометражних фільмів. Стрічка принесла Сотниченку найвищу нагороду фестивалю – «Серце Сараєво» – за найкращу режисуру.
Оператор стрічки Володимир Усик зі свого боку здобув відзнаку на Ukraina Festiwal Filmowy у Варшаві.