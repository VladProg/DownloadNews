У Львові стартував Міжнародний мультижанровий фестиваль-конкурс для молодої аудиторії «СТРУС», на якому вперше в Україні протягом п’яти днів представлять різні зразки сценічного мистецтва.

Про це кореспондентові Укрінформу розповіли в Першому академічному українському театрі для дітей та юнацтва, який виступив організатором заходу.
«Це унікальний проєкт, що не має аналогів в Україні. Об'єднавши на одному майданчику різні жанри - драматичний театр, театр ляльок, бейбі-театр, театр тіней, циркове мистецтво, фестиваль ознайомить глядача з новими тенденціями театру, і головне – актуалізує пошук нової театральної форми контакту з дітьми та підлітками», - наголошують організатори.

Проєкт став можливим завдяки гранту від Українського культурного фонду в межах програми «Знакові події», який виграв театр.






У Львові стартував Міжнародний мультижанровий фестиваль/Фото: Людмила Гринюк, Укрінформ








































Програма фестивалю передбачає дві частини: конкурсну (змагатимуться професійні театри) та позаконкурсну (можливість участі як професійних, так і аматорських театрів).
Із-поміж більш ніж 60 заявок з України та Європи відібрали 12 колективів різного жанру. Це: комедійно-циркове шоу «4Matix» (Україна), Hippo Theatre Group (Греція), Mala Scena Theatre (Хорватія), Київський муніципальний академічний театр ляльок на лівому березі Дніпра (Україна), Бейбі-театр (Україна), Полтавський обласний академічний театр ляльок (Україна), ЛАТЕМ «І люди, і ляльки» (Україна), Закарпатський академічний обласний театр ляльок (Україна), Черкаський академічний театр ляльок Черкаської обласної ради (Україна), Fort Forno Theatre, Virovitica Theatre та Academy of Arts and Culture in Osijek (Хорватія), Klaipedas youth theater (Литва), Dove il filo (Італія). Вони змагатимуться у конкурсній програмі за звання найкращих.
У позаконкурсній програмі візьмуть участь аматорські театри та театральні студії з України та з-за кордону. Для них у дворику театру спорудили оснащену світловим і звуковим обладнанням сцену.
«Кращі зразки різних театральних шкіл та естетик дозволять побачити повну та яскраву картину сучасного театрального процесу для молодої аудиторії. Фестиваль підсилить зацікавлення глядача до театру, адже не секрет, що сучасний театр, зокрема його контент для дітей, існує в умовах жорсткої конкуренції з кіно, мультфільмами, комп’ютерними іграми, аніматорами у ТРЦ», - додають організатори.
Фестиваль проходитиме з 5 по 9 жовтня на двох різних локаціях: сцена Першого театру та сцена театру «І люди і ляльки». Вхід на усі вистави безкоштовний за попередньою реєстрацією.