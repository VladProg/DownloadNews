Дружина Президента України Олена Зеленська й перша леді Республіки Корея Кім Кон Хі під час зустрічі в Києві обговорили порятунок української культурної спадщини.

Про це Зеленська повідомила в Телеграмі, передає Укрінформ.
Так, одним зі способів збереження культурної спадщини є цифровізація, якою нині займається Міністерство культури та інформаційної політики України.
Як зауважила Зеленська, у цифровій сфері Республіка Корея є особливо потужною. Дружина Президента висловила сподівання, що країни зможуть співпрацювати ще й у цьому напрямі.
У ході зустрічі перша леді України окремо подякувала Кім Кон Хі за відвідання постраждалих від російського терору міст Буча й Ірпінь Київської області та поховань жертв російських воєнних злочинів. За її словами, для українців такі візити завжди є свідченням солідарності.
Також вона висловила вдячність Президенту Республіки Корея Юн Сок Йолю за тверду підтримку українського народу та готовність сприяти відбудові України, які він підтвердив на саміті НАТО і в Польщі, де також перебував із візитом.
"Вкотре пересвідчуюся: навіть пів земної кулі між країнами – не відстань для людей, які здатні відчувати і чути", – підкреслила Зеленська.
Дружина Президента запросила Кім Кон Хі на третій Саміт перших леді та джентльменів, що відбудеться у вересні цього року.
"Говоритимемо якраз про відчуття і почуття – ментальне здоров’я не тільки українців, а й жителів різних країн світу. Як перетворити вразливість на стійкість перед лицем війн, криз, поряд із небезпечним сусідом?", – повідомила вона.
Зеленська переконана: Республіці Корея, як й Україні, тут є чим поділитися.
Як повідомляв Укрінформ, 15 липня Президент та перша леді Південної Кореї прибули в Україну з неоголошеним візитом. Подружжя відвідало місце масових вбивств у Бучі Київської області, а також місто Ірпінь.
Президенти України та Південної Кореї Володимир Зеленський і Юн Сок Йоль у ході зустрічі обговорили Формулу миру, продовольчу й енергетичну безпеки.
У заяві для засобів масової інформації глава Південної Кореї заявив про збільшення допомоги Україні до 150 млн доларів.