Компанія Netflix зацікавлена у придбанні пакета українських фільмів.

Про це повідомив міністр культури та інформаційної політики Олександр Ткаченко під час телемарафону, передає кореспондент Укрінформу.
Посадовець зауважив, що на Netflix уже давно присутні серіал "Слуги народу", фільми "Дике поле", "Зима в огні", "Носоріг" Олега Сенцова.
"Я радію, що колеги - продюсери напряму ведуть перемовини зі стримінговою платформою. Той пакет фільмів на завершальному етапі перемовин, і Netflix, судячи з розмов з нашими колегами по стримінговій платформі, зацікавлений у розширенні полички української теле- й кінопродукції", - сказав очільник МКІП.
За словами міністра, світова аудиторія виявляє інтерес до української кінопродукції. Тож це гарний шанс для вітчизняних кінематографістів вийти на світовий ринок.
"У певні моменти у топах Netflix були "Слуга народу" й "Носоріг". Платформа реагує на запит своїх підписників. Далі все залежить від наших продюсерів - наскільки їхнє бачення того, що цікаве світовій аудиторії, буде відповідати реальному попиту глядачів", - зазначив міністр.
Крім того, він зауважив, що демонстрація роботи українських кінодіячів іноземним продюсерам сприятиме подальшій колаборації та посилюватиме співпрацю.
"Учора зустрічався з двома відомими продюсерськими групами, які знімають документальні фільми про війну в Україні, і вони шукали партнерів саме у нас. Також ці можливості відкриваються і в "Єврімажі", завдяки спеціальній програмі в "Креативній Європі". Війна надала можливість нашим колегам розвивати співпрацю зі світовими лідерами", - зауважив він.
Ткаченко також повідомив, що МКІП проводило перемовини зі стримінговими платформами щодо мінімізації російськомовного контенту. У цьому зв'язку він відзначив тенденцію до збільшення кількості україномовного озвучення та текстового супроводу в іноземних фільмах.
Як повідомляв Forbes із посиланням на джерела, Netflix планує придбати 14 українських фільмів. Серед них, зокрема, "Скажене весілля", "Велика прогулянка", "Найкращі вихідні", "Снайпер. Білий ворон", "Фокстер і Макс".