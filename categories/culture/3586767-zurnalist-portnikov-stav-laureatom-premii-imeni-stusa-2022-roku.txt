Цьогорічною Премією імені Василя Стуса було відзначено журналіста, письменника й публіциста Віталія Портникова.

Як повідомляє PEN Ukraine, члени журі оголосили ім'я лауреата під час урочистої церемонії 5 жовтня, яка відбулася в укритті Києво-Могилянської бізнес-школи, передає Укрінформ.
"Віталій – це борець і патріот, тому я й назвав його побратимом Василя Стуса. Від далекого вже 2014 року його статті про агресію росії в Україні часто перетворюються на "коктейлі Молотова", чи, як тепер кажуть, на "Бандера-смузі". Тому Василь і Віталій – це ніби два давні лицарі, які при зустрічі віддають одне одному честь. Ми певні, що для Віталія Портникова є честю отримати премію імені Василя Стуса. І ми, члени Капітули, також засвідчуємо, що для премії Василевого імені є честю отримати новим своїм лауреатом Віталія Портникова", – зазначив під час церемонії нагородження голова журі, почесний президент PEN Ukraine Мирослав Маринович.






Церемонія вручення премії імені Василя Стуса відбулася у столиці / Фото: Руслан Канюка, Укрінформ




























Своєю чергою, Портников наголосив, що в 2022 році, коли вирішується доля української державності та української нації, отримувати премію, що названа імʼям Василя Стуса – людини, яка пожертвувала за цю націю своїм життям, своєю творчістю, своїм здоровʼям, – це особливий виклик.
"Це не відзнака, це нагадування про те, чого варта Україна, – підкреслив він.

Лауреат Премії імені Василя Стуса отримав грошову винагороду та статуетку, розроблену дизайнером Дмитром Покрасьоном та скульптором Станіславом Кадочниковим.
Премія імені Василя Стуса – одна з найдавніших українських премій у царині культури. 1989-го року її заснувала Українська асоціація незалежної творчої інтелігенції на чолі з Євгеном Сверстюком. З 2016 року PEN Ukraine, Києво-Могилянська бізнес-школа та видавництво "Дух і Літера" продовжили цю ініціативу. Премію імені Василя Стуса щороку вручають літераторам, митцям, режисерам, музикантам, культурним менеджерам, громадським діячам за внесок в українську культуру й стійкість громадянської позиції.