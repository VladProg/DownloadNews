Верховна Рада ухвалила закон, який передбачає заснування державної премії імені Мирослава Скорика в галузі музичного мистецтва.

Відповідний президентський законопроєкт 5767 "Про внесення зміни до статті 11 Закону України "Про державні нагороди України" підтримали 306 народних депутатів, передає кореспондент Укрінформу.

"Метою прийняття Закону України "Про внесення зміни до статті 11 Закону України "Про державні нагороди України" є заснування державної нагороди у галузі музичного мистецтва – Державної премії України імені Мирослава Скорика", - йдеться у пояснювальній записці.

Передбачено, що Державну премію України імені Мирослава Скорика присуджуватимуть за вагомий внесок у розвиток музичного мистецтва України та впровадження новітніх непересічних практик у композиторській, виконавській, музикознавчій діяльності.

Як повідомляв Укрінформ, у межах відзначення Дня Незалежності 24 серпня 2020 року Президент Володимир Зеленський анонсував заснування премії імені Мирослава Скорика та оголосив композитора Героєм України.

Мирослав Скорик – один з найяскравіших представників сучасного покоління композиторів. Герой України, народний артист України, лауреат Національної премії України імені Тараса Шевченка, кавалер ордена «Знак Пошани», нагороджений орденом «За заслуги» I, II, III ступенів, академік Академії мистецтв України. Автор музики до понад 40 художніх фільмів, серед них «Тіні забутих предків». Його твори регулярно виконують в Україні та Європі. Помер Мирослав Скорик 1 червня 2020 року на 82-му році життя.