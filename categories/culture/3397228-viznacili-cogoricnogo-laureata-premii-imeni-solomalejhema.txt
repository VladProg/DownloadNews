Комітет із присудження премії імені Шолом-Алейхема на засіданні визначив цьогорічного лауреата.

Про це Укрінформу повідомили у пресслужбі Державного агентства з питань мистецтв та мистецької освіти.
“Премію імені Шолом-Алейхема отримує Олександра Уралова за переклад книги Аврома Суцкевера «Із Віленського гетто. Зелений акваріум» (видавництво «Дух і Літера», 2020). Саме ця авторка та її робота перемогли за підсумками рейтингового голосування членів Комітету”, - йдеться в повідомленні.
Як зазначали члени Комітету, ця книга Аврома Суцкевера, одного з найвідоміших письменників, який зафіксував мовою їдиш трагічний єврейський досвід ХХ століття, – блискуча поетична проза, яких у сучасній культурі зовсім мало. Водночас Уралова блискуче передала в україномовному перекладі обидва твори класика єврейської літератури.
У Держмистецтв нагадали, що під час свого першого засідання 18 січня 2022 року Комітет з присудження премії імені Шолом-Алейхема шляхом відкритого рейтингового голосування обрав п'ять творів із 17 отриманих. Тоді члени Комітету погодили, що всі претенденти, які потрапили до короткого списку, однак не стануть лауреатами, будуть відзначені почесними дипломами.
Таким чином відзнаки отримають: Юлія Верба за роман в чотирьох книгах «Одесская сага»; Юрій Чорней за роботу «Вернон Кресс. Життя під прикриттям»; Олексій Нікітін за роман «От лица огня»; Ярослава Стріха за переклад книги Ісаака Башевіса Зінгера «Раб. Шоша».