У Сполучених Штатах помер 25-річний актор Ангус Клауд, який зіграв у підлітковому телесеріалі «Ейфорія».

Як передає Укрінформ, про це повідомляє BBC.
Актор пішов з життя у понеділок у своєму будинку в Окленді, штат Каліфорнія.
Причина його смерті не оприлюднена.
Зазначається, що 25-річний актор був присутній на похоронах свого батька в Ірландії минулого тижня і, за словами членів його сім'ї, дуже важко переживав цю втрату.
Клауд у підлітковій драмі «Ейфорія» каналу НВО зіграв шкільного наркодилера Феско «Феза» О'Ніла.
Також Клауд мав незначні акторські ролі у фільмах «Північний Голлівуд» і «Межа». Крім того, він знявся у музичних відео таких артистів, як Becky G, Karol G і Juice WRLD.
Як повідомляв Укрінформ, помер 19-річний онук оскароносного актора Роберта Де Ніро - Леандро Де Ніро Родрігес.


Фото: HBO/EDDY CHEN