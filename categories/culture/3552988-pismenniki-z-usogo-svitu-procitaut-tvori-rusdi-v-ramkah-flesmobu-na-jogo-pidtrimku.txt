Письменники з усього світу 19 серпня проведуть флешмоб на підтримку Салмана Рушді, якого минулого тижня госпіталізували з ножовими пораненнями після нападу.

Як передає Укрінформ, про це повідомляє некомерційна організація PEN America, яка працює на захист свободи слова в Сполучених Штатах і в усьому світі через просування літератури та прав людини.
«Письменники в усьому світі солідарні з Салманом Рушді, відзначають його невтомну підтримку свободи слова та важке становище письменників у всьому світі, які опинилися під загрозою», - йдеться в анонсі заходу.
Зазначається, що читання творів Рушді пройдуть у публічній бібліотеці Нью-Йорка. Вже відомо, що до флешмобу долучаться Пол Остер, Реджинальд Дуейн Беттс, Тіна Браун, Кіран Десаї, Андреа Елліотт, Аманда Форман, Роя Хакакіан, Сірі Хаствед та інші.
Організатори також закликають людей, які не можуть бути присутніми на заході в Нью-Йорку, долучитися до акції у соцмережах, використовуючи хештег #StandWithSalman (Підтримую Салмана).

Як повідомлялося, 12 серпня під час літературного вечора в штаті Нью-Йорк на Рушді було скоєно напад. Чоловік атакував письменника на сцені, завдавши йому кількох ударів ножем.
75-річний Рушді дістав ножові поранення у шию та живіт. Його доправили гелікоптером у лікарню в місті Ері, штат Пенсильванія.
Вже через два дні агент Салмана заявив, що письменника від'єднали від апарата штучної вентиляції легень, а його стан поліпшується.
Поліція заарештувала нападника - 24-річного жителя Нью-Джерсі Хаді Матара. Йому висунуто обвинувачення у замаху на вбивство.
Салман Рушді — британський письменник індійського походження. За його роман «Сатанинські вірші» іранський духовний лідер Аятолла Хомейні, визнавши книгу блюзнірською і віровідступницькою, закликав стратити автора, після чого Велика Британія й Іран на кілька років розірвали дипломатичні відносини, а Рушді довгий час вимушений був ховатися. У 2007 році присвоєння Рушді титулу лицаря Британської імперії спровокувало новий вибух обурення в ісламському світі.