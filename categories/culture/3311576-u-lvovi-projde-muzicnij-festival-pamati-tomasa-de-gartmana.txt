У Львівській національній філармонії ім. М. Скорика 10 -17 вересня відбудеться фестиваль, де вперше в Україні прозвучить музика Томаса де Гартмана – колись відомого композитора та про якого забули після смерті.

Про це повідомили у Львівській національний філармонії, передає Укрінформ.
«Фестиваль отримав назву «Томас де Гартман в Україні – забутий майстер» та ініційований міжнародним проєктом «Thomas de Hartmann Project», який має на меті відновити творчість композитора, а також належне йому місце в класичному репертуарі. Останній був започаткований у 2006 році піаністом Еланом Сікроффом та гітаристом Робертом Фріппом», - зазначається у повідомленні.
Серед ініціатив, вже втілених в рамках проєкту, - запис сольної фортепіанної, вокальної та камерної музики де Гартмана. Він був реалізований в 2016 році разом із нідерландським музичним лейблом Basta Music, а його результатом став випуск семи компакт-дисків. У квітні цього року британська студія Nimbus Alliance перевидала ці записи у трьох випусках – подвійному диску камерної музики, подвійному диску фортепіанної музики та диску пісень. Усі вони отримали чудові відгуки.
У Львові проєкт, присвячений митцю, відбудеться за участі Теодора Кухара, американсько-українського диригента спільно із Академічним симфонічним оркестром Львівської національної філармонії ім. М. Скорика. Маестро Кухар, який є найбільш записуваним диригентом сучасності (понад 100 компакт-дисків), захоплений відкриттям музики де Гартмана у світлі її високої якості, культурної спадщини для України та значення творчості митця для періоду початку-середини ХХ століття.
Фестиваль складатиметься з трьох оркестрових концертів, що відбудуться у Львівській національній філармонії 10, 14 та 17 вересня 2021 року. Кожна подія буде мати свій власний репертуар і буде супроводжуватися записом. Результатом чого стануть 3 нові компакт-диски з музикою митця, яка раніше ніде не записувалась та не виконувалась.
«Саме тому, важливість цього проєкту для філармонії, Львова, України та музичного світу складно переоцінити», - зазначають організатори.
У першій концертній події прозвучить Андалузький концерт для флейти Томаса де Гартмана (1935), який зіграє відомий соліст Бюлент Евджіль. У другому концерті звучатиме перша Симфонія-поема композитора (1935). Також одна з львівських концертних програм включатиме Концерт для контрабаса у виконанні відомого британського соліста Леона Боша.
У третьому концерті публіка матиме змогу почути гру піаніста, артистичного директора проєкту та одного із його засновників – Елана Сікроффа. Він виконає фортепіанний концерт де Гартмана під батутою Тяня Хуей Нґа – професора Коледжу Маунт Холіок (Mt Holyoke College) та диригента Pioneer Valley Symphony (США).
Фома Олександрович Гартман, відомий у світі як Томас де Гартман, - український композитор, піаніст. Народився 21 вересня 1885 року в селі Хоружка Полтавської губернії (нині Недригайлівський район Сумської області), помер 28 березня 1956 року в Нью-Йорку.
Фото: Львівська національна філармонія