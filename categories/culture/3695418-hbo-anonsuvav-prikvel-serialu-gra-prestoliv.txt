Американський стрімінговий сервіс НВО Max анонсував новий приквел серіалу «Гра престолів», створений за мотивами циклу романів «Пісня льоду й полум'я» письменника Джорджа Р. Р. Мартіна.

Це оголошення компанія Warner Bros. Discovery, якій належить сервіс, зробила на презентації для ЗМІ та інвесторів 12 квітня, передає Укрінформ із посиланням на Variety.
Серіал заснований на серії фентезійних романів Мартіна, які розповідають про пригоди сіра Дункана Високого (Дунка) і молодого Ейгона V Таргарієна (Егг) за 90 років до подій «Пісні льоду й полум'я».
Наразі серіал отримав назву «Лицар сімох королівств: Межовий лицар».
Сам автор книг виступить сценаристом та виконавчим продюсером шоу. Також виконавчими продюсерами стануть Айра Паркер, Райан Кондал та Вінс Джерардіс, які раніше працювали над «Грою престолів» та «Домом дракона», першим приквелом оригінального серіалу.
Окрім цього, компанія Warner Bros. Discovery анонсувала перезапуск мультсеріалу «Рік і Морті» цього року у форматі аніме, четвертий сезон культового детективного серіалу "Справжній детектив", комедійний серіал Max Original, заснований на «Теорії великого вибуху», драматичний серіал за мотивами фільмів «Закляття», серіал «Пінгвін» з Коліном Фарреллом у головній ролі, який стане продовженням «Бетмена» (2022) Метта Рівза та багато чого іншого.
Як повідомляв Укрінформ, НВО Max офіційно анонсував вихід серіалу, заснованого на серії книг про Гаррі Поттера.