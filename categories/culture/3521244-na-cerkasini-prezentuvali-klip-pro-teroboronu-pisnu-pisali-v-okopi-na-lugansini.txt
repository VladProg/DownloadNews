У Черкаській обласній філармонії презентували кліп до пісні про військових черкаської територіальної оборони Збройних Сил України - у зйомках брали участь виключно ті, хто цієї весни виконував бойові завдання на Луганщині.

Про це повідомляє кореспондент Укрінформу.
Автор ідеї та пісні – Руслан Батир, офіцер 156 Черкаського окремого батальйону тероборони. Режисер кліпу - виконувач обов’язків пресофіцера черкаської тероборони Максим Дубінський. Виконавці – її автор і гурт Flatcher.
«Пісня далася дуже легко. Таке враження, ніби вона мені десь із вище прийшла, а моє діло було просто записати слова та наспівати мелодію. Перші рядки написав у Черкасах, ще до виїзду батальйону на схід. Далі продовжив уже у проміжках між бойовими завданнями на Луганщині. Посил у куплетах був суголосний із настроєм побратимів, приспів вийшов легким для запам’ятовування, мелодію не складно зіграти на гітарі. Завдяки цьому та особливій енергетиці пісня вже на сході стала популярною серед наших захисників», - розповідає автор Руслан Батир.

Автор присвятив твір та відео бійцям черкаської тероборони, які не повернулися із міста Попасна Луганської області, та тим, хто продовжує захищати територіальну цілісність України.
«Наші добровольці змогли 11 днів тримати оборону в тих районах зони бойових дій, де це не вдавалося іншим підрозділам. Я хотів показати цією піснею те, що не обов’язково бути спецпризначенцем, щоб перемагати. Достатньо любити рідну землю й рішуче давати відсіч», - каже Руслан Батир.
Локацію зйомок обрав режисер кліпу Максим Дубінський. Це гора Богдана Хмельницького у селі Івківці на Чигиринщині. Одна із сюжетних ліній ролика – це солдати, які сходять угору.
«Така метафора є символом руху вгору, до перемоги. І врешті-решт наші бійці підіймаються на вершину, бо вони переможці», - пояснює Максим Дубінський.
У зйомках брали участь майже пів сотні бійців роти вогневої підтримки 156 Черкаського окремого батальйону ТрО Збройних Сил України.