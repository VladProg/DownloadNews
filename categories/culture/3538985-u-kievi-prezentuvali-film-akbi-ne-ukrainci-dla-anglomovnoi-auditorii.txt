З нагоди Дня української державності презентували англомовний фільм «Якби не українці».

Організаторами заходу, який відбувся в Укрінформі, виступили Міністерство молоді та спорту, всеукраїнська платформа «Молодіжні цінності» та міжнародний жіночий рух «За сімейні цінності».
15-хвилинний фільм знятий молодою командою на чолі з креативною директоркою стрічки Катериною Костенко та режисером Алексом Макаровим.
Фільм розповідає про українців, які змінювали історію держав та цивілізації, – відомих українців і пов’язаних з Україною людей у сфері літератури, музики, кіно, балету, будування ракет, літаків і гелікоптерів, військової та політичної історії, ІТ, бджільництва і навіть сумо. Всі ці люди впливали на розвиток не тільки своїх сфер діяльності, а й взагалі на поступ людської цивілізації.
Також фільм нагадує про основні риси, генетику українців, що передається нащадкам через тисячоліття.

Як розповіла продюсерка фільму, голова міжнародного жіночого руху «За сімейні цінності» Наталія Федорчук, ідея створення стрічки виникла після відеозвернення «Україна очима молоді 2022», яке “сприяло проведенню 57 міжнародних молодіжних конференцій та низки інтерв‘ю представників платформи «Молодіжні цінності» та руху «За сімейні цінності» зі світовими виданнями”.

Заступниця міністра молоді та спорту Марина Попатенко наголосила, що українці боронять свою державність протягом багатьох століть. Молодь України так само з початку повномасштабного вторгнення рф захищає Україну на всіх фронтах – і зі зброєю в руках, і волонтерською допомогою, і на інформаційному фронті.
«Є надзвичайно важливим показувати зараз кожній людині в світі, що відбувається насправді в Україні. Це гарна ініціатива, яка робиться на інформаційному просторі молодими людьми. Важливо, що молодь розказує про події, які відбуваються, своїм однолітками по всьому світу, щоб такі жахіття більше ніколи не повторювалися. Вони показують, як можна на інформаційному фронті боронити свою державу», - сказала Попатенко.
У свою чергу учасники зйомок, члени всеукраїнської платформи «Молодіжні цінності» поділилися баченням місії фільму.
Зокрема, активістка Марія Кухар зазначила, що учасники проєкту прагнули якнайбільше розказати світові про українців, про досягнення, які вони здійснили для всього світу в науці, в культурі, в медицині. Щоб люди знали, хто такі українці і на що вони здатні.
«До війни я провів багато часу за кордоном. На жаль, там люди не сильно бачать різницю між росіянами та українцями – ніби кухня однакова, поведінка, мова. Особисто для мене цей проєкт був дуже важливий, щоб нарешті показати, що є різниця між нами. Протягом століть за часів російської імперії, радянського союзу і зараз росіяни хочуть нівелювати нашу культуру, нашу ідентичність як нації і присвоїти її. Тому цей фільм показав, що є видатні українці, які долучилися до розвитку цивілізації в багатьох сферах науки, медицини, мистецтва, транспорту тощо. Тобто Україна – це дуже крута нація, яка долучається до розвитку світу», - додав активіст Ярослав Федорчук.
Продюсерка проєкту зазначила, що є попередня домовленість з UNESCO, з іншими міжнародними організаціями щодо розповсюдження фільму.
«Завдання фільму - зацікавити глядача Україною. Його чекають вже в Америці, Канаді, Литві, Польщі, Німеччині. Є бажання дізнатися про Україну, але дізнатися сучасною мовою, мовою молоді, як вона розповідає про свою країну», - підсумувала Федорчук.
Як повідомлялося, Україна сьогодні, 28 липня, відзначає День державності. Свято встановлено указом Президента України від 24 серпня 2021 року з метою утвердження понад тисячолітніх традицій українського державотворення, яке корінням сягає часів заснування міста Києва та розквітло за князювання Володимира Великого.