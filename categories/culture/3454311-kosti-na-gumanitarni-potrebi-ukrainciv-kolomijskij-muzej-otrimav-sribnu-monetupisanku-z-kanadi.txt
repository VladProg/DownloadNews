Коломийський музей писанкового розпису отримав сьому срібну монету-писанку, яку випустив Королівський монетний двір Канади. Її для музею подарувала мисткиня Марія Рипан з Торонто.

Про це повідомляє Музей писанкового розпису на своїй сторінці у Фейсбуці, передає Укрінформ.
«Уже сьому срібну монету-писанку випустив Королівський монетний двір Канади. Цю монету, як і шість(!) попередніх, для колекції Музею писанкового розпису придбала відома мисткиня жіночих прикрас з бісеру, дослідниця народного мистецтва, амбасадор української культури в світі (зокрема й проєкту оновлення експозиційної зали нашого музею, успішно реалізованого торік за підтримки УКФ) Марія Рипан з Торонто (Канада)», - повідомили в музеї.


За їхньою інформацією, перша монета-писанка була викарбувана у 2016 році і присвячена 125-річчю з часу першого поселення українців у Канаді.
«Вихід цьогорічної відбувся вже в часі військової агресії росії в Україну, тож усі прибутки з продажу монетний двір ухвалив передати Канадському Червоному Хресту в Україні на гуманітарні потреби, спричинені війною», - уточнили музейники.
Тут зауважили, що дизайн реверсу монети розробив митець українського походження, співробітник Українського музею Канади в Торонто Дейв Василишен і присвятив родині та безперервності роду, що в цей важкий час є дуже символічно. На аверсі, як і на всіх попередніх «писанках», зображено профіль королеви Єлизавети ІІ авторства Сюзанни Блант.
Монету номіналом 20 канадських доларів викарбовано з чистого срібла, тираж — 5 500 екземплярів.
У Коломиї срібні «писанки» планують презентувати після перемоги України у війні.
Музей писанкового розпису (неофіційна назва Музе́й «Пи́санка») - єдиний у світі музей писанки або писанкового розпису в місті Коломия Івано–Франківської області. Оригінальна споруда будинку містить у собі частину пам′ятника писанці, висота якого сягає 13,5 метра, а діаметр 10 метрів.