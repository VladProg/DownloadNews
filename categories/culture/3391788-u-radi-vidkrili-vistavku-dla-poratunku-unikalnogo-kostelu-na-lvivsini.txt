У Верховній Раді презентували виставку, яка покликана привернути увагу суспільства та влади до унікальної пам’ятки архітектури - Храму Всіх Святих в селі Годовиця на Львівщині, вівтар для якого створив Іоанн Георг Пінзель.

Про це в коментарі кореспондентові Укрінформу повідомила ініціаторка проєкту «Під зорею Пінзеля», громадська активістка Івона Лобан.
«Сьогодні презентуємо у Верховній Раді України унікальну виставку картин, яка створена найвідомішими художниками України в рамках проєкту «Під зорею Пінзеля». Виставка називається «Натхненні Пінзелем в Годовиці». Ми хочемо захистити цей унікальний костел, збудований у 1758 році. Сама велика цінність цього храму – це вівтар, створений Пінзелем. Він був урятований Борисом Возницьким й у 2012 році представлений у Луврі, де підкорив мільйонну аудиторію. Та незважаючи на це, костел, де був створений шедевр, з 1974 року перебуває в аварійному стані», - зазначила Лобан.






У Верховній Раді відкрили виставку для порятунку унікального костелу на Львівщині / Фото надала Івона Лобан, фотографії костелу з відкритих джерел

























За словами організаторки виставки, сьогодні костел Всіх Святих у Годовиці, який будували всесвітньовідомі майстри - архітектор Бернард Меритин та скульптор Іоанн Георг Пінзель, - потребує термінової реставрації та консервації.
Виставка «Натхненні Пінзелем в Годовиці» стала підсумком мистецького пленеру, який відбувся у серпні 2021 року. У пленері взяли участь відомі українські художники, творчість яких презентує культуру нашої держави в цілому світі. Серед них народні художники України, лауреати Національної премії імені Тараса Шевченка Анатолій Криволап та Любомир Медвідь, народні художники України Михайло Демцю, Петро Сипняк, Микола Андрущенко, Віктор Сидоренко, Ігор Шумський, заслужений діяч мистецтв України Оксана Андрущенко, кандидат мистецтвознавства Тарас Откович та інші.
Виставка картин триватиме до 28 січня 2022 року включно.