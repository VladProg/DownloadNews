В Україні розпочато зйомки ігрового повнометражного фільму режисера Аркадія Непиталюка «Уроки толерантності» на основі п’єси Ігоря Білиця «Гей-парад».

Про це повідомляє Укрінформ.
«Уроки толерантності» - така історія, що має потенціал стати фільмом, який зможе достукатися до нашого темного внутрішнього світу і розколоти камінь упередженості у тих, хто її має», - зазначив режисер.






Розпочалися зйомки фільму Аркадія Непиталюка «Уроки толерантності» / Фото надані пресслужбою



















За сюжетом, провінційна шкільна вчителька, бажаючи врятувати свою родину від розпаду та кредитів, вмовляє чоловіка і дітей підписатися на державну програму з євроінтеграції «Уроки толерантності», за умовами якої вони мають на певний час поселити у себе вдома ЛГБТ-активіста. Тепер родина змушена боротися з власною гомофобією та неприйняттям інакшості.
Проєкт став переможцем 17-го конкурсного відбору Держкіно та учасником пітчингу професійної секції 12-го ОМКФ. Виробництвом займається кінокомпанія «Solar Media Entertainment».
«Попри неймовірні спроби ворога відібрати в українців можливість займатися улюбленою справою - українське кіно живе! Приємно бачити на знімальному майданчику 45 щасливих людей. Сподіваюся, скоро їх буде набагато більше», - прокоментував початок зйомок фільму «Уроки толерантності» його продюсер Сергій Лавренюк.
Авторами сценарію є Аркадій Непиталюк, Людмила Тимошенко, Олексій Гладушевський. У ролях: Олександр Ярема, Олена Узлюк, Кароліна Мруга, Акмал Гурезов, Олександр Піскунов, Борис Георгіївський.