В онлайн-кінотеатрі Takflix вийшла підліткова драма «Стоп-Земля» режисера Катерини Горностай.

Про це Укрінформу повідомили у компанії Takflix.
«Фільм здобув "Кришталевого ведмедя" 71-го Берлінського міжнародного кінофестивалю та ґран-прі Одеського міжнародного кінофестивалю 2021 року. Стрічка доступна українською з англійськими субтитрами на території України», - йдеться у повідомленні.
Зазначається, що «Стоп-Земля» – це чуттєва драма про життя київських підлітків. Головна героїня – 16-річна школярка Маша. Вона вчиться в 11-у класі, ходить на секцію з бадмінтону, замислюється про майбутнє і проводить час із найближчими друзями — вдумливою Яною та іронічним Сенею. Це стрічка про дорослішання, першу закоханість, поколіннєві прірви з батьками та підлітковий досвід – різний і водночас однаковий для всіх.
«У фільмі такий довоєнний доковідний час, що це може здаватися смішним і утопічним. Але при тому, мені здається, - це нагадування, що під час війни такі речі не перестають існувати. Якби я не подивилася «Стоп-Землю» і побачила її зараз, я б чимось наповнилася», – коментує виконавиця головної ролі Марія Федорченко.
Міжнародна прем’єра стрічки відбулася на 71-у Берлінському міжнародному кінофестивалі, де фільм отримав «Кришталевого ведмедя» юнацького журі конкурсної програми Generation 14plus. «Стоп-Земля» також здобула ґран-прі Одеського міжнародного кінофестивалю у 2021 році та 5 нагород на премії «Кіноколо».
За перші чотири дні прокату фільм зібрав майже мільйон гривень, а за два тижні – 2,7 мільйона. «Стоп-Земля» стала останньою українською стрічкою, яка вийшла в український прокат до початку повномасштабного вторгнення росії.
«Стоп-Земля» – дебютна повнометражна робота режисера Катерини Горностай. Під час зйомок фільму вона працювала з підлітками. Процес створення стрічки почався з двомісячної лабораторії, де акторам викладали драматургію.