На основній сцені Молодого театру 17 липня відбудеться прем’єра музичної казки для
дітей і дорослих «Цап-кацап».

Про це Укрінформу повідомили у театрі.


«Український фольклор — джерело мудрості і натхнення. Ми звернулися до впізнаваних
образів народної казки, щоб переосмислити актуальні історичні події сьогодення», - розповіли автори вистави.

Музична вистава "Цап-кацап" - це творче прочитання української народної казки режисером Андрієм Білоусом за авторським текстом Ірини Малоліти. Художнє рішення Бориса Орлова, хореографія Ніни Змерзлої та музика Іллі Чопорова.

Творці вистави розповіли, що «Цап-кацап» постає перед глядачем у двох вимірах: перший - дитячий - вибухова суміш гумору і пригод з ненав'язливим висновком: за свій дім варто боротися! Другий - дорослий - алюзія на сучасні події на політичній арені
світу.

Глядачі впізнають як підступного північного сусіда, так і стурбовану європейську спільноту.

Перша прем'єра воєнного часу від Молодого театру відбудеться 17 липня о 12:00 на Прорізній, 17.