У Львові пам’ятки архітектури захищають від імовірних обстрілів під час повномасштабного вторгнення росії в Україну.

Загорнуті в захисні матеріали скульптури у центральній частині міста бачила фотокореспондент Укрінформу.
Захисну «амуніцію», зокрема, отримали фігури навколо катедрального собору, фонтани «Нептун», «Амфітріта», «Діана» на площі Ринок.


Скульптури обгортають вогнетривкою тканиною, скловатою, далі – особливою фольгою і насамкінець вдягають на них спеціальні мішки. Як зазначають у міськраді, це не врятує фігури, якщо буде пряме влучання, однак у разі потужної ударної хвилі вони не розіб’ються на шматки і не розлетяться.


«Львів з 1998 року є у списку світової спадщини ЮНЕСКО. Це центральна частина міста площею приблизно 150 га. Тут розташовані пам’ятки від ХІІІ до ХХ ст., які становлять архітектуру різних періодів, різних архітектурних стилів, а також різних національностей, які історично проживали у Львові, – вірмен, німців, поляків, євреїв, українців. Відтак, ми зараз захищаємо світову спадщину, а не лише українську», – зауважила начальниця управління охорони історичного середовища Лілія Онищенко.

За її словами, до кожного об’єкта підходять індивідуально, адже різного захисту потребують вітражі, скульптури, а деякі необхідно демонтувати і перенести до сховку. Саме тому з каплиці Боїмів зняли статую Ісуса Христа.


Фото: @operativnoZSU







Усі роботи виконують спільно з місцевими реставраторами.

Нагадаємо, у Львові збережено понад 2500 пам’яток історії та архітектури.
Як повідомляв Укрінформ, 24 лютого президент рф путін оголосив про початок вторгнення в Україну. Російські війська одночасно перетнули українські кордони з півночі, сходу та Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети потрапляють до житлових будинків українців.
В Україні запроваджено військовий стан та оголошено загальну мобілізацію.
Фото: Альона Николаєвич, Укрінформ