Російська Асоціація власників кінотеатрів (АВК) покинула Міжнародну асоціацію після санкцій та виходу голлівудських кінокомпаній з рф.

Як передає Укрінформ, про це повідомляє Інтерфакс з посиланням на члена АВК Романа Ісаєва.
«Заяву про вихід Асоціації власників кінотеатрів з UNIC було відправлено. Вона стала таким собі результатом переговорного процесу, як правильніше і найбільш дипломатично вчинити в цій ситуації на тлі залишення голлівудськими студіями росії, на тлі санкцій на адресу рф в цілому і тієї риторики, яка переважає щодо Росії, у тому числі в сфері розваг», – пояснив Ісаєв.
Наголошувалося, що UNIC може виключити росію в примусовому порядку, але асоціація ухвалила рішення про вихід з власної ініціативи.
Асоціація власників кінотеатрів стала членом UNIC у 2019 році. До неї входять представники 38 регіонів.
Як повідомлялося, у березні студії Walt Disney Company, Sony Pictures, Warner Bros., Paramount, Universal прийняли рішення призупинити прокат своїх фільмів та свою діяльність у рф. Це було зроблено на тлі повномасштабної російської агресії проти України та антиросійських санкцій у зв'язку з цим.