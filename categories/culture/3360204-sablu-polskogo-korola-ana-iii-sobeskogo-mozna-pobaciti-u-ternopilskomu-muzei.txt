Шаблю польського монарха XVII століття Яна III Собеського, яка десятиліттями зберігалась у сховищах Тернопільського обласного краєзнавчого музею, тепер можуть побачити відвідувачі.

Про це кореспондентові Укрінформу повідомив завідувач відділу давньої історії музею Олег Гаврилюк.
«Історія цього збройного раритету досить цікава. У 1683 році турки оточили Відень. Імператор Священної Римської імперії Леопольд І звертається до Яна III Собеського – допоможіть. І ось військовий загін, який, між іншим, формувався у найстарішому місті нинішньої Тернопільщини – Теребовлі - ми маємо про це документи, а ще загони зі Снятина, пішли до Львова. Це були два загони руської шляхти, яка у Львові об’єдналася із польською шляхтою. Далі – похід у напрямку Варшави і на Відень. Там у вересні 1683 року війська Собеського розбили турків. І за цей подвиг імператор наказав виготовити оцю шаблю», - розповів Гаврилюк.
Іменний збройний раритет, як вважається, виготовлений із дамаської сталі, помістили у спеціальну нішу із броньованим склом. На лезі шаблі вигравірувані обриси золотого вершника і напис латинською мовою: «За перемогу під Віднем. 1683 рік». Тут же поміщено монети та оригінальні медалі із зображенням монарха Яна III Собеського.






Шабля Яна ІІІ Собеського / Фото: Олег Снітовський, Укрінформ

























«У 1940 році Нарком освіти УРСР, за наказом якого ліквідовували музеї, наказав звести усі колекції, матеріальні цінності з міст і містечок колишнього Тернопільського воєводства до Тернополя. Серед них була і ця шабля, яку доставили із Поморян, які тоді належали територіально Тернопільщині. А згодом почалася Друга світова війна і було не до шаблі, яку вдалося упродовж десятиліть зберегти до наших часів», - додав Гаврилюк.
За його словами, невдовзі у музеї планують створити окрему експозицію, матеріали якої відтворюватимуть роль Собеського у зміцнені східних рубежів Європи.
Тернопільський обласний краєзнавчий музей – найдавніший заклад культури і просвітництва - заснований у 1913 році. Музейна експозиція визнана однією з кращих серед краєзнавчих музеїв України. Сьогодні збірки музею сягають понад 274 тисячі експонатів.
Останній великий польський король Ян ІІІ Собеський народився у 1629 році в середньовічному Олеському замку. Його батько Якуб Собеський - уродженець Жовкви на Львівщині й учасник походу Сагайдачного на Москву. Мати – донька руського воєводи, нащадка боярина.
Ян ІІІ Собеський, якого історики вважають найвидатнішим правителем Речі Посполитої другої половини XVII століття, зажив слави рятівника європейської християнської цивілізації від турецької навали. Саме після Віденської битви Османська імперія почала невпинно втрачати свою могутність.