Вийшов друком найповніший каталог «Львівська національна галерея мистецтв імені Б. Г. Возницького», який презентують на 28 Bookforum у Львові.

Про це кореспонденту Укрінформу повідомив завідувач сектору комунікації та зв'язків з громадськістю ЛНГМ ім. Б. Г. Возницького Василь Мицько.
«Це унікальне видання – колекційний фоліант, п’ятий том у знаковій серії «Державні зібрання України». Робота над обширним двомовним каталогом Львівської галереї мистецтв розпочалася ще за життя Бориса Возницького і тривала всі ці роки. Над підготовкою видання сумлінно та самовіддано пліч-о-пліч трудились і видавнича група – засновники серії Олексій Данілов, Михайло Андреєв, художник Євген Матвєєв – і наші музейники», - зазначив Мицько.

Він розповів, що понад 500 сторінок з ілюстраціями знайомлять зі знаковими творами з експозицій Музею європейського мистецтва XIV-XVIII ст. у Палаці Потоцьких, Музею європейського мистецтва XIХ-XХI ст. у Палаці Лозинського, Музею Івана Георгія Пінзеля, Музею модерної скульптури Михайла Дзиндри, Олеського та Золочівських замків. Також грандіозна мистецька збірка галереї представлена і творами з фондів графіки та стародруків, фонду Ярослави Музики. У цьому виданні є також нагода розгледіти деталі інтер’єру та екстер’єру Каплиці Боїмів у Львові, яка є одним із музеїв галереї.
Подарункове видання містить книжку із двома шовковими лясе, нумерований сертифікат, футляр і коробку.
За словами речника, першим від Львівської галереї в подарунок каталог отримав Вселенський патріарх Варфоломій під час свого недавнього візиту в Україну. Найбільше його вразили скульптури Івана Георгія Пінзеля.
Презентація колекційного видання відбудеться на 28 BookForum у Львові, який стартує 15 вересня.