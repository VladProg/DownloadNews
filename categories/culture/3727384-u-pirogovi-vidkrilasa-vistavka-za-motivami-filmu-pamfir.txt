У Національному музеї народної архітектури та побуту до свята Івана Купала відкрили виставку «Додому до Памфіра» за мотивами фільму Дмитра Сухолиткого-Собчука.

Про це повідомляє кореспондент Укрінформу.
«Українські Православна та Греко-католицька церкви на своїх Синодах ухвалили рішення про перехід на григоріанський календар з 1 вересня. Тепер настає правильне святкування Івана Купала - 23 червня: тоді весь світ святкує день літнього сонцестояння. В Україні це Івана Купала, традиційно дуже містичні день і ніч. Саме з 23 на 24 червня ви зможете знайти свою долю, пустивши вінок по воді, відшукати квітку папороті та здійснити своє бажання, перестрибнувши через багаття», - зазначила директор Музею просто неба в Пирогові Оксана Старак-Повякель.
Програма святкових заходів передбачала, зокрема, майстер-клас із плетіння вінка - невіддільного атрибута цього свята. Науковий співробітник Національного музею народної архітектури та побуту Вікторія Філь зауважила, що від самого ранку дівчата йшли в поле збирати свіжі квіти. Головним було оминути отруйну рослину, наприклад дурман. Також у вінок не брали лікарські рослини, а вплітали ромашки, волошки, руту, м'яту, чебрець, колоски та барвінок.






У Пирогові відкрилася виставка «Додому до Памфіра» / Фото: Світлана Ткачук, Укрінформ








































«Сплести вінок можна двома способами. Якщо хочете, щоб він був пишним, то можна прикласти пучечок до пучечка та обкрутити ниткою. Другий спосіб - традиційний, як з кульбабок ми плетемо: на квітку-основу накладаємо зверху ще одну квітку і її стеблом обмотуємо навколо основи. І так, стіжечок до стіжечка, виходить гарний міцний вінок, що витримає наші стрибки через вогнище», - пояснює Філь.
На локації «Карпати» у традиційній гуцульській ґражді презентували виставковий проєкт «Додому до Памфіра», що зібрав атрибути іншого містичного свята - Маланки, навколо якого розгортаються дії в стрічці «Памфір». Тут представлені обрядові маски та костюми, фото з бекстейджу, а також відеоуривки з фільму.
«У фільмі - чиста компіляція Маланки з трьох населених пунктів - це Белелуя, Вашківці, Красноїльськ. Багато елементів зробили народні майстри, художники-декоратори, зокрема Володимир Чорний, який, як і наш піротехнік Олександр Суворов, загинули на фронті. Праця, яку вони вклали, залишиться тут, із нами. Вони творили для добробуту своєї держави, і в цьому є та суверенність, яку ми хочемо берегти, бо в ній закладена наша ідентичність», - розповів режисер фільму Дмитро Сухолиткий-Собчук.
Своєю чергою заступниця міністра культури та інформаційної політики Катерина Чуєва підкреслила, що зараз українці стають свідками формування власного культурного надбання.
На святі виступили фольклорні колективи, які виконували купальські пісні. Працівники музею реконструювали традиційні святкові обряди. Водночас аматорський театр із Черкаської області презентував виставу «Кайдашева сім'я». Надвечір відбувся перегляд просто неба фільму «Памфір».
Свято Івана Купала, згідно з юліанським церковним календарем, припадало на ніч з 6 на 7 липня. Після реформи церковного календаря з наступного року українці відзначатимуть Івана Купала в ніч з 23 на 24 червня.