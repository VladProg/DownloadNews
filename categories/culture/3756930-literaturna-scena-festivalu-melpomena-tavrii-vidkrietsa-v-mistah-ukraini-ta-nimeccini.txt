Літературна сцена театрального фестивалю «Мельпомена Таврії» відкриється в Херсоні, Одесі, Кропивницькому, Києві, Львові, Миколаєві та Ганновері (Німеччина).

Як передає Укрінформ, про це повідомляє у Фейсбуці Херсонський обласний академічний музично-драматичний театр ім. Куліша.
«Літературна сцена відкриється в 7 містах: Херсон, Одеса, Кропивницький, Київ, Львів, Миколаїв, Ганновер (Німеччина)», - йдеться у повідомленні.
Як зазначається, 8-го вересня пройде спільний захід з благодійним фондом «Бібліотечна країна» та видавництвом «Саміт-книга» у межах KyivBookFest в Pochayna Event Hall – дискусія «Культурна деокупація українських територій». Спікери: Ростислав Карандєєв, Тарас Кремінь, Діана Трима, Юлія Бережко-Камінська та Олександр Гунько.

У Херсоні відбудуться зустрічі з колективом авторів «Піратська бухта» Тетяною Власовою, Тетяною Пилипець, Оленою Маляренко, Наталею Шушлянніковою та Яною Голубятніковою.
Як інформують організатори, працюватимуть сцена в Києві в PR BAR (ведуча Катерина Флекман), в Кропивницькому - в кнайпі «Бамбетель» (ведуча Надія Гармазій за підтримки Кіровоградської ОО НСПУ), у Львові - у бібліотеці Іваничука («Алхімія письма: готуємо історію» від Ярини Каторож), в Одесі на арт-майданчику «Варня Свята» (ведуча Ольга Щидловська).
Запланована онлайн-зустріч «ЛітТЕРРА без меж» (Україна-Німеччина, ведуча Юлія Майстренко).
Як повідомляв Укрінформ, з 8 до 16 вересня відбудеться XXV Міжнародний театральний фестиваль «Мельпомена Таврії». Гасло ювілейного фестивалю – «Ми вдома». Заплановані HOME PROGRAM у Херсоні в безпечному місці й GUEST PROGRAM в інших містах країни та закордону на сценах театрів-учасників
У межах фестивалю відбудеться 70 показів 66 вистав 68 театрів.
Географія фестивалю - Португалія, Туреччина, Словаччина, Німеччина та Україна.
XXV фестиваль «Мельпомена Таврії» відкриється одночасно у 25 театрах України. За задумом, актори українських театрів вийдуть у своїх містах перед театрами у костюмах на підтримку херсонського фестивалю.