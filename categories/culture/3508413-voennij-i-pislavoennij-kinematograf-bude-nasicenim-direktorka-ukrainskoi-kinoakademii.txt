Українське кіно заграє новими барвами на основі зібраних матеріалів про війну та події, що зараз відбуваються навколо України.

Таку думку висловила виконавчий директор Української кіноакадемії та генеральний директор Одеського міжнародного кінофестивалю Анна Мачух під час брифінгу в Медіацентрі Україна - Укрінформ.
"Ми впевнені в тому, що кіно заграє абсолютно новими барвами. І це буде ще більш потужний контент, аніж є зараз. Уже в світі визнають те, що у нас практично одна з найсильніших документалістик в Європі", - розповіла Мачух.
Вона підкреслила, що документалісти продовжують збирати матеріали на передовій та знімати кіно. Проте на глядачів чекають й інші жанри, зауважила директорка.
"Українські кінематографісти уже зараз приходять з ідеями фільмів не лише про нинішню ситуацію в Україні, а й хорор і багато іншого. Кінематографістів дуже надихнула підтримка Європи та світу. Вони почули відгуки від міжнародних партнерів і наразі створюють ідеї різножанрового кіно", - зазначила Мачух.
За її словами, післявоєнний кінематограф України також буде насичений. "Оскільки у нас такий позитивний народ, у перші роки це мають бути комедії з елементами драми. Все ж таки ми маємо психологічно пропрацювати і згадати ті історії про викрадені танки, банки з помідорами тощо. Пізніше з'являться картини, які покажуть героїзм та незламність української армії та народу. Але до цього люди і кіноспільнота має оговтатися від пережитого", - підкреслила директорка.