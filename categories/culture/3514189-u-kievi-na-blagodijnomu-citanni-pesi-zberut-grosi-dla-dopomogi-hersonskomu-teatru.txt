У Києві в суботу, 25 червня, на благодійному читанні п'єси Олександра Середіна «Ми готові до війни» зберуть гроші для допомоги Херсонському музично-драматичному театру імені Миколи Куліша.

Про це повідомляє у Фейсбуці пресслужба театру "Золоті ворота", артисти якого візьмуть участь у заході, передає Укрінформ.
"25 червня о 18.00 у приміщенні готелю Fairmont Grand Hotel (вул. Набережно-Хрещатицька 1) відбудеться читання п’єси «Ми готові до війни» (копродукція театру «Золоті ворота» та Театру драми і комедії на лівому березі Дніпра)... Зібрані кошти будуть спрямовані на підтримку працівників Херсонського театру ім. Куліша", - йдеться у повідомленні.

У читанні візьмуть участь акторки театру "Золоті ворота" Віталіна Біблів і Інна Скорина-Калаба, їхні колеги з Театру драми і комедії на лівому березі Дніпра Олеся Жураківська і Тетяна Круліковська, а також Олексій Суханов.
На сайті з продажу квитків зазначають, що український режисер та драматург Олександр Середін написав текст спектаклю «Ми готові до війни» у Харкові після повномасштабного вторгнення рф до України.
Фото: Театр Золоті Ворота