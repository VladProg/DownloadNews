У перші місяці після початку повномасштабного вторгнення росії в Україну 39% українців зовсім не читали книжок, 17% - почали читати більше.

Як передає Укрінформ, про це свідчать результати соціологічного дослідження “Нью Імідж Маркетинг Груп” на замовлення Українського інституту майбутнього щодо практик читання українців під час повномасштабної війни.

“39% з усіх респондентів зазначали, що у перші весняні місяці вторгнення зовсім не читали книжок. 18% учасників опитування відмічали, що практики читання книг у перші місяці повномасштабної війни не змінилися, 17% – що війна змусила їх читати більше (або почати читати), 15% – зрідка відкривали улюблені книжки з метою стабілізації психіки, 6% – продовжили читати професійну літературу, 5% – змінили тематику/напрямок книг”, - йдеться в опитуванні.
За результатами дослідження, жінки дещо рідше за чоловіків зазначали, що зовсім не читали у перші місяці повномасштабної війни, при цьому порівняно частіше – що зрідка відкривали улюблені книги для стабілізації психіки.
Респонденти старшого віку дещо частіше за інших зазначали, що війна змусила їх читати більше (почати читати), так як для цього з’явилися нові причини, молодша вікова категорія обирала цей варіант порівняно рідше за інших. Кияни та респонденти з Заходу значно рідше за інших зазначали, що зовсім не читали у перші місяці повномасштабної війни.

Крім того, 79% тих респондентів, які зовсім не читали книги у перші місяці повномасштабного вторгнення, зазначали, що переключилися на перегляд коротких новин в інтернеті та соціальних мережах. Ще по 24% респондентів відмічали, що читали аналітичні статті, або статті за різними темами у інтернет-джерелах.
72% респондентів зауважили, що до повномасштабної війни читали паперові, електронні книги, або слухали аудіокниги. Тобто перестала читати книги певна частина (24%) тих опитаних, які читали до 24 лютого 2022 року.
До практик читання до повномасштабного вторгнення у більшості респондентів входили короткі новинні огляди у різних інтернет-джерелах (включаючи соціальні мережі) (79%) та оглядові статті у різних інтернет-джерелах (64%).
75% з тих респондентів, які читали до повномасштабної війни, зазначали, що читали саме паперові книги, 60% – електронні, 31% – слухали аудіокниги.
Окрім цього, 49% респондентів зазначили, що читання – це спосіб зберегти себе, особливо під час війни, ще 42% – читання вчить ухвалювати кращі рішення, навіть у тяжких обставинах, тому необхідно розвивати цю навичку. 24% учасників опитування відмічали, що читання української літератури – форма спротиву, 21% – читання і купівля книжок є формою економічної підтримки української культури. При цьому 27% опитаних зазначали, що під час війни не до книжок та довгих текстів.
Дослідження проводилось з 13 до 18 квітня 2022 року по всій території України, крім населених пунктів на тимчасово непідконтрольних територіях частини Донецької, Запорізької, Луганської та Херсонської областей, окупованої АР Крим.
Було опитано 1200 респондентів. Метод - онлайн-опитування по інтерактивній структурованій анкеті.
Вибірка репрезентує доросле населення України інтернет-користувачів віком 18 років та старше. Статистична похибка з ймовірністю 0.95 не перевищує 2,89%.
Як повідомляв Укрінформ, уряд схвалив стратегію "Читання як життєва стратегія" на 2023 – 2032 роки, що формуватиме звичку до читання серед українців.