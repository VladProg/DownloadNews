Президент Володимир Зеленський подякував відомій поетесі Ліні Костенко за її внесок в українську культуру і незламну шляхетність.

Про це він написав у Телеграмі, передає Укрінформ.
«Сьогодні день народження легенди української поезії Ліни Костенко. Іноді гіркі, але влучні слова поетеси описують біль і водночас силу українців. Дякуємо за ваш внесок в українську культуру і за незламну шляхетність», - підкреслив Президент.
Він також процитував один з її віршів:
«Ми воїни. Не ледарі. Не лежні.
І наше діло праведне й святе.
Бо хто за що, а ми за незалежність.
Отож нам так і важко через те».
«Ми унікальна нація. У нас хліборобів морили голодом. Режисери ставили спектаклі у концтаборах. Поетів закопували у вічну мерзлоту. У кого ще є атомний саркофаг? А у нас є». Слово поета точніше за історичні хроніки. Ліна Костенко святкує свій 93-й день народження. Вітання», - написав керівник Офісу Президента України Андрій Єрмак у Телеграмі.
"Легенді Ліні Костенко 93 роки. Взірець романтики, ніжності, сили та духовності. Її внесок в культуру нації неможливо переоцінити", - написав міністр культури та інформаційної політики Олександр Ткаченко у Телеграмі.
Ткаченко побажав поетесі здоров‘я та сил, щоб далі творити "нашу культурну історію".
"Сьогодні день народження людини, яка уособлює дух і гідність українського народу – Ліни Костенко. Творчість Ліни Василівни надихає українців боротися за свою свободу та перемагати, не зраджувати ідеалам та пишатися своєю країною", - написав Київський міський голова Віталій Кличко у Фейсбуці.
Він подякував поетесі за талант, незламність принципів, силу та шляхетність.
"Щасливий бути знайомим особисто. Многая літа, Ліно Василівно", - наголосив Кличко.
Як повідомлялося, поетесі-шестидесятниці, письменниці Ліні Костенко 19 березня виповнилося 93 роки.