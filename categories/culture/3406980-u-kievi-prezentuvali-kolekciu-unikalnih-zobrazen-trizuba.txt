У Національному музеї історії України у Другій світовій війні презентували понад сто варіацій зображення тризуба. Подія відбулася до 30-ї річниці від дня затвердження Верховною Радою малого Державного герба України.

Презентація пройшла у залі українсько-американської виставки "За волю України!", повідомляє кореспондент Укрінформу.
"Альбом створювався протягом кількох років спеціально до 20-річчя відродження українського війська. Однак територія, на якій було створене видання, була окупована під час Другої світової війни, і твір довелось вивезти. Українські сили в особі Романа Смаль-Стоцького (Надзвичайний Посол і Повноважний міністр УНР в Берліні – ред.) перевезли частину альбому до Німеччини, а після отримання дозволу на початку 1950-х років – до США", – розповів гендиректор музею та куратор виставки "За волю України" Юрій Савчук.






У Києві презентували колекцію унікальних зображень тризуба / Фото: Укрінформ



















Зображення тризубів, які представили на виставці, є ілюстративним матеріалом "Альбому уніформ Української армії та фльоти за доби Визвольної боротьби 1917-1921 рр." геральдика Миколи Битинського.
За словами гендиректора музею, колекція містить максимально точні елементи тризуба протягом історії української державності.
Альбом був створений у Празі в 1937 році. Первісно він об’єднував 186 аркушів зображень однострою українського війська та унікальних авторських стилізацій тризуба. Нині більша його частина зберігається у фондах Українського музею та бібліотеки у Стемфорді (США). Уперше за 85 років усі шість розділів альбому, представлені збереженими 134 аркушами, зібрані й експонуються в музеї.
"Стилізація тризуба більш ніж у сотні варіацій – безпрецедентний художній прийом і творчий експеримент, який не має аналогів не тільки в українській, а й у світовій практиці. Його ще належним чином не оцінено", – зазначають організатори заходу.
Історія тризуба бере свій початок із княжої доби. Найбільш різноманітну варіацію його зображень залишив для нащадків період визвольних змагань 1917-1921 рр., коли знак княжої держави Володимира Великого вперше став державним гербом України новітнього періоду. 25 лютого 1918 р. тризуб затверджено Державним гербом УНР.
19 лютого 1992 року Постановою Верховної Ради України «Про Державний герб України» було затверджено тризуб як малий герб нашої держави і як головний елемент її великого герба.