Комісія заповідника «Києво-Печерська лавра» провела огляд та опечатування трьох приміщень на території Нижньої лаври.

Про це повідомив міністр культури та інформаційної політики Олександр Ткаченко в Телеграмі, передає Укрінформ.

«Комісія заповідника сьогодні зайшла на територію Нижньої лаври, провела огляд та опечатування 3-х приміщень: 70 (Резиденція Митрополита Онуфрія), 69, 71. Повне ігнорування санітарних та протипожежних норм», - написав Ткаченко.
Також міністр показав фото одного з приміщень Лаври, яке перебувало в користуванні УПЦ МП.
«Лавра в користуванні УПЦ МП - це портрети російських імператорів, які, напевне, «охороняли» монастир. Все це вже не дивує», - додав Ткаченко.

Як повідомлялося, Національний заповідник "Києво-Печерська лавра" оголосив про розірвання договору про оренду з Українською православною церквою Московського патріархату з 29 березня 2023 року, проте тривалий час невідомі особи зачиняли приміщення Лаври зсередини та перешкоджали початку діяльності комісії з інвентаризації майна.