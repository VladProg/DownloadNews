У Кракові 10-11 травня в палаці Потоцьких відбудеться благодійна виставка та аукціон під назвою “На межі життя”.

На виставці будуть представлені картини української художниці Юлії Ангелюк і військові трофеї з різних куточків України, передає Укрінформ з посиланням на організаторів виставки.
“Ми хочемо показати українське сьогодення, а також зібрати кошти на підтримку військових, які перебувають на передовій”, - повідомляють організатори.
Як зазначається, виставка у нетиповий спосіб демонструє реальність в якій живуть українці, співставляючи картини і військові трофеї, мистецтво володіння пензлями і мистецтво володіння зброєю.
На виставці можна буде придбати не лише картини, але також майже всі військові трофеї, окрім великих експонатів під склом. Деякі з цих предметів організатори отримали від благодійного фонду “До мрії”, який провів вже декілька виставок в Києві, зокрема в міністерстві оборони України. Серед представлених предметів на виставці будуть: гільзи, одяг, шоломи, шеврони, зброя, аптечки, бронежилети, пропагандистська література. Трофеї матимуть QR-коди. З їх допомогою кожен бажаючий зможе прочитати історію цього експонату трьома мовами (польською, англійською та українською).
Виставка триватиме упродовж двох днів. Першого дня, 10 травня, запланований закритий захід за участі представників влади міста, дипкорпусу, фірм, організацій, преси, діячів культури та лідерів думок. Тоді гості матимуть змогу ознайомитись з виставкою, послухати виступи артистів, зокрема живу музику та взяти участь у благодійному аукціоні.
Наступного дня, 11 травня, експозиція буде відкрита з 10:00 по 20:00 для всіх охочих. Цього дня буде вхід за довільний донат. Окрім безпосередньо виставки також Юлія Ангелюк планує зробити перфоманс – малювання картини “Оберіг” наживо.
Організаторами виставки “На межі життя” є організація Sun for Ukraine і художниця Юлія Ангелюк. Захід пройде під патронатом генерального консульства України в Кракові, краківського відділу фестивалів (KBF), галереї сучасного мистецтва Bunkier Sztuki, комунікаційного медіацентру при Посольстві України, благодійного фонду “Вдячні”.