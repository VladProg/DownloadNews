У Дніпрі відкриється виставка археологічних артефактів, знайдених під час будівництва траси Н-31 Дніпро - Решетилівка: прикрас, знарядь праці, решток викопних тварин.

Про це повідомляє Дніпропетровська ОДА, передає Укрінформ.
«Під час зведення нової магістралі поряд із дорожниками працюють археологи, аби зберегти пам’ятки давнини, які можуть знаходитися під багатометровими шарами ґрунту. «На перехресті часів» опинилося і «Велике будівництво» решетилівської траси. У 2021-му археологи знайшли там понад 1,5 тис. артефактів віком до 10 тис. років. Найцікавіші «родзинки» стануть експонатами нової виставки», - розповів начальник Служби автомобільних доріг у Дніпропетровській області Олександр Коломійцев.
Зазначається, що серед 130 експонатів майбутньої виставки - крем’яні та кістяні знаряддя праці, прикраси доби пізньої бронзи, різноманітна кераміка. А ще - кістки мамонта та бізона, які мешкали на території області у льодовиковий період, панцир черепахи, якому 3 тис. років.
За допомогою сучасних технологій відвідувачам запропонують «зануритися» в археологічні розкопки. Крізь 3D-окуляри вони зможуть побачити на екрані, як місця досліджень перетворюються на нову магістраль.
Виставка працюватиме з 14 до 20 лютого, з 12:00 до 18:00, за адресою вул. Воскресенська, 24, 1-й поверх (адмінбудівля обласної САД). Вхід вільний.
Як повідомляв Укрінформ, трасу Н-31 зводять «з нуля» за програмою Президента Зеленського «Велике будівництво». Вона пролягає територією Дніпропетровської й Полтавської областей. Довжина автомагістралі Дніпро - Петриківка - Царичанка - Кобеляки - Решетилівка становить майже 160 км. На Дніпропетровщину припадає близько 60 км, з них майже 30 уже готові.