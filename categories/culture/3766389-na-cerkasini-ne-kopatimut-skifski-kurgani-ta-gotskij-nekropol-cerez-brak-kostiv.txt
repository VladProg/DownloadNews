У заповіднику "Трипільська культура" на Черкащині через брак фінансування найближчим часом не копатимуть скіфські кургани та черняхівський некрополь, зосередившись лише на залишках великого трипільського міста між Тальянками та Леґедзиним.

Про це кореспондентові Укрінформу розповів директор історико-культурного заповідника "Трипільська культура" Владислав Чабанюк.
"Скіфські кургани ми востаннє копали у 2007 році, черняхівські готські поховання - 8-10 років тому. Тоді на це були гроші, які давали іноземні спонсори. Зараз фінансування зменшилося, бо війна, й меценати вважають за краще перечекати. Держава востаннє фінансувала розкопки в 1994 році. Можна було кинути клич і збирати гроші, але зараз суспільство нас не зрозуміє, бо насамперед треба закривати потреби фронту. Тому розкопок інших історичних епох окрім Трипілля ми не плануємо", - сказав Чабанюк.
За словами директора заповідника, музейні фонди зараз поповнюють експонати, які надають Дністровська та Канівська археологічні експедиції. Вони віддають знайдене на зберігання саме в заповідник "Трипільська культура".
Як повідомляв Укрінформ, в експозиції державного історико-культурного заповідника "Трипільська культура" в селі Леґедзине демонструється металевий рибальський гачок, якому 6200 років.
Заповідник "Трипільська культура" створений поблизу одного з найбільших трипільских міст між селами Леґедзине й Тальянки. Його площа - 450 гектарів. Поруч були знайдено готський некрополь часів черняхівської культури та розкопано скіфський курган.
Фото ілюстративне