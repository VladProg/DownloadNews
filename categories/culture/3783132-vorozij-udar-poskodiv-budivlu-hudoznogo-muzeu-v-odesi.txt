Унаслідок російської атаки по середмістю Одеси ввечері 5 листопада пошкоджень зазнав Національний художній музей.

Як передає Укрінформ, про це у Фейсбуці повідомила заступниця директора Одеського національного художнього музею Олександра Ковальчук.
«124 роки музею виповниться вже за декілька годин (6 листопада – ред.). Різні були привітання в нашому житті. На таке не розраховували, хоч і готувались», - написала вона.

Пошкодження будівлі музею через російську атаку підтвердив міський голова Одеси Геннадій Труханов, повідомляє Суспільне.
«Трохи туди, трохи сюди і могли б ми позбутися багатьох наших зразків, експонатів, дуже відомих на весь світ. На щастя, цього не сталося», - зазначив мер.

Він додав, що зранку місцева влада почне працювати для допомоги людям, чиї будинки зазнали ушкоджень внаслідок російської атаки.
«Зранку буде працювати наша районна адміністрація, оформляти документи для допомоги всім, хто тут постраждав. Постраждала покрівля житлового будинку, зробимо обстеження і будемо відновляти, тому що йдемо в зиму. Зараз ситуація непроста, тому що пошкоджений водовід, досить високого тиску. Ситуація контрольована, але треба буде такого дуже досконалого вивчення, щоб ми були впевнені, що все гаразд», - зазначив Труханов.
Як повідомляв Укрінформ, увечері в неділю Одесу атакували ворожі безпілотники, в місті лунали вибухи. Унаслідок атаки російських агресорів осколкові поранення дістали п'ятеро людей.
Фото: Одеська ОВА