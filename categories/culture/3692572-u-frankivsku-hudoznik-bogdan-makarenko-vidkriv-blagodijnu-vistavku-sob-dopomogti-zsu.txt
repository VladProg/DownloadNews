В Івано-Франківську, в мистецькому просторі «Вагабундо», київський художник Богдан Макаренко відкрив благодійну виставку «Вільні». Експозицію митець присвячує українським військовим.

Про це повідомляє кореспондент Укрінформу.
«Назва виставки «Вільні» – це філософія свободи, українського народу, який ніколи і нікому не вдасться підпорядкувати, який не може бути принижений силами, які намагаються сьогодні його поневолити. Я це вкладаю через відчуття природи, людей, менталітет українців, через їх силу, яку вони демонструють під час вторгнення загарбників. Водночас я не хочу, щоб увага глядачів моєї виставки була прикута до мене як до автора. Тому присвячую її тим, завдяки кому ми можемо тут збиратись, завдяки кому художники сьогодні можуть працювати, присвячую її нашим військовим», - розповідає Макаренко.






В Івано-Франківську художник Богдан Макаренко відкрив благодійну виставку «Вільні», щоб допомогти військовим / Фото: Ірина Дружук, Укрінформ

























Художник зізнається, що після 24 лютого йому було не те що важко взятися за творчість, а навіть думати про це. У перші місяці війни Макаренко разом з мамою переїхали до Чернівців. Там, пригадує, відкрив свою першу благодійну виставку.
«За перші три дні у мене купили роботи і це дало мені поштовх та натхнення працювати далі. Я відчув, що завдяки творчості можу бути корисним нашим воїнам і тепер зупинятися не маю наміру», - розповідає Макаренко.
Усі полотна з виставки «Вільні» її відвідувачі можуть придбати. З отриманих коштів 70% митець скерує для ЗСУ.
«Кошти я скерую військовим. Це – мої учні, друзі, родичі, друзі друзів і рідні брати. Потреб у них тепер дуже багато. Я намагаюсь їм допомагати. Найчастіше тепер вони просять дрони, автомобілі. Раніше просили допомогти з амуніцією. Від початку війни я вже скерував на потреби військових близько 150 тисяч гривень», - говорить Богдан Макаренко.
Також, за його словами, частину коштів передасть родинам постраждалих у війні.
«У мене в тому будинку у Дніпрі, куди прилетіла російська ракета, живуть троє моїх знайомих з академії. Їх батьки дуже постраждали. У Сумах загинули мої знайомі під час обстрілів. Тобто допомагати є кому. Замало допомоги сьогодні не буває. Я стараюсь це робити адресно», - запевняє художник.
В експозиції «Вільні» – близько 40 живописних полотен. Переважно – пейзажі. Серед останніх - Кам’янець-Подільський та село Бакота, де митець відчуває себе особливо вільним на натхненним.
«Це на Дністрі і це – історія про свободу і мою назву «Вільні». Там як ніде я відчуваю волю», - зізнається художник.
Після Івано-Франківська виставку «Вільні» Макаренка зможуть побачити у Львові. Не виключно, що там з’являться нові пейзажі - з Івано-Франківська. Художник розповів, що засніжене місто навесні надихнуло його сьогодні на нові роботи. Раніше виставку вже оглянули у Чернівцях та Коломиї і це допомогло Макаренку зробити чергові донати для ЗСУ.
Богдан Макаренко – художник-живописець. З 13 років брав постійну участь у національних та міжнародних виставках (Страсбург, Франція, Дреніци, Словаччина) та пленерах. Його твори зберігаються в приватних колекціях України та за кордоном, а також в Чернівецькому обласному художньому музеї та у двох музеях Вінниччини.