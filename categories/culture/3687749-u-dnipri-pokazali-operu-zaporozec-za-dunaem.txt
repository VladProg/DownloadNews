У Дніпропетровському академічному театрі опери та балету показали виставу «Запорожець за Дунаєм».

Про це у Фейсбуці повідомив голова Дніпропетровської обласної ради Микола Лукашук, передає Укрінформ.
«Запорожець за Дунаєм» в Дніпропетровському академічному театрі опери та балету – мелодійно, видовищно, емоційно. Сьогодні подивилися виставу разом з дружиною. Перша опера на україномовне лібрето авторства Семена Гулака-Артемовського. Опера великого майстра стала міцним підґрунтям для національного оперного мистецтва», - зазначив Лукашук.
Він зауважив, що глядачам яскраво відтворили патріотичні почуття козаків до рідної землі, історію українського козацтва та ідеї вільнолюбного українського народу.

«Ми – такі ж, як наші пращури. З хоробрими серцями, незламним козацьким духом, сповнені любові до свого дому і України. Історія й культура – тому підтвердження. За них в тому числі наші хлопці та дівчата воюють на передовій», - додав Микола Лукашук.
Як повідомляв Укрінформ, 11 березня відбулася світова аудіопрем’єра опери Chornobyldorf українських композиторів Романа Григоріва та Іллі Разумейка на британському BBC Radio 3.