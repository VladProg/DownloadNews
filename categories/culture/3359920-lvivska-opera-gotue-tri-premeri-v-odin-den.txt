Львівська національна опера 8 грудня представить три прем’єри камерних опер від молодих українських композиторів та режисерів.

Про це у Фейсбуці повідомила пресслужба Львівського оперного театру, передає Укрінформ.
«Прем’єра одразу трьох опер! …Саме стільки – три абсолютно нові опери, та ще й українських молодих композиторів, ми представимо для вас впродовж вечора 8 грудня у Дзеркальній залі театру», - йдеться у повідомлені.
Для популяризації камерної опери Львівською національною оперою було оголошено конкурс для молодих композиторів та режисерів на написання і постановку цього жанру. Під час ІІ туру конкурсу прозвучать три твори фіналістів, а також оберуть переможця, твір якого буде поставлений на камерній сцені Львівської національної опери.
Зокрема до фіналу увійшли: Євген Петров «Сон Прокули» (за апокрифічними текстами), солісти: Юрій Шевчук, Лілія Нікітчук; Володимир Богатирьов «Безсмертне кохання» (за текстом Павла Тичини), солісти: Аліна Діденко, Віталій Роздайгора, Петро Радейко; Євгенія Марчук «У пошуках королеви» (за казкою Еліонори Фарджон «Західний ліс»), солісти: Дмитро Кокотко, Микола Корнутяк, Світлана Мамчур, Ганна Носова, Віталій Войтко, Віталій Загорбенський.
Прем’єри відбудуться 8 грудня о 17:00 у супроводі оркестру Львівської національної опери. Диригенти - Ірина Стасишин, Юрій Бервецький, Мирон Юсипович.