Комітет Верховної Ради з питань гуманітарної та інформаційної політики не підтримує скорочення видатків на культуру у проєкті державного бюджету на 2022 рік і наполягатиме на належному фінансуванні цієї сфери.

На цьому наголосив голова комітету, народний депутат з фракції «Слуга народу» Микита Потураєв на брифінгу у Верховній Раді, передає кореспондент Укрінформу.
«Наш комітет не може сприйняти ті пропозиції, які надійшли від уряду щодо проєкту державного бюджету саме в нашому сегменті, бо він зменшений у порівнянні з минулим роком. При тому, що ми не вважаємо, що ситуація з дохідною частиною така критична, щоб можна було зменшувати витрати на культуру», - зазначив він.
Потураєв зауважив, що це стосується підтримки кіно- і телевиробництва, книговидання, підтримки закладів культури.
«Якщо ми будемо продовжувати фінансувати культуру за залишковим принципом, нічого з цього доброго не буде. Бо потреби людини не визначаються лише питаннями заробітної плати чи соціального захисту... Ми не говоримо про скорочення видатків на оборону, національну безпеку», - сказав парламентарій.
Потураєв висловив сподівання на конструктивну позицію уряду.
«Я переконаний, що ми знайдемо порозуміння. Але ми будемо вимагати, звичайно, збільшення фінансування на українську культуру в широкому розумінні цього слова. Бо без цього ми, на жаль, не зможемо підтримати цей проєкт бюджету», - зазначив він.
Потураєв переконаний, що всі члени гуманітарного комітету подаватимуть поправки до проєкту бюджету і наполягатимуть на їх врахуванні для того, щоб «українська культура і працівники культури отримали належне фінансування, а українські громадяни отримали належні і якісні культурні послуги».
Як повідомляв Укрінформ, Кабінет Міністрів на засіданні 15 вересня затвердив законопроєкт «Про Державний бюджет України на 2022 рік» та подав його до парламенту. Того ж дня у Верховній Раді зареєстрували цей документ під номером 6000.
На культуру і мистецтво видатки заплановані у розмірі 13,5 млрд гривень.