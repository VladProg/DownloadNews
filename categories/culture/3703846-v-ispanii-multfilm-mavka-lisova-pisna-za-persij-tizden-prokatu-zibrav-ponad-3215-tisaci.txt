В Іспанії український мультфільм “Мавка. Лісова пісня” за перший тиждень кінопрокату зібрав €321 684, анімація увійшла до п’ятірки найуспішніших фільмів іспанського прокату за вікенд.

Як передає Укрінформ, про це Державне агентство України з питань кіно повідомляє у Фейсбуці.

“За перший тиждень кінопрокату “Мавки” в Іспанії на мультфільм було куплено 50 064 квитки, а касові збори склали €321 684. Завдяки цим результатам “Мавка” потрапила у п’ятірку найуспішніших фільмів іспанського прокату за вікенд, посіла другу позицію іспанського прокату за вікенд серед нових релізів, віддавши першість іспанському екшену FATUM та очолила рейтинг кінострічок від незалежних дистриб'юторів,” - ідеться у повідомленні.
Анімаційний фільм створено за підтримки Державного агентства України з питань кіно, Агентства США з міжнародного розвитку (USAID Ukraine - USAID Україна).
Кінотеатральну дистрибуцію в Україні здійснюють FILM.UA Distribution та Kinomania Film Distribution. Генеральним медіапартнером проєкту виступає канал “1+1”.
Як повідомляв Укрінформ, анімаційна стрічка “Мавка. Лісова пісня” у травні вийде українською на великих екранах США та Канади.
Фото: usfa.gov.ua