Міністр культури та інформаційної політики Олександр Ткаченко подякував своїм колегам з Польщі та Литви Пьотру Глінському і Сімонасу Кайрісу за підтримку української культури і культурних діячів України в умовах російської агресії.

На цьому він наголосив під час спільної заяви для ЗМІ трьох міністрів культури Люблінського трикутника (Україна, Польща, Литва) у вівторок у Кракові після підписання декларації про співпрацю щодо захисту української культури, її підтримки у Польщі та Литві, надання українським митцям можливості працювати в цих країнах, а також меморандуму про співпрацю України і Польщі у сфері інвентаризації втрат об’єктів архітектури й археології, завданих в результаті російської агресії, передає кореспондент Укрінформу.

“Я дякую колегам за те, що підтримуєте українську культуру, тому що українські культурні діячі продовжують працювати: відкриті театри (50 прем’єр), відкриті музеї, і люди дуже хочуть долучатися до культури під час війни”, - підкреслив Ткаченко.
Він зазначив, що Україна, безперечно, вдячна урядам Польщі та Литви за допомогу Києву, у першу чергу, зброєю і щодо надання прихистку українцям, які рятувалися від війни в цих країнах.

Фото: Олександр Ткаченко, Телеграм
“Але для мене важливо, що ми також єдині у спільному розумінні нашої культурної спадщини”, - наголосив Ткаченко.
За його словами, у музеї Чарторийських у Кракові він побачив слоган: “Минуле - для майбутнього”.
“Це минуле дійсно здатне нас привезти до майбутнього, тому що нас об’єднує боротьба за незалежність, і наші спільні військові звитяги. Але головне – воно викувало спільне розуміння нашого майбутнього”, - констатував міністр.
Він зауважив, що слоган Січневого повстання в Польщі 1863 року, в якому брали участь також українці, - “За нашу і вашу свободу” - неабияк актуальний зараз у контексті боротьби українців за свободу усієї Європи.
Своєю чергою віцепрем’єр, міністр культури і національної спадщини Польщі Пьотр Глінський підкреслив, що страшна війна, яку Путін розв’язав проти України, мала не тільки вбити український народ, але, насамперед, знищити українську культуру.

Фото: @kultura_gov_pl
“Але українська культура виявилася настільки сильною, що українці дають надію всьому світу. Вони борються не лише за суверенітет свого народу, але й за свободу усієї Європи і західну цивілізацію”, - підкреслив Глінський.
Він подякував українському і литовському колегам за співпрацю в межах Люблінського трикутника у сфері культури, зауваживши, що ця дружба між країнами активно кується і під час війни.
“Дякую за нашу солідарність, разом будуватимемо хороше майбутнє для наших країн і народів у сфері культури на багато років”, - наголосив віцепрем'єр Польщі.
Тим часом міністр культури Литви Кайріс назвав дуже важливим те, що документи про співпрацю між трьом країнами було підписано у Королівському замку на Вавелі, де дуже добре видно елементи спільної історії і культури. Він підкреслив: коли російський агресор намагається знищити українську культуру, то результат є зворотнім: це ще більше згуртовує український, польський і литовський народи.

Фото: @kultura_gov_pl
“Україна платить занадто високу ціну за те, що інші народи можуть жити у свободі. Тому, ми дуже переживаємо за українців і підтримуємо їх усіма доступними методами”, - наголосив Кайріс.
Як повідомлялося, міністри культури Люблінського трикутника також спільно відвідали виставку "Eкспресія. Скульптура львівського рококо – твори Йогана Пінзеля зі збірки Львівської національної галереї мистецтв", що експонується у Королівському замку на Вавелі, а також взяли участь в офіційному відкритті експозиції "Вільно, Вільнюс, Вільне 1918-1948. Одне місто – багато розповідей" в Національному музеї у Кракові. Виставку підготовлено з нагоди 700-річчя Вільнюса.
Перше фото: Олександр Ткаченко, Телеграм