У Канаді відбулась серія імерсивних концертів The Sound of Ukraine.

Як передає Укрінформ, про це Міністерство культури та інформаційної політики України повідомляє у Телеграмі.

«Імерсивні концерти The Sound of Ukraine пройшли вперше - це інновація в аудіовізуальній культурній індустрії, яка поєднує живу авторську фортепіанну музику з імерсивним контентом», - ідеться у повідомленні.

Показ концертів, за підтримки Міністерства культури та інформаційної політики України та The Bloor West Village Toronto Ukrainian Festival, відбувся у Торонто, Онтаріо в імерсивній галереї Lighthouse Artspace та у Вінніпезі, Манітоба у Національному музеї прав людини за участі Осередку Української Культури та Освіти.


У МКІП зазначили, що після концерту пройшли благодійні аукціони, де були розіграні прапори та бойові знамена військових батальйонів. За допомогою аукціонів вдалось зібрати 100 тис. грн на локальні ініціативи Першого Благодійного Театрального Фонду та благодійного фонду спецпідрозділу Омега.

Імерсивний концерт The Sound of Ukraine – це результат багаторічної роботи канадсько-українського партнерства благодійної організації «Перший Благодійний Театральний Фонд» і Kostyuk Productions.
Як повідомляв Укрінформ, на Каннському кінофестивалі 18 травня відбудеться презентація 3D-кінематографічної виставки MURALS про захоплення російськими загарбниками Київської області.
Фото: mkip.gov.ua