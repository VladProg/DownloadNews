Документальний фільм Корнія Грицюка "ЄвроДонбас", який презентують за закритті кінофестивалю Kharkiv MeetDocs, спростує радянські міфи про індустріалізацію східного регіону.

Про це повідомляє пресслужба Державного агенства з питань кіно у Фейсбуці, передає Укрінформ.
"ЄвроДонбас" - це історія про найбільш міфологізовану українську територію. Більшість даних про цей період історії Східної України було знищено совєтами. Саме зараз, коли цей регіон у центрі війни, важливо розповісти його справжню історію - що він ніякий не російський і не радянський", - ідеться в дописі.

Як зазначається, відтворити історію регіону вдалося завдяки збору інформації в архівах України, Бельгії та Англії. Робота над стрічкою, що розпочалася у 2021 році, полягала у фільмуванні унікальних пам'яток, які залишили після себе європейці ще з XIX століття.
"Саме завдяки європейським інвестиціям у промисловість та великій праці місцевих і заробітчан з інших частин України Донбас вже на початку XX століття з "дикого поля" перетворився на передовий регіон навіть у порівнянні з Європою", - підкреслюють у Держкіно.
За виробництво стрічки відповідала кінокомпанія 435 ФІЛМС за підтримки Держкіно, а також Міністерства культури та інформаційної політики. Цей фільм стане завершальним на кінофестивалі Kharkiv MeetDocs. Показ відбудеться у київському кінотеатрі «Жовтень» 6 жовтня.
Корній Грицюк – український кінорежисер і сценарист, працює в кіноіндустрії з 2011 року. Зняв кілька короткометражок та повнометражних стрічок, зокрема, "ЄвроДонбас", "2020. Безлюдна країна", "Поїзд: Київ-війна".
Кharkiv MeetDocs Eastern Ukrainian Film Festival (KMD EUFF) - міжнародний фестиваль документального і художнього кіно. У його фокусі - проблеми східних регіонів України та їх культурної інтеграції.
Фото: facebook.com/eurodonbasdocumentary