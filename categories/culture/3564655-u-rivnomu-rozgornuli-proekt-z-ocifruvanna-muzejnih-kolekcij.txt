Масштабний проєкт оцифрування культурної спадщини започаткували у Рівненському обласному краєзнавчому музеї.

Про це кореспонденту Укрінформу розповів директор музею Олександр Булига.
«Отримали грант Українського культурного фонду «Створення апаратно-програмного комплексу для обліку музейних предметів у електронній формі», який дозволив нам активніше застосовувати цифрові технології, зокрема, оцифрувати деякі із майже 140 тисяч музейних предметів різних колекцій. До речі, серед них - Почаївське «Євангеліє або благовістя богодухновенних євангелістів» 1780 року, яке вважається найбільшим українським стародруком. Його висота понад пів метра, ширина – 34, а товщина – 9 см», - розповів Булига.

Олександр Булига


За словами музейника, відтепер цю та інші особливо цінні та оригінальні пам’ятки книгодрукарства можна «погортати» на сайті музею, де розмістили оцифровані давні видання.
«Стародруки, які оцифровуємо - з 1574 до 1830 років, переважно релігійного змісту: «Біблії», «Євангелія», «Октоїхи», «Анфологіони», «Служебники», «Тріоді». Всього ж колекція стародруків музею нараховує майже 200 книг. Серед них є просто унікальні видання з друкарень Острога, Дермані, Києва, Почаєва, Львова, Новгород-Сіверського», - додає завідувачка сектору впровадження цифрових технологій музею Ольга Морозова.






Масштабний проєкт оцифрування культурної спадщини / Фото: Рівненський обласний краєзнавчий музей





































Нині у музейній оцифрованій колекції можна побачити перше друковане в Україні видання «Євангелія», Острозьку Біблію 1581 року - перший повний переклад Старого і Нового Заповітів, «Октоїх» 1604 року, надрукований у Дерманському монастирі.
Зараз рівненські музейники беруть участь у грантових проєктах для отримання необхідного обладнання. Так, вже укладено угоду з Museum Berlin-Karlshorst про допомогу в оцифруванні музейної колекції та облікової документації.
Як повідомляв Укрінформ, нині в Україні майже 2000 музеїв.
Наслідки російської агресії показали вразливість музейних колекцій. Україна вже зазнала культурних втрат у вигляді поруйнованих та спалених музеїв в Іванкові на Київщині, Сковородинівці на Харківщині, вивезених музейних предметів з Мелітополя, Маріуполя. Міністерство культури та інформаційної політики України ініціює вдосконалення чинного законодавства у частині здійснення евакуації культурних цінностей під час воєнного стану.
Від початку повномасштабного вторгнення росії в Україні зафіксували 450 епізодів воєнних злочинів проти об’єктів культурної спадщини.