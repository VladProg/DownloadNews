У нідерландському місті Дордрехт українські циркові артисти разом з іноземними колегами створили благодійне шоу, зібрані гроші передадуть Україні.

Як повідомляє кореспондент Укрінформу в Гаазі, загальна мета об'єднала українських артистів, які ще до початку повномасштабного вторгнення росії в Україну перебували за кордоном з тими, кому вдалося виїхати.
“Я маю багато друзів з України. Вони звернулися до мене, що потребують допомоги. Мій будинок дозволяє прийняти людей і я сказав їдьте до мене. Зараз в мене проживає 4 людини. Я допомагаю їм усім, чим можу. І якось ми почали говорити, що ми ж артисти цирку і маємо щось робити. Ми написали пост у Фейсбук і всі відреагували, це було неймовірно. Ось так просто народилася ідея задіяти наш талант для допомоги Україні. Ми почали через друзів, і друзів друзів шукати артистів, які були за кордоном. Зібрати артистів було легко, бо всі знають один одного. Також артисти з Німеччини, Італії хотіли працювати з нами, підтримати нас. Це було неймовірно. І ми сказали їм так. Тож окрім українців також є артисти з Німеччини, Італії, Білорусі. Для мене, як нідерландця, який не знає, що таке війна, це було дуже щиро, відчувалося тепло. Ми одна велика родина. У шоу задіяні 16 артистів. Всі зібрані гроші підуть на допомогу Україні. Ми віддамо всі гроші артистам, які мають вирішити, куди саме підуть гроші. Ми маємо боротися за Україну кожен, як може, щоб не дозволити росії виграти цю битву”, - сказав в коментарі Укрінформу організатор благодійного циркового шоу Тоні Тойтеберг.






У Нідерландах українські артисти влаштували благодійне циркове шоу / Фото: Ірина Драбок































Бурхливі оплески глядачів отримав виступ акробатичної трійки ТоРіМе. Анастасія Сафарян, Лариса Семенюк, Валентина Крігер – усі вони з України. У кожної з них своя історія.
“Було дуже страшно, бо всі зрозуміли, що прийшла війна. Була я, двоє дітей моїх та мама. Рішення про те, що треба їхати, було дуже важко прийняти. Я дуже боялася їхати. Ми сиділи в підвалі і постійно відчували обстріли, це були вібрації по стінах. Люди були дуже сильно налякані. Всі родичі кричали нам їхати. Чоловік був на заробітках за кордоном. Він тремтів і благав, щоб ми їхали. Я боялася, бо дуже страшно було потрапити під обстріл. Я хотіла пересидіти в підвалі. Потім почали люди з Гостомеля прибігати до нас в Ірпінь, розповідати, що прориваються кадирівці, що вони не будуть нікого жаліти. І тоді ми вже в паніці почали виїжджати... Дуже хочеться допомогти людям та Україні. Коли починається шоу, то мені емоційно дуже важко, бо українська пісня, наші прапори. Водночас дуже приємно бачити наш прапор, співати українську пісню, дарувати радість глядачу. Відчуваєш себе корисним, що можеш допомогти Україні. Я впевнена, що глядачі відчувають, що зробили добру справу, коли прийшли, придбали квиток”, - розповідає Анастасія Сафарян з акробатичної трійки ТоРіМе, якій вдалося виїхати з Ірпеня.
Благодійне циркове шоу у нідерландському місті Дордрехт стартувало 27 квітня і триватиме до 9 травня. Вартість квитка стартує від 25 євро. Артисти кажуть, зібрані гроші підуть на допомогу українцям, які постраждали через війну. Після останнього дня виступу, коли буде зрозуміло, скільки їм вдалося зібрати, колектив на зборах має визначитися з благодійним фондом, якому буде передано зібрані кошти.
Як повідомляв Укрінформ, 24 лютого 2022 року росія розпочала широкомасштабний наступ на Україну, почала масовані бомбардування мирних міст та селищ. Російські війська розв’язали масовий терор на тимчасово окупованих територіях. Збройні сили України та Сили територіальної оборони чинять запеклий опір російським загарбникам та завдають їм величезних втрат. На боротьбу із агресором піднявся весь народ України. Європейський Союз вжив економічних та особистих санкцій проти російської федерації, що спрямовані на обмеження можливостей кремлівської «машини війни» до продовження війни.
Фото: Ірина Драбок