У Миколаєві в рамках проєкту "Берегині України" розпочала роботу персональна виставка Заслуженої майстрині народної творчості України Тетяни Ульянкіної.

Про це кореспонденту Укрінформу повідомила голова Культурно-мистецької асоціації «Арт-спокуса», Заслужена працівниця культури України Валентина Кривцова.
«Це дев’ята виставка з нашого творчого проєкту «Берегині України», мета якого знайомити глядачів з творчістю жінок міста-героя Миколаєва. Адже головною місією жінки-Берегині під час війни стає збереження та відродження головних цінностей України: родини, традицій, культури», - зазначила Кривцова.
За її словами, для персональної виставки майстриня підготувала експозицію, до якої увійшли живописні квіткові полотна, графічні малюнки та писанкові вироби, які супроводжуються авторською поезією. Саме таке творче поєднання яскраво розкриває душу не тільки самої мисткині, а й кожного виробу. Адже її роботи народжуються разом з віршованими рядками, які розповідають про те, що коїться у душі автора, додала Кривцова.
Тетяна Ульянкіна родом з Миколаєва. З 1993 року – членкиня Національної спілки майстрів народного мистецтва України.
Протягом багатьох років проводить навчальні майстер-класи для дітей, студентів та вчителів. Свої авторські роботи презентує на міжнародних та всеукраїнських мистецьких акціях та персональних виставках.






У Миколаєві відкрилася виставка «Берегиня душі» / Фото: Валентина Кривцова





































Ульянкіна досконало володіє усіма видами традиційних технік писанкарства. Вона є однією з перших майстринь в Україні, яка у 1992 році почала виготовляти об’ємні писанкові панно з використанням аплікації з соломи, батику, ткацтва, лозоплетіння.
Кращі роботи майстрині зберігаються у фондах музеїв України та за кордоном у приватних колекціях. Майстриня має чимало відзнак за визнання своєї творчості на всеукраїнському й обласному рівнях.
Виставку можна переглянути у Центральній міській бібліотеці імені Кропивницького до 6 липня.