У мережі з’явився перший трейлер третьої частини фентезійної франшизи «Фантастичні звірі та де їх шукати», яка є приквелом поттеріани.

Як передає Укрінформ, про це повідомляє Variety.
Цей третій фільм називається «Фантастичні звірі: Таємниці Дамблдора». У ньому розповідається про протистояння Альбуса Дамблдора (Джуд Лоу) та його ворога Геллерта Гріндельвальда (його цього разу зіграє не Джонні Депп, а Мадс Міккельсен).

У трейлері фільму глядачі помітили кілька відсилок до оригінальних фільмів саги, включаючи персонажа брата Дамблдора Абефорта, а також гри у квідіч та Кімнати на вимогу в Гоґвортсі.
Зазначається, що сценарій написала Джоан Роулінг разом зі Стівом Кловсом, який також працював над кількома фільмами поттеріани.
ЗМІ зазначає, що виробництво цього фільму саги затрималося через пандемію. Прем’єра має відбутися 15 квітня 2022 року.
Як повідомляв Укрінформ, українська акторка Іванна Сахно зіграє в серіалі за «Зоряними війнами».
Фото: Jaap Buitendijk