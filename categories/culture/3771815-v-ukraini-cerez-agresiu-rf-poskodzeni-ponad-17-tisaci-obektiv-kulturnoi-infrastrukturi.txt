В Україні станом на 29 вересня 2023 року внаслідок повномасштабної російської агресії збитків зазнали 1702 об’єкти культурної інфраструктури.

Як передає Укрінформ, про це повідомляє Міністерство культури та інформаційної політики України.
Найбільших втрат і збитків культурна інфраструктура зазнала у Донецькій, Херсонській, Харківській, Київській, Миколаївській, Луганській та Запорізькій областях.
"Найчисельнішою групою об’єктів культурної інфраструктури, які зазнали пошкоджень чи руйнувань, є клубні заклади (49% від загальної кількості закладів культурної інфраструктури, що зазнали збитків)", - зазначили в МКІП.
Загалом постраждали: клуби – 841; бібліотеки – 601; заклади мистецької освіти – 131; музеї та галереї – 99; театри та філармонії – 30.
Пошкоджень і руйнувань зазнали об’єкти культурної інфраструктури) на території 262 територіальних громад (17,8% від загальної кількості територіальних громад України), зокрема у Донецькій (82%), Сумській (53%), Харківській (52%), Чернігівській (46%), Херсонській (43%), Луганській (42%), Миколаївській (42%), Запорізькій (36%), Київській (26%), Дніпропетровській (19%), Житомирській (12%), Одеській (8%), Хмельницькій (8%), Черкаській (5%), Львівській (4%), Вінницькій (3%), Закарпатській (2%), Полтавській (2%) областях та Києві.
У МКІП зауважили, що на кінець вересня майже вся територія Луганської та значні частини територій Херсонської, Запорізької та Донецької областей досі тимчасово захоплені росіянами. Це унеможливлює обрахунок точної кількості постраждалих об’єктів культурної інфраструктури.
Як повідомляв Укрінформ, МКІП пропонує організації ALIPH взяти під патронат зруйновані культурні пам'ятки для реставрації.