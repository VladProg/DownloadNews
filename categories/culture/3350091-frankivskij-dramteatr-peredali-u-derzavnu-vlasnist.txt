Івано-Франківський національний академічний музично-драматичний театр імені Івана Франка передали з обласної форми власності до державної, завдяки чому фінансування закладу збільшиться.

Відповідне рішення ухвалили депутати Івано-Франківської обласної ради, повідомляє кореспондент Укрінформу.
«Це дасть те, що цілісний майновий комплекс театру перейде у державну форму власності, і фінансування національного академічного театру імені Івана Франка буде здійснюватись з державного бюджету – зарплата, нарахування, комунальні послуги та ремонт», - зазначив начальник управління культури, національностей та релігій Івано-Франківської ОДА Володимир Федорак на сесії облради.
Він зауважив, що Івано-Франківський драмтеатр отримав статус національного ще у 2019 році. Втім, для збільшення зарплати акторів отримати субвенції з держбюджету упродовж цього часу не вдавалось. Наразі це питання підтримали у Міністерстві культури та інформаційної політики України, про що надіслали лист до керівництва Івано-Франківської ОДА. Саме цей лист, стверджує Федорак, став підставою для того, щоб ініціювати рішення про передачу Франківського драмтеатру з комунальної у державну форму власності.
«Це рішення дасть можливість зберегти акторський склад і, сподіваюсь, за необхідного ремонту, будівлю театру, а тому він отримає ще більший успіх», - переконаний заступник голови Івано-Франківської облради Микола Палійчук, який закликав своїх колег підтримати таке рішення.
За словами Федорака, за останні 10 років Франківський драмтеатр зробив величезний поступ у національному театральному мистецтві.
«Театр за останні 4 роки відвідав усі області України, окрім Криму. Був у межах країн ЄС та Північної Америки. Є схвальна оцінка та потужні проєкти. Понад 10 акторів за останні п’ять років здобули звання заслужених та народних, а керівник театру Ростислав Держипільський став лауреатом національної премії імені Тараса Шевченка», - додав Федорак.
Він зауважив, що з початку року видатки на утримання Франківського драмтеатру з обласного бюджету сягали 24,5 млн грн. Якщо театр перейде у державну форму власності, то зарплата акторів, зросте до 50 млн грн. Також театр зможе здійснити ремонтні роботи для рухомої сцени, замінити електричну проводку, влаштувати сучасне звукове та світлове обладнання. Для цього, за підрахунками посадовців, необхідно не менше 100 млн грн.
Івано-Франківський національний академічний обласний музично-драматичний театр імені Івана Франка (Франківський драмтеатр) — створений 20 грудня 1939 року. Будівля театру налічує понад 13 тис. кв м. Серед знакових вистав театру називають постановки Держипільського «Солодка Даруся» та «Нація».
Фото: galka.if.ua