Голлівудські актори приєдналися до страйку сценаристів, припинивши теле- та кіновиробництво в рамках першого спільного страйку в індустрії за понад шість десятиліть після провалу переговорів із великими кіностудіями й стримінговими сервісами.

Як передає Укрінформ, про це повідомляє Financial Times.
Страйк розпочався після того, як SAG-AFTRA, профспілка, що представляє понад 160 000 телевізійних і кіноакторів Голлівуду, одноголосно проголосувала за те, щоб рекомендувати проведення страйку після опівночі - крайнього терміну для переговорів про контракт.
«Страйк — це крайній засіб», — сказав Дункан Крабтрі-Ірланд, виконавчий директор SAG-AFTRA.
Зазначається, що деяка робота над кіно- та телепродукцією ще тривала після того, як сценаристи оголосили страйк 2 травня, але без акторів діяльність у Голлівуді припиниться взагалі.
Страйк також не дозволить зіркам виконувати рекламну роботу щодо нових фільмів.
Зокрема прем’єру фільму «Оппенгеймер» у Лондоні перенесли на годину вперед, щоб акторський склад міг пройтися по червоній доріжці до оголошення страйку.
За даними BBC, профспілки вимагають, щоб кіностудії й стримінгові сервіси погодилися на більш справедливий розподіл прибутків і кращі умови праці.
Вони також хочуть гарантії, що штучний інтелект (ШІ) і створені комп’ютером «цифрові обличчя» та голоси не будуть використовуватися для заміни акторів.
Як повідомляв Укрінформ, найстаріший оперний театр у світі Сан-Карло в Неаполі (Італія) був змушений скасувати у неділю, 28 травня, вечірню виставу «Дон Кіхот» Джованні Паїзієлло через страйк працівників.