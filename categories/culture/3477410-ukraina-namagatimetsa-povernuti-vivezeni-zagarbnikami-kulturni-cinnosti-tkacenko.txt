Міністр культури та інформаційної політики Олександр Ткаченко заявив, що Україна намагатиметься повернути культурні цінності, вивезені російськими окупантами, зокрема, і з музеїв Маріуполя та Мелітополя.

Про це він сказав в ефірі національного телемарафону, повідомляє кореспондент Укрінформу.
Ткаченко нагадав, що передачу шедеврів окупантам «гордо фіксувала на камеру директриса музею в Маріуполі». «Відповідні запити до правоохоронних органів щодо її колаборації подані, тому що напередодні цих дій я зідзвонювався з керівництвом області й міста і просив розпочати пакування цих матеріалів. Цього не було зроблено», – сказав міністр.
Він також додав, що є свідчення і щодо мелітопольського музею, звідки було вивезено скіфське золото. «Ми хочемо дізнатися подробиці, що насправді там сталося, тому що свідчення різні. І є певна плутанина у свідченнях також самої директорки мелітопольського музею. Але перелік всіх цих експонатів у нас є, і відповідно ми будемо слідкувати за тим, щоб вони повернулися з часом в Україну», - зазначив Ткаченко.
Міністр також розповів, що культурні злочини фіксуються за міжнародними стандартами і вже розпочала роботу група, яка починає фіксувати злочини на звільнених територіях.
«Вся ця інформація буде подана до відповідних судових органів, передана в ЮНЕСКО, в тому числі й для того, щоб злочинці відшкодовували збитки, які вони завдавали українській культурі», - наголосив він.
Як повідомляв Укрінформ, МКІП зафіксував понад 300 епізодів воєнних злочинів росіян проти культурної спадщини.
Зокрема, окупанти вивезли з музеїв Маріуполя усі цінні експонати, зокрема йдеться про картини Архипа Куїнджі та Івана Айвазовського. Також вивезено Скіфське золото з Мелітопольського краєзнавчого музею.