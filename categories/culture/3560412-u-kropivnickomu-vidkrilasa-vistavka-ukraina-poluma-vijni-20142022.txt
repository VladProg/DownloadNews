У Кропивницькому краєзнавчому музеї у День вшанування пам’яті захисників України відкрилася виставка «Україна: полум’я війни. 2014-2022», присвячена військовим.

Про це у Фейсбуці повідомляє Кіровоградська ОВА, передає Укрінформ.
«Мета такої виставки - висвітлити знакові події новітньої російсько-української війни та підкреслити, що вкотре в історії Україна стала смугою між цивілізованим світом та зоною загрози», - зауважили в ОВА.

Виставка присвячена нашим воїнам, людям, які зробили подвиг заради України. У музеї представлені експозиції періоду АТО/ООС та новітньої війни.
Зазначається, що експонати для виставки почали збирати у квітні разом з військовими, громадськими діячами, волонтерами та родинами загиблих воїнів. Очільник Кіровоградської ОВА Андрій Райкович сьогодні передав для експозиції відстріляний ПТРК «Джавелін», а також для краєзнавчого музею - книгу про героїв, якими пишаються кропивничани, «Непереможені».
Як повідомлялося, 29 серпня відзначається День пам’яті захисників України, які загинули в боротьбі за незалежність, суверенітет і територіальну цілісність України. Дата приурочена до дня виходу з оточення в Іловайську 29 серпня 2014 року.
Фото: Фейсбук Кіровоградської ОВА