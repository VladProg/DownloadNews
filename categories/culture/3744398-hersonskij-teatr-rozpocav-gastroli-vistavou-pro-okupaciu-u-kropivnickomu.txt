Херсонський театр імені Куліша розпочав гастролі у межах проєкту за підтримки Українського культурного фонду. З виставою про окупацію «Лишатися (не) можна...» завітав до м.Кропивницького.

Про це повідомляє кореспондент Укрінформу.






Херсонський театр розпочав гастролі виставою про окупацію / Фото: Мирослава Липа






















Вистава «Лишатися (не) можна...» - це документальна вистава про життя в окупації та виїзд на підконтрольну Україні територію. В основі сюжету - пʼять реальних історій співробітників Херсонського театру.
"У документальній виставі - історія спротиву. У ній немає жодного слова вигаданого, це все реальні історії наших працівників, які тікали від окупації. Слово "окупація" - страшне. Я ніколи не думав, що я, вихований на книжках про Другу світову, буду сам ховатися, мене будуть арештовувати, я буду змушений тікати зі свого дому. І це пережили всі херсонці, всім під час окупації було страшно", - розповів на пресконференції у театрі імені Кропивницького генеральний директор-художній керівник театру Олександр Книга.
«Ми не хотіли виїжджати...» - проєкт Херсонського обласного академічного музично-драматичного театру імені Куліша, який реалізується за підтримки Українського культурного фонду. Це гастрольний тур театру восьми містами України з виставою «Лишатися (не) можна...», яку задумали та реалізували під час повномасштабного вторгнення Росії в Україну.
"Цей проєкт спрямований на те, щоб підтримати як херсонців, які змушені були виїхати в інші місця країни, так і наш театр, який сьогодні переживає складні часи. Ми сьогодні працюємо у Херсоні. Звісно, ми не можемо зібрати весь колектив, лише частину. Але попри все, ми працюємо", - сказав Книга.
Народилась вистава за місяць до того, як Херсон звільнили від окупації. У той момент, коли театр Куліша не мав свого майданчика, а його працівники були розкидані по різних куточках країни та світу.
Виставу створили задля меморіалізації героїчної боротьби українського народу, вона є рефлексією на події, які відбуваються у країні, та яскравим прикладом терапії завдяки мистецькому продукту.
Команда: Римма Зюбіна, заслужені артисти України Руслан Вишнивецький та Сергій Михайловський, Євгенія Кірсанова, Олена Пасько, Валерій Гайфуллін та Ангеліна Павлюк, режисер Євгеній Резніченко. Генеральний директор-художній керівник театру - народний артист України Олександр Книга.
Покази відбулися у Миколаєві, Кропивницькому та анонсовані у Черкасах, Києві, Житомирі, Івано-Франківську, Львові та Херсоні.
Всі покази безплатні, але за попередньою реєстрацією, посилання на Google-форми можна знайти на сторінках театру в соцмережах.
Як повідомляв Укрінформ, у Кропивницькому артисти Кіровоградського академічного обласного українського музично-драматичного театру зареєстрували петицію на підтримку директора театру, який раніше заявив про тиск із боку облради.