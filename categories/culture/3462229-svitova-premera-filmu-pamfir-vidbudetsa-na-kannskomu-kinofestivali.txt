У програмі "Двотижневик режисерів" на Каннському кінофестивалі відбудеться світова прем'єра фільму "Памфір" режисера Дмитра Сухолиткого-Собчука, який знімали на Буковині.

Про це повідомляють у пресслужбі Чернівецької ОВА, передає Укрінформ.
"Світова прем’єра дебютного фільму «Памфір» режисера Дмитра Сухолиткого-Собчука відбудеться на Каннському кінофестивалі. Стрічку покажуть у програмі "Двотижневик режисерів". "Памфір" став одним із 23 ігрових фільмів з усього світу, які відібрали до участі в ній", - йдеться у повідомленні.
Там зазначають, що "Двотижневик режисерів" – програма Каннського кінофестивалю, що існує з 1969 року, та за цей час стала майданчиком для прем’єр фільмів видатних режисерів, які глибоко вплинули на сучасний кінематограф, зокрема Вернера Херцога, Райнера Вернера Фассбіндера, Джорджа Лукаса, Мартіна Скорсезе, Джима Джармуша, Майкла Ханеке, Спайка Лі, Жан-П'єра і Люка Дарденнів, Софії Копполи, Рубена Остлунда, Ксав’є Долана, Хлої Джао та багатьох інших.
Серед учасників програми цього року - фільми режисерів Алекса Гарленда, П’єтро Марчелло, Міа Хансен-Лове, Ніколя Парізер, Аліси Уінокур та інших.
"Картину знімали в Карпатах та на Буковині з жовтня 2020 року до лютого 2021 року. Унікальні локації були знайдені у більш ніж десяти населених пунктах Чернівецької та Івано-Франківської областей", - зауважили у пресслужбі Чернівецької ОВА.
"Памфір" – історія про хорошого сім’янина, якому доля дає випробування, де він звертає з чесного шляху заради своєї сім’ї.
Фільм став переможцем 11 пітчингу та отримав фінансування Держкіно України, девелопмент здійснювався за підтримки Українського культурного фонду, а також за сприяння Чернівецької обласної військової адміністрації