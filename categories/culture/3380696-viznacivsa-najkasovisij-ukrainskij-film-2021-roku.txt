Попри карантинні обмеження, які передбачали 50% заповненості кінозалів, фільм “Скажене весілля 3” зібрав у національному прокаті майже 29 млн грн, ставши найкасовішою українською стрічкою 2021 року.

Як передає Укрінформ, про це повідомляє FILM.UA Group.
“Скажене весілля” стало єдиною українською кінотрилогією, до того ж - комерційно успішною. Так, перша частина зібрала в прокаті 54 918 928 гривень, друга - 41 273 985, третя - 28 983 764. Усі три кінофільми подивилися в кінотеатрах сотні тисяч українців: загалом було продано близько 745 тисяч квитків, а загальний бокс-офіс сягнув позначки 125 мільйонів гривень”, - ідеться в повідомленні.
Як зазначається, перше “Скажене весілля” стало найкасовішим українським фільмом року та посіло 11-те місце серед усіх фільмів, прокат яких здійснювався у 2018-му (включно з голлівудськими блокбастерами), а “Скажене весілля 2” стало найкасовішим українським фільмом 2020-го. Усі три частини увійшли до топ-10 бокс-офісу українських фільмів за останні 6 років, посівши відповідно 2-ге, 4-те та 8-ме місця в загальнонаціональному рейтингу.

Рекордно високими є також і ТВ-рейтинги перших двох частин кінотрилогії, які неодноразово транслювали у прайм-тайм на “1+1“. “Скажене весілля” (ТБ-прем’єра якого відбулася у січні 2019 року) стало найрейтинговішим фільмом на ТБ з 2009 року й досі утримує цей статус. Частка аудиторії віком 18-54 (міста з населенням від 50 тис. жителів) становила 29,19%. ТБ-прем’єра другої частини у 2020 році зібрала частку 23,08% за тією ж аудиторією, ставши не тільки №1 на українському телебаченні у Великодні свята, а й найрейтинговішим художнім фільмом 2020 року серед усіх телеканалів України. Показ третьої, заключної, частини 1 січня на телеканалі “1+1“ став першою кінопрем’єрою 2022 року.
Як зазначається, Digital-показники - ще один доказ успіху кінотрилогії. У YouTube перші дві частини переглянули вже 15 417 967 користувачів - і ця цифра постійно збільшується, особливо за рахунок розміщення усіх фільмів на основних вітчизняних VOD-платформах.
“Скажений“ всесвіт став настільки популярним, що права на створення локальної версії було продано в Литву, а згодом і в Румунію. Литовська версія “Скаженого весілля” зібрала в прокаті 776 939 доларів, закріпивши успіх кінофраншизи на міжнародній арені. Окрім того, кінотеатральний прокат 1-ї та 2-ї частин кінотрилогії проходив щонайменше в десяти країнах світу, серед яких США, Канада, Австралія, Польща, Чехія, Китай.
"На цьому творці не зупинилися і заявили про продовження історії сімей Середюків, Крижанівських, Обомеянг та Кардашян: FILM.UA Group та Prototype Production зняли 24-серійний original “Скажені Сусіди” для Київстар ТБ та "1+1". Обіцяють, що буде так само весело і скажено", - зазначається в повідомленні.