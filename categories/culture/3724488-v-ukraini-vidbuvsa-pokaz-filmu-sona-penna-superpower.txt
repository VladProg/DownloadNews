В Україні відбувся показ фільму Шона Пенна Superpower про війну Росії проти України.

Як передає Укрінформ, про це міністр культури та інформаційної політики України Олександр Ткаченко повідомляє у Телеграмі.
"Побував на показі фільму Шона Пенна Superpower разом з багатьма колегами, в тому числі речником Повітряних сил ЗСУ Юрієм Ігнатом. Superpower – фільм про Україну, українців та їхнього лідера. Дуже зворушлива історія особистого сприйняття Шоном Пенном і України, і війни в Україні", - зазначив Ткаченко.
Пенн почав знімати фільм ще до війни і застав перші її дні безпосередньо в Києві, де встиг поспілкуватися з Президентом Володимиром Зеленським.
"В усьому фільмі прослідковується надзвичайна любов, повага і захоплення тим, якими є українці: як вони протистоять агресії, як вони можуть об'єднуватися. Так само – про відповідне ставлення до агресора: в короткій промові перед фільмом Шон сказав, що якщо хтось буде знімати прем’єру на відео, що звісно заборонено – той буде визнаний російським шпигуном".
Ткаченко подякував Пенну і зазначив, що йому фільм надзвичайно сподобався. "Фактично це одна з прем'єр фінальної версії стрічки. Сподіваюсь на успішний прокат фільму країнами світу", - зауважив Ткаченко.
"Фільм надзвичайно надихає, тому що сам Шон Пенн, як один із найголовніших адвокатів України, теж надихає своїм ставленням та баченням того, що він зумів зрозуміти і побачити в Україні і що намагається передати всьому світу", - підкреслив Ткаченко.
Як повідомляв Укрінформ, у лютому на Берлінському міжнародному кінофестивалі презентували фільм Шона Пенна Superpower про війну Росії проти України.