Український інститут книги оголосив про початок проведення мистецького конкурсу проєктів з промоції читання.

Про це повідомила пресслужба Міністерства культури та інформаційної політики, передає Укрінформ.
“Український інститут книги оголосив про початок проведення мистецького конкурсу культурно-мистецьких проєктів на організацію і проведення заходів з промоції читання”, - йдеться в повідомленні.

Мета конкурсу - реалізація культурно-мистецьких проєктів, спрямованих на організацію та проведення заходів з промоції читання. Такі проєкти можуть здійснюватись у форматах виставок, ярмарків, семінарів, конференцій, конкурсів, літературних фестивалів, тематичних акцій та інших подій.
Пріоритетні тематичні напрями конкурсу: “Як говорити з дітьми про війну і травму”, “Найкращі зразки української та світової літератури для виховання культури читання”, “Популяризація української літератури різних жанрів для різних вікових категорій в Україні та за кордоном”, “Створення тренду читання як дозвілля, читання для навчання”, “Деколонізація у сфері української літератури” тощо.
Як повідомляв Укрінформ, міністр культури та інформаційної політики Олександр Ткаченко вважає, що підвищення рівня читання сприятиме формуванню громадянського суспільства.