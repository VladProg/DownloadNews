Посол Польщі Бартош Ціхоцький вважає, що наразі питання відповідальності росії за скоєні в Україні злочини більш актуальне, ніж дискусії про російську культуру.

Таку думку дипломат висловив в інтерв’ю Укрінформу.
«Мені здається, що росіяни продемонстрували свою «культуру» в Бучі, Ірпені та інших містах. На мою думку, вони далекі від того, що позиціонують як російську культуру. Тобто спочатку треба вести мову про міжнародні закони і правосуддя», - сказав Ціхоцький.
Він додав, що росіяни перетворили і культуру на інструмент гібридного впливу та досягнення якихось переваг для себе.
«Ми завжди були відкритими, в наших книгарнях, театрах – багато творів російських авторів. Але ставлення до російської держави – це інше», - зауважив посол.
Як повідомлялося, на початку квітня Ірпінь, Буча, Гостомель та вся Київська область були визволені від російських загарбників. У визволених містах та селах зафіксовані масові вбивства загарбниками цивільних.
Президент Єврокомісії Урсула фон дер Ляєн та Високий представник ЄС Жозеп Боррель 8 квітня здійснили візит до України та відвідали місто Буча, де були знайдені численні ознаки важких злочинів російських окупантів проти людства, включаючи вбивства цивільного населення, тортури та зґвалтування безневинних людей. Після цього візиту президент Єврокомісії доручила єврокомісару з питань юстиції підтримувати та координувати розслідування цих злочинів на рівні всього Євросоюзу.