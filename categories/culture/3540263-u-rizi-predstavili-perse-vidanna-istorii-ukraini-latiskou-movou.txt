У ризькій Академічній бібліотеці пройшла презентація першої книги латиською мовою про українську історію від давніх часів до сучасності, включаючи відсіч російській агресії, - «Ukrainas vesture / Історія України», яку випустило видавництво Jumava.

Про це повідомляє кореспондент Укрінформу.






У Ризі представили перше видання «Історії України» латиською мовою / Фото: Олег Кудрін, Укрінформ

























Відкриваючи презентацію, директор Академічної бібліотеки Вента Коцере розповіла, як оперативно у співдружності інтелектуальних кіл Латвії формувалася ідея та колектив для створення такої книги.
Очільник видавництва Jumava Юріс Висоцкіс зазначив, що ідея видати книгу «Ukrainas vesture» виникла відразу після того, як почалася повномасштабна російська агресія проти України, аргументована тим, що нібито «нема такої (української, - ред.) нації, нема такої історії». При цьому Jumava рішуче відклала «на потім» видання «Історія Фінляндії», «Історія Німеччини», «Історія Америки». Висоцкіс також зазначив, що є ідея видати цю ж книгу «Ukrainas vesture» - російською мовою.
Радник Посольства України в Ризі Юрій Захарчук подякував всім причетним до видання «Історії України» латиською мовою. Він нагадав, що сьогодні під час війни росії проти української ідентичності загарбники там, де можуть, нищать українські книги. Тому так важливе це видання. Тим більше – зроблене в Латвії, країні, яка активно допомагає Україні у спротиві агресії.
На заході також був присутній президент Латвії (2015-2019) Раймондс Вейоніс.
На презентації виступили деякі з авторів книги. При цьому кілька разів згадувалися слова генерала Петеріса Радзіньша (1880-1930), який у 1918-1920 рр. брав участь у визвольних змаганнях за свободу як України, так і Латвії: «росія, втративши Україну, залишається в повному сенсі азійською державою. В України ж немає ніякої необхідності в росії. Будучи самостійною, вона починає грати велику роль в європейській політиці. А росія без України навпаки втрачає все своє значення в Європі».
Укладач і один з авторів видання Імантс Лієпіньш розказав Укрінформу про побудову книги. Різні її розділи написані різними авторами в різних стилях і жанрах – це дослідники, історики, гуманітарії; але й очевидці та учасники різних подій. З книгою можна починати знайомитися з будь-якого розділу, який найбільше зацікавить читача (княжі часи, козацька доба, пошук національної ідентичності, УНР, Євромайдан, поточна війна), а потім - розширювати свої знання, знайомлячись із сусідніми главами.
Книга видана накладом у 1 тис. примірників, продається в книжкових магазинах Латвії та на порталі видавця Jumava.
Авторами книги серед інших стали три українці - голова Меджлісу кримськотатарського народу Рефат Чубаров, українська активістка в Латвії Яна Стрелєца та кореспондент Укрінформу в Балтії Олег Кудрін.
24 лютого росія розпочала новий етап війни проти України – повномасштабне вторгнення. Загарбники обстрілюють та бомблять мирні міста і села України, вбивають мирне населення. Демократичні країни застосовують санкції проти агресора, одночасно допомагаючи Україні.