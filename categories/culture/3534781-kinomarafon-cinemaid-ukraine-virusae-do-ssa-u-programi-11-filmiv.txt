У межах Всесвітнього благодійного кіномарафону CinemAid Ukraine Charity Film Marathon на підтримку України у період 26 липня - 31 серпня у Нью-Йорку будуть представлені 11 повнометражних українських фільмів.

Про це повідомляє Державне агентство з питань кіно у Фейсбуці, передає Укрінформ.
Зокрема, як зазначили у Держкіно, 26 липня буде представлена історична драма "Щедрик" режисера Олесі Моргунець-Ісаєнко; 27 липня – історичний екшн "Крути 1918" режисера Олексія Шапарєва; 28 липня – біографічна драма "Заборонений" режисера Романа Бровка.
2 серпня демонструватиметься музично-комедійний бойовик "Шляхетні волоцюги" режисера Олександра Березаня; 3 серпня – історичний екшн "Захар Беркут" режисера Ахтема Сеітаблаєва; 4 серпня – фентезі-казка "Пекельна Хоругва, або Козацьке Різдво" режисера Михайла Кострова.
18 серпня відбудеться показ історичної драми "Будинок “Слово”: Нескінченний роман" режисера Тараса Томенка; 23 серпня – історичної драми "Толока" режисера Михайла Іллєнка; 25 серпня – драми "Передчуття" режисера Вячеслава Криштофовича; 30 серпня – історичної драми "Чужа молитва" режисера Ахтема Сеітаблаєва; 31 серпня – історичної драми "Поводир" режисера Олеся Саніна.
Усі фільми, які демонструватимуть в Українському інституті Америки, йтимуть українською мовою з англійськими субтитрами.
Зібрані за сеанси кошти перерахують на підтримку кіноіндустрії України під час війни та лікування поранених воїнів-кінематографістів.
Захід організували Український інститут Америки, МБФ «Мистецька скарбниця» та Союз Українок Америки за участю асоціації «Дивись Українське!» з українського боку. Координаторами кіномарафону в Нью-Йорку стали Тетяна і Юрій Логуші.
Як повідомлялося, благодійний кіномарафон ініційований Державним агентством з питань кіно спільно з Українською кіноакадемією, Асоціацією «Дивись українське!», Українською Кіноасоціацією, ГО «УкрКіноФест», ГО «Спілка підприємців теле- та кіноіндустрії», ГО «Нарешті», КП «Київкінофільм», БО БФ «Двері», ГО «Центр розвитку креативних індустрій».
На фото: фільм "Шляхетні волоцюги", cikavoinfo.com