На Прикарпатті понад 150 об’єктів культурної спадщини потребують негайного ремонту.

Як передає Укрінформ, про це повідомила голова Івано-Франківської ОДА Світлана Онищук на своїй сторінці у Фейсбуці.
«Негайного проведення ремонтно-реставраційних робіт потребують понад 150 унікальних об’єктів культурної спадщини як місцевого, так і національного значення», - зазначила Онищук.
Вона зауважила, що керівникам тергромад та райдержадміністрацій запропонували розробити і передбачити у місцевих бюджетах кошти на співфінансування проєктно-кошторисних та ремонтно-реставраційних робіт для збереження об’єктів культурної спадщини на місцях.
На Прикарпатті на державному обліку перебувають 3944 пам’ятки культурної спадщини, з них 107 – національного значення. Дві пам’ятки сакрального мистецтва внесено до Списку об’єктів Всесвітньої спадщини ЮНЕСКО - церква Святого Духа у Рогатині та Різдва Пресвятої Богородиці у селі Нижній Вербіж Коломийського району. Статус місцевого значення мають 98% пам’яток.