У Харкові відкрилася виставка картин загиблого добровольця Артема Азарова - експозиція налічує 40 робіт.

Про це повідомляє у Телеграмі добровольчій підрозділ «Фрайкор», передає Укрінформ.
«Відбулося відкриття художньої виставки нашого загиблого побратима Артема Азарова. Ми вдячні всім, хто прийшов, та особливо тим, хто допоміг в тому, щоб вона відбулася», - йдеться в повідомленні.
Зазначається, що експозиція налічує 40 робіт. Їх можна побачити ще два дні: 1 та 2 квітня. Виставка працює у Національному юридичному університеті імені Ярослава Мудрого.

Артем Азаров («Художник») - випускник Харківського державного художнього училища(спеціальність — живопис). З 2018 року навчався в Харківській державній академії дизайну та мистецтв (станковий живопис). Також займався боксом (був призером чемпіонатів Харківської області серед дорослих та здобував перемоги у регіональних турнірах).
З 2017 року здійснив 6 бойових ротацій у зону АТО/ООС. Брав участь у боях у районі населених пунктів Первомайське, Невельське, Піски Донецької області.
Загинув 5 березня 2022 року від мінометних обстрілів в боях під Харковом. «Художнику» було 27 років.
Фото: @freikorps_org