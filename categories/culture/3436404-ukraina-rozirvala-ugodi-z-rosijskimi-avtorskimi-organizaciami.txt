Українська агенція з авторських та суміжних прав у відповідь на російську агресію розірвала угоди з російськими авторськими організаціями.

Як передає Укрінформ, про це повідомляється на сторінці УААСП у Фейсбуці.
«Українська агенція з авторських та суміжних прав оголосила про розірвання угоди з Російським авторським товариством (РАО) та Асоціацією правовласників по захисту і управлінню авторськими правами у сфері мистецтва (УПРАВИС)», - ідеться в повідомленні.
Як заявив генеральний директор ГО «УААСП» Валерій Харчишин, організація розриває міжнародну угоду з РАО в односторонньому порядку. «А це значить, що більше 7 мільйонів гривень роялті окупантів, що за міжнародною угодою ми мали би сплатити російським «скоморохам», будуть заморожені на рахунку нашої організації», - уточнив він.
Також Харчишин звернувся до українських видавництв, зокрема Best Music та Comp Music, із закликом розірвати чинні угоди зі звукозаписуючими компаніями та видавництвами росії, аби не підтримувати злочинну владу агресора.
Як зазначили в УААСП, Україну вже підтримало багато авторських іноземних представництв та організацій. Вони допомагають у боротьбі проти агресора у своїх сферах впливу: створюють фонди фінансової допомоги, активно просувають українську музику та збирають підписи відомих авторів з усього світу проти війни.
Cписок організацій, що висловили свою позицію проти дій окупантів в Україні - на сайті ГО «УААСП».
Як повідомлялося, три найбільші світові лейбли звукозапису - Sony Music Group, Warner Music Group та Universal Music Group - покинули російський ринок. Також з росією припинили співпрацю концертний промоутер Live Nation Entertainment Inc. та квитковий сервіс Ticketmaster.