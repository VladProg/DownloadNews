Заклади культури та мистецтв України з 1 квітня поступово відновлюватимуть свою роботу.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
"Уже з 1 квітня в Україні поступово розпочнуть роботу заклади культури та мистецтв. З впевненістю у перемозі нашої держави у війні, театри, опери та концертні зали знову будуть раді глядачам", - зазначив він.
За його словами, кожен заклад культури готуватиме свою програму та працюватиме за власним графіком. Тому детальну інформацію про розклад, а також щодо придбання квитків потрібно дізнаватися на офіційних сайтах.
"Діячі мистецтв готові працювати нон-стоп аби полегшити страждання людей від пережитих жахіть війни, подарувати позитивні емоції дорослим та дітям, а також відродити надію та віру в краще майбутнє", - наголосив Ткаченко.
Він уточнив, що частина коштів від придбаних квитків йтиме на допомогу українським захисникам або на гуманітарну підтримку.
Як повідомляв Укрінформ, Національний заслужений академічний ансамбль танцю України імені Павла Вірського вирушає у благодійне світове турне.
Найближчим часом відбудуться його виступи в Польщі, Чехії, Угорщині, Німеччині, Італії, Болгарії, Туреччині, Франції, Нідерландах, Ізраїлі й Грузії.