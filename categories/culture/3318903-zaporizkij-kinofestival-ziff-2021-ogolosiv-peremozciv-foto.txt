П'ятий Запорізький кінофестиваль ZIFF, що проходив 17-19 вересня в кіноконцертному залі ім. О. Довженка в Запоріжжі, оголосив переможців.

Про це повідомляє пресслужба Держкіно, передає Укрінформ.
Як зазначається, цьогоріч фестиваль отримав 3100 заявок на участь зі 108 країн, до конкурсних програм було включено 42 фільми: 20 до національної конкурсної програми та 22 – до міжнародної.






П'ятий Запорізький кінофестиваль ZIFF / Фото: usfa.gov.ua


































Відкрився ZIFF 2021 однією із найочікуваніших українських кінопрем'єр цього року – с річкою "Я працюю на цвинтарі" режисера Олексія Тараненка, а фільмом-закриттям фестивалю стала стрічка "Бурштинові копи" Аліни Бухтіярової, яка вийде у широкий прокат на початку жовтня.

У номінації "Найкращий український ігровий фільм" переміг "ІНО" (режисери Віктор Романюк, Кадім Тарасов); найкращим міжнародним ігровим фільмом визнано "Міжкосмос" (режисер Альваро Парійа Альварес, Німеччина).
Найкращий український документальний фільм - "Многая літа. Стойко" (режисер В'ячеслав Бігун); у відповідній "міжнародній" номінації нагороду присуджено роботі "Світло. Природний шлях" (режисер Естефанія Родригез, Велика Британія).
Найкращим українським анімаційним фільмом стали "Непотрібні речі" (режисер Дмитро Лісенбарт); міжнародним - "Дорогий ліс" (режисери Клер Ейхераменді, Саймон Дюкло, Полін Грегуар, Франція).
Найкращий відеоролик конкурсу VERTICAL - "Крейда" (авторка – Поліна Стаднюк).
Приз глядацьких симпатій дістався роботі "На краю Миру: Листи" (режисер Євгенія Мельник, Україна).
Особливу відзнаку кінофестивалю отримав "Дім, у якому я жив" (режисер Ярослав Дудукін).

Особливістю ZIFF 2021 став відкритий акторський кастинг. Актори-початківці у два етапи презентували себе, після чого експертна рада кастингу обрала переможця.
Традиційно в межах фестивалю пройшли освітні майстер-класи та презентації.
Запорізький кінофестиваль відбувся завдяки підтримці Державного агентства з питань кіно та Запорізької міської ради.