Національна академічна чоловіча хорова капела «Дударик» презентувала пісню у рамках нового проєкту «Друзі з фронту».

Про це кореспондентові Укрінформу повідомив керівник «Дударика», диригент, заслужений діяч мистецтв України Дмитро Кацал.

«Військовослужбовець-дударик Орест Рись, перебуваючи на реабілітації у Львові, навідався до хористів із пропозицією записати одну із пісень для підняття бойового духу і на добру згадку. Цього разу обрали гімн куреню «Залізної Остроги» УСС. При нагоді записуватимемо із нашими хлопцями, які на фронті, такі листівки у межах нового проєкту «Друзі з фронту»», - розповів Кацал.

Прем’єри відбуватимуться на Ютуб-каналі капели. Тут вже є можливість послухати першу пісню проєкту.

Також Кацал додав, що окрім нового проєкту, триває робота над серією Ютуб-записів «Прийняття». Це твори Тараса Шевченка та пісні, які росіяни вкрали в українців. Капела ідентифікує співанки, відшукує оригінальний текст, далі твори аранжуються, розучуються і щочетверга презентуються в медіа для широкого загалу.

«Ех, яблучко» - вже шоста пісня проєкту і ще одна згуба, яку ми презентуємо у рамках проекту «Прийняття». Пісня була популярною у 1917-1921 роках на усій території бойових дій від сходу і до заходу України. Дослідити автентичний текст видається неможливим, оскільки пісня обростала куплетами і варіантами. Ми обрали слобожанський варіант з махновським варіантом тексту. Жодні потуги ерефії - ані в привласненні пісень, ані на фронті - не досягнуть успіху. І їм українське яблучко поперек горла і стане!», - зазначив керівник «Дударика».

Зібрані під час проєкту кошти передадуть Збройним Силам України.
Як повідомляв Укрінформ, нещодавно молодший склад Львівської національної академічної чоловічої хорової капели «Дударик» виконав Марш українського війська. Пісню записали для підняття бойового духу та щоб подякувати українським Героям.
Фото: Дмитро Кацал