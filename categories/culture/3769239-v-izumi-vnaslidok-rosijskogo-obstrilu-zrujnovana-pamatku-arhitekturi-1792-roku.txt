В Ізюмі, що на Харківщині, унаслідок російського обстрілу зруйновано пам’ятку архітектури 1792 року. Будівля була збудована як житло купця, а в наш час використовувалася як будинок молитви Євангельських християн-баптистів.

Про це Укрінформу повідомила місцева жителька Ірина Рашевська.
За її словами, пам’ятка архітектури була зруйнована на початку повномасштабного вторгнення Росії 2022 року.
"Шостого березня ми ховалися від обстрілів у винному погребі цього будинку, який був збудований ще у 1792 році. Тут жив купець, і тут була його лавка, а внизу – винний погріб. Ми і ховалися у цьому винному погребі. Хороший підвал, тому це нас і врятувало. Поруч влучило у п’ятиповерхівку – її навпіл. Біля 50 людей накрило плитою, вони загинули", – розповіла вона.
За словами Рашевської, до 1917 року в будинку жили заможні родини. Після приходу до влади більшовиків він став багатосімейним гуртожитком для пролетаріату, а в колишній лавці купця облаштували майстерню з фотокераміки. У середині 80-х років ХХ ст. будинок почав приходити у занедбаний стан, а його мешканців відселили у новобудову.

"Я переїхала сюди у 1989 році, тут жило 13 сімей. Потім побудували тепломережу, і підвал почало затоплювати. Було сиро, у жителів цвів одяг. Згодом людей переселили у нову дев’ятиповерхівку", – пригадує Рашевська.
До середини 90-х років минулого сторіччя будинок перебував без нагляду, допоки його не викупила у власність місцева громада Євангельських християн-баптистів. Нові власники відремонтували будівлю і почали використовувати як дім молитви.
На початку повномасштабного вторгнення колишній винний погріб пам’ятки архітектури слугував укриттям від обстрілів для мешканців сусідніх будинків. Одночасно тут могли перебувати кілька десятків людей, допоки 6 березня 2022 року будинок не зруйнував обстріл російських окупантів.
З приводу можливого відновлення пам’ятки архітектури Укрінформ звернувся по коментар до церкви Євангельських християн-баптистів, у власності якої перебуває будівля. Старший пастор по Харківській області Дмитро Гончаров розповів, що церква збирається ухвалювати рішення про відбудову історичної будівлі уже після війни. "Ми хочемо зробити експертизу, щоб з’ясувати, наскільки стіни здатні витримати перекриття і дах, а потім будемо рухатися у цьому питанні", – сказав він.






М.Ізюм Харківської області., вул. Соборності,19. Пам’ятка архітектури 1792 року - зруйнований будинок молитви Євангельских християн-баптистів / Фото: Павло Багмут. Укрінформ

















































Раніше у Міністерстві культури та інформаційної політики повідомили, що станом на 25 серпня поточного року за період повномасштабної війни в Україні пошкоджені або зруйновані 823 об’єкти культурної спадщини. Зокрема, 109 об’єктів національного значення, 650 об’єктів місцевого значення і 64 щойно виявлені пам’ятки. Найбільше пам'яток культурної спадщини постраждало в Харківській, Донецькій та Херсонській областях.
Матеріал підготовлено в рамках проєкту "Документування впливу війни на культурний сектор в Україні", що здійснюється Інститутом масової інформації у партнерстві з ЮНЕСКО. Ця публікація не виражає будь-якої думки з боку ЮНЕСКО. Автор несе відповідальність за вибір і подачу матеріалів, а також за висловлені в них думки, які не обов’язково відповідають ЮНЕСКО та не зобов’язують Організацію до будь-яких дій.