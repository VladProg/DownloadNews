У Новооржицькій територіальній громаді Полтавської області під час спалювання сухої трави загинув 85-річний чоловік.

Про це повідомляє обласна поліція, передає Укрінформ.

За попередніми даними, 24 березня поблизу села Лазірки чоловік дістав смертельні опіки під час спалювання сухої трави.
За словами начальника Лубенського райвідділу поліції Євгенія Карпця, поліцейський офіцер громади, отримавши повідомлення від голови Новооржицької громади про пожежу сухостою поблизу села Лазірки, вирушив на місце події та побачив, що в епіцентрі вогню перебуває тіло чоловіка. Правоохоронець викликав "швидку" і кинувся на порятунок.
"За допомогою вогнегасника офіцеру вдалося загасити вогонь. Але, на жаль, врятувати людину не вдалося. Медики, які прибули на виклик, констатували смерть чоловіка", - зазначив Карпець.
Слідчо-оперативна група поліції встановила особу загиблого, 85-річного місцевого мешканця.
Тіло померлого направлено на судово-медичну експертизу для встановлення причини смерті.
За цим фактом відомості внесені до Єдиного реєстру досудових розслідувань за кваліфікуючими ознаками частини 2 статті 270 (Порушення встановлених законодавством вимог пожежної або техногенної безпеки, якщо воно спричинило загибель людей) Кримінального кодексу України.
Обставини та причини трагедії з’ясовує слідство.
Згідно з даними Головного управління ДСНС України у Полтавській області, за останній тиждень на Полтавщині через самовільне спалювання сухої рослинності сталося 110 пожеж на відкритих місцевостях, унаслідок яких вигоріло понад 80 гектарів землі. Загинули дві людини - 85-річний чоловік в Новооржицькій громаді та 85-річна жінка в Полтавській громаді.
Зазначається, що на Полтавщині за тиждень правоохоронці склали близько 60 адміністративних протоколів за самовільне спалювання сухостою.
Поліція закликає громадян суворо дотримуватися заходів пожежної безпеки та пам’ятати, що спалювати сухе листя, траву, сміття та розводити багаття на відкритих місцевостях в умовах війни заборонено. За порушення передбачено адміністративну або кримінальну відповідальність.