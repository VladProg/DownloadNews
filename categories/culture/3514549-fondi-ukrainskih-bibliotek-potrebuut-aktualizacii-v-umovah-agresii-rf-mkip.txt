У Міністерстві культури та інформаційної політики України вважають, що бібліотечні фонди потребують актуалізації в умовах збройної агресії російської федерації.

Як передає Укрінформ, про це йшлось на відкритому засіданні Ради з питань розвитку бібліотечної справи, повідомляє МКІП у Телеграмі.
Протягом майже двох годин члени ради обговорювали результати опитування щодо стану фондів публічних бібліотек, проведеного фахівцями НБУ імені Ярослава Мудрого, і застосування рекомендацій щодо актуалізації бібліотечних фондів у зв'язку зі збройною агресією рф проти України. На засіданні також обговорили актуальні потреби користувачів бібліотек.
Станом на сьогодні загальний фонд публічних бібліотек України складає майже 154,5 млн одиниць.
До відкритого засідання долучилися учасники з різних областей, зокрема й фахівці, які перебувають у найгарячіших точках України: Донецькій, Луганській, Херсонській, Харківській, Миколаївській областях.
Засідання відбулося за ініціативи Міністерства культури та інформаційної політики України та Комітету Верховної Ради України з питань гуманітарної та інформаційної політики.
Як повідомляв Укрінформ, перший заступник голови Херсонської облради Юрій Соболевський 23 червня поінформував, що у Херсоні російські війська захопили обласну універсальну наукову бібліотеку імені Гончара.