Провідні українські блогери, журналісти, мислителі, політологи та ідеологи узяли участь у Всеукраїнському форумі лідерів суспільної думки, під час проведення якого йшлося про формування сенсів українського громадського та медійного простору під час воєнного стану.

Про це повідомляє Міністерство культури та інформаційної політики, передає Укрінформ.
"Будь-який час випробувань – це, одночасно, і час можливостей. Війна нам це показала. З нації, яка страждала протягом багатьох років, ми перетворилися на націю сильних. Нашою відвагою тепер захоплюються у всьому цивілізованому світі. Для нас це час можливостей, час повернути своє – наших героїв, культурних діячів. Визначити, що належить до нашої культурної спадщини та яким чином ми будемо її просувати. Як усередині країни, так і поза її межами. Щоб контент, який ми вживали протягом багатьох років, не був різним на Сході та Заході, а був єдиним для всієї України", – сказав міністр культури та інформаційної політики Олександр Ткаченко.
Він також наголосив на важливості експорту української культури за кордон.
Під час заходу відбувся обмін думками та інформацією, напрацювання модерних форм комунікацій, презентація прогресивних концепцій реформування країни у світоглядній, політичній, культурній та соціальній площинах.
"Всі ті цінності, які здавалися нам важливими до початку повномасштабної російської агресії, сьогодні потребують перегляду. Відбулася поляризація оцінок у всьому. Якщо раніше ми допускали багато «сірого» й на якісь речі дивилися помірковано, то нині суспільство має однозначні оцінки щодо будь-якого явища. Такі оцінки не містять перехідних тонів", – зауважив перший заступник міністра Ростислав Карандєєв.
Він наголосив, що з одного боку, це допомагає краще структурувати відносини в суспільстві, а з іншого – не дає певних люфтів. Це може призвести до втрат як людського капіталу, так і можливостей, що існують в умовах варіативності.
"Ми відмежувалися від всього російського. Хоча воно, може, й не завжди саме російське. В культурі не так все просто, адже важко чітко визначити приналежність. Збереження та відстоювання свого – це дуже непрості виклики для держави. Зараз треба бути обережним, але рішучим", – заявив Карандєєв.
Як повідомлялося, Міністерство культури та інформаційної політики запрошує українців до обговорення проєкту плану відновлення України в частині культури та інформаційної політики.