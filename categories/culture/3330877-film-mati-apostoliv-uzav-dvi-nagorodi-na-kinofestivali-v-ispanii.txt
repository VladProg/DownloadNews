На церемонії нагородження шостого Calella Film Festival в місті Калелья (Іспанія) Україна отримала відразу дві нагороди.

Як передає Укрінформ, про це повідомляє пресслужба Держкіно.
«Фільм "Мати Апостолів" визнано найкращим фільмом, а його режисера Зазу Буадзе – найкращим режисером», - ідеться у повідомленні.

Як зазначається, на фестиваль було подано 380 фільмів, відібрано на конкурс 20 і висунуто на нагороду шість фільмів – з Японії, Чехії, Фінляндії, Іспанії, Великої Британії та України.

Військова драма "Мати Апостолів" розповідає про матір, яка заради порятунку сина здатна на все, навіть пройти крізь пекло війни. Стрічка створена за реальними подіями, які відбувалися на сході України у 2014 році.
Повідомляється, що картину під час фестивалю в Іспанії презентували режисер Заза Буадзе та продюсер Дмитро Овечкін.

Під час зустрічі з Генеральним консулом України в Барселоні Артемом Воробйовим йшлося про можливість організації показів фільму для української діаспори в Іспанії.

Картину "Мати Апостолів" створено компанією "Студія "Золоте Руно" за підтримки Міністерства культури та інформаційної політики України.
Як повідомляв Укрінформ, Національна премія кінокритиків «Кіноколо» оголосила претендентів на отримання нагород у 2021 році, серед них у номінації «Найкраща акторка» Наталія Половинка – виконавиця головної ролі у фільмі «Мати Апостолів». Наталія Половинка також була відзначена за «Кращу жіночу роль» на Міжнародному кінофестивалі "Кіно і ТИ", що відбувся 2 – 5 вересня в Маріупольському районі на узбережжі Азовського моря. Фільм "Мати Апостолів" отримав три нагороди – за "Найкращий повнометражний фільм", "Найкращу жіночу роль" (Н. Половинка) та "Найкращий сценарій" (Ратха Макеєнкова та Заза Буадзе) - від 10-го Нью-Йоркського міжнародного кінофестивалю, що відбувся 21-24 травня 2021 року.
Фото: usfa.gov.ua