На 27-му Талліннському кінофестивалі "Темні ночі", що відбудеться з 3 по 19 листопада, покажуть п'ять українських стрічок.

Про це інформує пресслужба Державного агентства з питань кіно на сторінці у Фейсбуці, передає Укрінформ. 27-й Талліннський кінофестиваль "Темні ночі"" (Pimedate Ööde filmifestival, @PÖFF) відбудеться з 3 по 19 листопада.
"3-го листопада розпочинається 27-й Талліннський кінофестиваль "Темні ночі". Цього року в Талліннському кінофестивалі "Темні ночі" (Pimedate Ööde filmifestival, PÖFF) беруть участь фільми, створені за підтримки Державного агентства України з питань кіно", - зазначають у відомстві.
В основній конкурсній програмі покажуть фільм Івана Тимченка “Киснева Станція”, у програмі “Права дітей” - роботу Аліси Коваленко “Ми не згаснемо”. Серед "Вибору критиків" представлено “Уроки толерантності” Аркаші Непиталюка.
Водночас у програмі "Найкраще з фестивалів" презентують стрічку Анни Бурячкової “Назавжди-Назавжди", а також фільм “Степне” Марини Вроди.
Талліннський кінофестиваль "Темні ночі" (Pimedate Ööde filmifestival, PÖFF) вперше відбувся в 1997 році. З 2014 року PÖFF є одним з 15 кінофестивалів найвищого рівня, акредитованих Міжнародною федерацією асоціацій кінопродюсерів (FIAPF).
Сьогодні Талліннський кінофестиваль "Темні ночі" разом з IndustryTallinn & Baltic Event та двома під фестивалями Just Film та PÖFF Shorts став одним з найбільших кінофестивалів у Північній Європі та найактивнішою регіональною індустріальною платформою. Фестиваль є важливим місцем зустрічі для швидко зростаючої кількості професіоналів галузі з усього світу.