Письменник Сергій Жадан у четвер був удостоєний премії Курта Тухольського, письменника обрала організація «Шведський PEN».

Як передає Укрінформ, про це повідомляється у заяві на сайті організації.
«Один із найвизначніших і найвиразніших голосів сучасної української літератури. Як письменник Сергій Жадан беззастережно зображує загарбницьку війну проти його країни. Водночас він невтомно працює, щоб донести літературу до людей, дозволяючи мистецтву діяти задля кращого світу», – зазначено у повідомленні.
Церемонія нагородження відбудеться у Стокгольмі 15 листопада, в День ув’язненого письменника - міжнародний день підтримки письменників, які протистоять репресіям та нападам на їхнє право на поширення інформації.
Премія Курта Тухольського, німецького письменника-антифашиста, була заснована шведським ПЕН-клубом у 1985 році. Лауреати премії отримують можливість жити у Швеції і займатися літературною творчістю.
Як повідомляв Укрінформ, лауреатом Нобелівської премії з літератури 2023 року став норвезький письменник та драматург Йон Фоссе «за його новаторські п’єси та прозу, які висловлюють невимовне».