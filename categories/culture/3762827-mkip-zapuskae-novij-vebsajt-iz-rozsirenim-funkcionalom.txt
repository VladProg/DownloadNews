Міністерство культури та інформаційної політики запускає новий вебсайт - mcip.gov.ua - з розширеним функціоналом і сучасним дизайном, що включає нові можливості для користувачів та відповідає вимогам інклюзивності.

Як передає Укрінформ, про це МКІП повідомляє в Телеграмі.
«Попередній сайт Міністерства mkip.gov.ua працював на застарілих технологіях, мав проблеми зі швидкістю завантаження сторінок та стабільністю, що негативно впливало на користувацький досвід. Також старий сайт не відповідав вимогам доступності, перешкоджаючи повноцінно користуватись ним людям з інвалідністю», - йдеться в повідомленні.
Як зауважили в міністерстві, новий сайт, розроблений без використання коштів державного бюджету України, має оптимізовану технічну архітектуру та сучасний дизайн, який перейняв стилістичні особливості рекомендацій Мінцифри, але водночас містить багато елементів фірмового стилю МКІП - кольорові бекграунди, патерни.
Технічна та фінансова допомога зі створення вебсайту була надана за підтримки американського народу через Агентство США з міжнародного розвитку (USAID).
У МКІП повідомили, що новий сайт працює в тестовому режимі. До 20 жовтня можна надсилати на адресу електронної пошти press@mkip.gov.ua пропозиції, які будуть враховані при доопрацюванні сайту.
Як повідомляв Укрінформ, телемарафон «Єдині новини» переформатують після призначення нового міністра культури та інформаційної політики.