В Україні з 13 до 19 грудня проходитиме перший Національний тиждень читання.

Про це оголосила директор Українського інституту книги Олександра Коваль на пресконференції в Укрінформі.
"Національні тижні читання як заходи популяризації проводяться в багатьох країнах світу, і в різних країнах вони мають різний формат вигляд, різну залученість. Десь для читання, наприклад, обирають одну важливу книжку, за неї голосують інтелектуали, і тоді її починають обговорювати.., і ця книжка таким чином стає важливою для цілої країни. Десь пропонують безкоштовний проїзд у громадському транспорті, якщо ти заходиш туди з книжкою. Десь це акції в бібліотеках, школах. Ми обрали такий формат, що основні акції проводять самі учасники, які зголосилися до цього. Це насамперед публічні бібліотеки, наші видавці, і наші книгарні", - зазначила Коваль.

Вона зауважила, що за офіційними даними, українці витратили на книжки сукупно не більш ніж 800 млн грн у 2020 році, а середнє господарство в Україні витрачає на книжки 55 грн на рік.
"Це дуже відрізняє українців від мешканців інших країн, на які ми хочемо бути схожими. Низький рівень читання і купування книг перетворюється на низький рівень освіти і науки, незначну ефективність нашої економіки", - наголосила Коваль.
Своєю чергою міністр культури та інформаційної політики Олександр Ткаченко зазначив, що цей тиждень буде наповнений достатньою кількістю активностей, пов'язаних з промоцією читання. За його словами, мета акції - зробити так, щоб читання стало модним і мотивувало українців не тільки розвиватися, а й бути успішними у житті.
"Питання розвитку читання - не просто абстрактна місія боротьби за цінності та уми нового покоління, це стратегічно важливе питання для держави. Радий, що багато людей долучається, бо якщо країна хоче бути успішною та вижити в умовах жорсткої інтелектуальної конкуренції, то читати - це як пігулки під час вакцинації ковтати", - наголосив глава МКІП.

Під час Національного тижня читання понад 100 українських видавництв, книгарень та бібліотек під спільної айдентикою акції проводитимуть активності різного формату - від інформаційного до комерційного.
Тиждень читання організований Українським інститутом книги та Міністерством культури та інформаційної політики.