Український ПЕН завершив 15 жовтня прийом зголошень на здобуття Премії імені Юрія Шевельова за найкращу українську книжку есеїстики 2021 року, і після аналізу поданих заявок члени Капітули оголосили 1 листопада довгий список номінантів.

Як передає Укрінформ, про це повідомляється на сайті PEN Ukraine.
Як зазначається, до довгого списку ввійшли 10 видань: Агеєва Віра, “За лаштунками імперії. Есеї про українсько-російські культурні відносини” (Віхола); Асєєв Станіслав, “Світлий Шлях”: історія одного концтабору” (Видавництво Старого Лева); Бондар Андрій, “Ласощі для Медора” (Видавництво Старого Лева); Вольвач Павло, “20+1, або Земля мертвих” (Видавництво Старого Лева); Гомза Іван, “Республіка занепаду: Ідеологія французького інтеґрального націоналізму за Третьої республіки” (Критика); Діброва Володимир, “Свіжим оком. Тарас Шевченко для сучасного читача” (Білка); Назаренко Михайло, “Крім “Кобзаря”, у 2 томах (Laurus); Олійник Юрій, “Живі й мертві” (Темпора); Рябчук Микола, “Лексикон націоналіста та інші есеї” (Видавництво Старого Лева); Улюра Ганна, “Бог на 60 відсотків” (Фабула).
Повідомляється, що за умовами Премії короткий список номінантів на здобуття Премії буде опубліковано не пізніше 10 грудня. Оголошення лауреата традиційно відбудеться в день народження Юрія Шевельова – 17 грудня. Тоді ж у межах Премії вручатимуться дві спеціальні відзнаки – Відзнака Капітули за внесок у розвиток та популяризацію есеїстики та Відзнака UA: Радіо Культура.