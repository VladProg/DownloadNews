26 квітня пройде музичний телемарафон за участю 16 українських та міжнародних музикантів - Sounds of Chornobyl: Brave Ukraine.

Про це повідомляє Укрінформ.
«Під час війни ми всі згадали, яку неймовірну силу та єднання нам дає українська музика, вона наче вплетена в наш генетичний код. Ми хочемо, щоб через українську музику та відчуття артистів проєкту "Звуки Чорнобиля" українці змогли почути та глибше зрозуміти свою історію, більше дізнались про Чорнобиль. Щоб історію Чорнобиля почули в Україні, щоб його почули й у світі різні люди, з різними музичними смаками, тому й артисти проєкту настільки різноманітні», - прокоментував подію автор культурно-соціального музичного проєкту «Звуки Чорнобиля» Валерій Коршунов.
На переконання організаторів музичного марафону, Чорнобиль - не лише трагічна сторінка нашої історії, це і історія про перемогу та силу нації, коли, не дивлячись на нищівні дії СРСР, українці змогли не лише вижити, а ліквідувати катастрофу та стати щитом для всієї Європи. Через 36 років після найбільшої техногенної катастрофи світу, росія - правонаступниця срср, вдалася до ядерного тероризму: понад 600 годин без зміни тримає в заручниках працівників Чорнобильської атомної станції, обстрілює танками найбільшу атомну станцію Європи та підриває там боєприпаси, знов бреше, замовчує та маніпулює інформацією. Можливо тому, що росія, як правонаступниця срср, так і не була притягнута до відповідальності за аварію 1986 року?

В музичному телемарафоні Sounds of Chornobyl: Brave Ukraine візьмуть участь українські та міжнародні музиканти проєкту «Звуки Чорнобиля», серед яких Kazka, Сергій Міхалок, Олександр Чемеров, Стасік, KRUTЬ, Вагоновожатые, Atomic Simao, GusGus, Bjarki, Dub FX та Telepopmusik, а також електронні музиканти Woo York, Voin Oruwu, Na Nich, Zavoloka, Feldelmelder, Kaiser.
Деяких з музикантів проєкту «Звуки Чорнобиля» війна торкнулась дуже сильно. Так будинок мами Жори з Atomic Simao був знищений у Стоянці під Києвом, а сама мама ледве вціліла у підвалі. Андрій з Woo York мешкав у Гостомелі, Стасік зараз у лавах ЗСУ, а Казка співає гімн України на Таймс-сквер у Нью-Йорку, Сергій Міхалок звертається до білорусів та зі світовим туром підтримує ЗСУ. Na Nich та Voin Oruwu допомагають біженцям у Львові, тоді як Zavoloka та техно діджей Bjarki допомагають нашим переселенцям у Берліні.






"Звуки Чорнобиля" пролунають у виконанні українських та міжнародних музикантів / Фото: chornobyl.eu




























26 квітня є трагічною датою для України та світу. Цього дня у 1986 році сталася одна з найбільших техногенних катастроф — аварія на Чорнобильській АЕС.
24 лютого 2022 року внаслідок повномасштабної агресії росії Чорнобильська зона відчуження була тимчасово окупована ворожими військами. Російська армія переміщала через зону техніку та рила окопи у радіоактивному лісі.