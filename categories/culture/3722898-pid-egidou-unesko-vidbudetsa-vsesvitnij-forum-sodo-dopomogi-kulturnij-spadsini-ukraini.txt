ЮНЕСКО долучиться до організації Всесвітнього форуму щодо допомоги українській культурній спадщині, а також приєднається до відбудови Іванківського історико-краєзнавчого музею.

Про результати зустрічі із заступником гендиректора ЮНЕСКО з питань культури Ернесто Оттоне повідомив міністр культури та інформаційної політики Олександр Ткаченко в Телеграмі, передає Укрінформ.
"Обговорили проведення Всесвітнього форуму під егідою ЮНЕСКО щодо допомоги культурній спадщині України. Для нас цей форум є вкрай важливим, щоб винести питання збереження культурної спадщини України на новий рівень", - написав він.


Фото: Олександр Ткаченко, Телеграм

За словами Ткаченка, сторони визначили подальші кроки в напрямку відбудови Іванківського історико-краєзнавчого музею - "один з конкретних та нагальних проєктів, який ми можемо відновити за допомоги ЮНЕСКО".
Міністр також нагадав, що Україна подала три номінаційні досьє до Репрезентативного списку нематеріальної культурної спадщини людства: “Українська писанка: традиція і мистецтво”, “Практика з охорони кобзарсько-лірницької традиції” та “Технологія вишивки “білим по білому” міста Решетилівка Полтавської області”, на розгляд яких очікує у 2024 та 2025 році.
Очільник МКІП висловив вдячність ЮНЕСКО за підтримку України у важкі часи. Він підкреслив, що попри труднощі, спричинені війною, Україна продовжує поглиблювати відносини з ЮНЕСКО та робить усе можливе, щоб бути ширше представленою в керівних органах конвенцій та списків спадщини ЮНЕСКО. Ткаченко додав, що зустрічі з представниками ЮНЕСКО завжди "про конструктив та плани на майбутнє".
"В особах керівників організації ми дійсно завжди відчуваємо справжніх друзів, які чують нас та готові підтримувати як в нагальних, так і в стратегічних потребах", - зауважив міністр.
Як повідомляв Укрінформ, з ініціативи МКІП і за підтримки ЮНЕСКО буде відреставровано Всіхсвятську церкву у складі Києво-Печерської лаври.