Технічний процес звільнення монумента «Батьківщина-Матір» у Києві від радянських пережитків, зокрема, від герба СРСР, буде непростим з точки зору безпеки.

Про це міністр культури та інформаційної політики Олександр Ткаченко сказав на брифінгу в Медіацентрі Україна — Укрінформ.
«Сам процес буде непростим з технологічної точки зору. Є кілька варіантів того, як ми можемо поступити. Але їх всі потрібно прорахувати, в тому числі з безпекового боку», - сказав Ткаченко.
Він закликав громадян долучатися до опитування щодо того, що треба зробити з гербом СРСР на щиті монумента. «Там уже, здається, близько 400 тисяч людей проголосувало. В принципі, можна здогадатися, за який варіант. Але чому це важливо було зробити? Тому що це основа демократичного суспільства. Коли люди можуть брати участь і все подальші рішення є зрозумілими, на що вони опираються. Не на точку зору дуже поважних патріотів, не на точку зору дуже неповажних патріотів, а на точку зору більшості людей», - сказав урядовець.
Глава МКІП, відповідаючи на запитання Укрінформу, зазначив, що відомство вперше використовує таку взаємодію з громадянами. «Я думаю, що надалі також будемо використовувати такий інструмент, але вони мають стосуватися лише дуже знакових та відомих усім українцям проблем», - зазначив Ткаченко.
Як повідомлялося, Міністерство культури та інформаційної політики 7 липня запустило опитування в застосунку «Дія «Що будемо робити з гербом СРСР на щиті монумента «Батьківщина-Мати»?»
Українцям запропонували обрати, як саме вони бачать зміни до монумента: 1. Залишити все як є. 2. Зняти герб СРСР. 3. Замінити на тризуб — Державний Герб України.