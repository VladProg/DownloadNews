З 7 жовтня в прокат виходить документальний фільм «Май далеко — май добре», що є повнометражним дебютом режисерки Ганни Ярошевич.

Про це Укрінформу повідомили в компанії 86PROKAT.
«Картина розповідає про рідкісних тварин Карпат — водяних буйволів - та німецького активіста, який займається їх розведенням. Мальовничі пейзажі Карпат є окремою прикрасою фільму», - йдеться у повідомленні.

Як зазначається, 6 жовтня о 19:20 відбудеться допрем’єрний показ у Києві в кінотеатрі «Жовтень» за участі знімальної групи стрічки. Інформація про розклад прем’єр та сеансів — на сторінці фільму.
Фільм розповідає про молодого німця Мішеля, який захоплений природою України і переїжджає до Карпат. У горах він розводить водяних буйволів, що опинилися на межі зникнення. Хлопець мріє присвячувати весь час улюбленій справі, але змушений регулярно повертатися до Німеччини, де працює в сімейному бізнесі й зустрічається з дівчиною Вєрою. Без належного догляду буйволи починають хворіти. До всього Мішеля спіткають негаразди в особистому житті: Вєра не впевнена, що зможе виховати двох маленьких дітей у віддаленому карпатському селі.
Режисерка фільму - Ганна Ярошевич. Оператор - Сергій Кірєєв. Продюсери - Альона Качкан, Олена Яковицька, Сергій Москаленко. Виробництво ― TABOR Production, Mental Drive.
Навесні цього року картина отримала приз Андрія Матросова від організаторів Міжнародного фестивалю документального кіно про права людини Docudays UA. Офлайн-прем’єра фільму відбулася на 50-му ювілейному КМКФ «Молодість» у межах спеціальної програми «Це справжнє життя» від Docudays UA. Стрічка мала міжнародну прем’єру в Італії на фестивалі Cervino Cinemountain. Триває її участь у закордонних фестивалях, зокрема Makedox у Македонії, Beldocs у Сербії, фестивалях CinEast, New Renaissance Festival London.
Фільм бере участь у Національному конкурсі кінофестивалю Kharkiv MeetDocs і конкурсі документальних фільмів фестивалю операторського мистецтва «Кіноко». Він є фільмом-відкриттям ​​Карпатського гірського міжнародного кінофестивалю (CMIFF).
Також у 2020 році фільм отримав підтримку Українського інституту на міжнародну промоцію в межах програми PROmotion.
Трейлер фільму тут.
Фото: 86.org.ua