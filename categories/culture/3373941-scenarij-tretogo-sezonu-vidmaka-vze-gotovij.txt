Сценарій третього сезону серіалу "Відьмак" вже написаний.

Як передає Укрінформ, про це заявила шоураннер серіалу Лорен Шмідт, повідомляє Collider.
Як зазначила Шмідт, поціновувачам серіалу доведеться зачекати якийсь час: «Творчий процес зараз лише починається. У нас є сценарій, і тепер ми запросимо режисерів, повернемо акторів, почнемо копати вглиб і вшир, міркувати та переконуватись, що це ідеальний сезон».
За словами шоураннера, в основі третього сезону - її найулюбленіша книга з усієї саги Анджея Сапковського «Час погорди».
Як повідомлялося, «Відьмак» швидко став одним із найуспішніших оригінальних проєктів Netflix після випуску першого сезону 2019 року. Незважаючи на те, що виробництво 2-го сезону, який нещодавно вийшов, було затримано через пандемію, франшиза продовжує набирати обертів. У серпні минулого року вийшов анімаційний спіноф серіалу «Відьмак: Жахіття вовка», у розробці також знаходиться серія приквелів «Відьмак: Походження крові».
Фото: Netflix