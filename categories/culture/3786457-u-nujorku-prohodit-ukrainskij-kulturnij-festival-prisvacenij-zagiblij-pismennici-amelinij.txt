У Нью-Йорку проходить Український культурний фестиваль, присвячений пам’яті письменниці Вікторії Амеліної, яка загинула під час обстрілу Краматорська російськими військами влітку цього року.

Як передає власний кореспондент Укрінформу у Нью-Йорку, у рамках фестивалю з 7 по 18 листопада на Мангеттені відбувається низка мистецьких заходів, кошти за які підуть на проєкти громадської організації, створеної Амеліною, – «Нью-Йоркський літературний фестиваль» (ідеться про селище Нью-Йорк Донецької області).
«Вікторія була моя подруга, – розповіла представниця волонтерської організації «Разом для України» Марія Генкін. – Вона проводила культурні заходи в донецькому Нью-Йорку. Тепер ми культурний фестиваль в американському Нью-Йорку, аби й далі втілювати її ідеї».
У межах фестивалю в кінотеатрах Мангеттена було показано фільми «Довбуш» і «Памфір», у Науковому товаристві Шевченка відбувся поетичний вечір українського поета Олександра Авербуха, в Українському інституті Америки – продемонстровано епізоди джаз-мюзиклу «Радіо 477» на слова поета Сергія Жадана, поставленому керівницею мистецької групи «Яра» при театрі La MaMa Вірляною Ткач.
У понеділок очікується дискусія про сучасний український роман за участю письменників Андрія Куркова, Оксани Луцишиної та Олени Стяжкіної.
Нью-йоркський літературний фестиваль ― культурно-освітній волонтерський проєкт для дорослих і дітей, які живуть у прифронтовій зоні на Донеччині, започаткований Амеліною 2021 року.
До повномасштабного російського вторгнення фестиваль проводився в селищі Нью-Йорк Донецької області, у ньому брали участь письменники, музиканти, митці з України та з-за кордону.






У Нью-Йорку проходить Український культурний фестиваль, присвячений загиблій письменниці Амеліній / Фото: Володимир Ільченко. Укрінформ

























Після загибелі письменниці низка громадських організацій оголосила збір коштів для продовження фестивалю.
Вікторія Амеліна – письменниця та громадська діячка, членкиня PEN Ukraine. У рік початку повномасштабного вторгнення Амеліна приєдналася до польових дослідників воєнних злочинів Росії в команді Truth Hounds. Померла 1 липня в лікарні імені Мечникова у Дніпрі внаслідок поранень, отриманих під час ракетного удару російських окупантів по ресторану в Краматорську 27 червня. Тоді Амеліна перебувала в Краматорську разом із делегацією колумбійських журналістів та письменників. Похована у Львові на Личаківському кладовищі.
Фото автора, Богдана Гриціва та Павла Терехова