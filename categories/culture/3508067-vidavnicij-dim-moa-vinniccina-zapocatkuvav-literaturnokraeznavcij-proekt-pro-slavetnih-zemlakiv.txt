На Вінниччині започаткували книжково-видавничий проєкт «Твої люди, Вінниччино», вийшла перша книга з цієї серії.

Про це кореспондентові Укрінформу повідомив директор Видавничого дому «Моя Вінниччина» Вадим Вітковський.

«Твої люди, Вінниччино» - це нова літературно-краєзнавча серія нашого видавничого дому. Її книги розповідатимуть про наших земляків різних поколінь і різних доль. Це надзвичайно важливо у часи випробувань – попри все зберегти нашу історію, наше коріння. Тому навіть у воєнні часи світ побачила перша книга з цієї серії - біографічна повість «Закувала та сива зозуля» Аполлінарія Мацевича. Вона розповідає про відомого українського композитора і перекладача давньогрецької класики Петра Ніщинського», - поінформував Вітковський.
За його словами, цей проєкт буде довготривалим, позаяк із Вінниччиною пов'язано багато імен відомих українців. Книги видаватимуться коштом меценатів і на благодійних засадах передаватимуться у книгозбірні області.
Редагуванням і загалом проєктом з видання книги «Закувала та сива зозуля» Аполлінарія Мацевича займався письменник Андрій Стебелєв. Він розповів, що книга друкувалась на початку 90-х у вінницькій газеті «Панорама», але окремим виданням не виходила, бо її автор невдовзі помер. Тому упорядникам видання довелося розшукувати примірники газети з її частинами у бібліотеках Вінниччини та Києва.
Незабаром видавничий дім «Моя Вінниччина» презентує книгу «Закувала та сива зозуля» в колі земляків-краєзнавців, у селі Заозерне, на малій батьківщині Мацевича, і в селі Неменка, де народився його герой. А також у Ворошилівці Гніванської міської територіальної громади, де закінчилося земне життя видатного українського патріота і подвижника у царині мистецтв Ніщинського.
Наразі до друку готується друга книга з серії «Твої люди, Вінниччино» - про поета Кесаря Андрійчука, уродженця Тиврівщини.
Як повідомляв Укрінформ, видавничий дім «Моя Вінниччина» відомий унікальним проєктом, у межах якого вийдуть 1000 книг про 1000 сіл області. Це унікальний проєкт, який реалізується коштом обласного бюджету на Вінниччині.
Упродовж майже чотирьох років існування проєкту видано майже 90 книг – неповторних історій більш ніж 100 населених пунктів Вінницької області.