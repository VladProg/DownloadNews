У Чернівцях покажуть виставку «Окупована спадщина», присвячену кам’яній вишиванці Нової Каховки (Херсонська область). Мета – привернути увагу до архітектури тимчасово захопленого ворогом міста.

Про це повідомляє Чернівецька міська рада, передає Укрінформ.

«На Соборній площі відбуватиметься виставка «Окупована спадщина». Вона присвячена кам’яній вишиванці Нової Каховки. Мета заходу – привернути увагу до тимчасово окупованого міста та його неповторної архітектури», - йдеться у дописі.
Кам’яні вишивки – символ Нової Каховки. Орнаменти на будівлях міста, попри спротив радянської влади, у 1950-х роках встиг створити митець Григорій Довженко.
«Коли зводили це місто, митець хотів прикрасити одноманітну радянську забудову українськими мотивами. Для цього Довженко вивчав український орнамент, зокрема той, який застосовували в козацьких вишивках. Це дозволило створити на Херсонщині доволі яскраве місто. Кам’яна вишиванка оздоблює приблизно 180 споруд Нової Каховки», - повідомляє міськрада.
Відкриття виставки «Окупована спадщина» заплановане на 23 серпня. На Соборній площі Чернівців у межах заходу також обіцяють майстерклас з ліпнини.