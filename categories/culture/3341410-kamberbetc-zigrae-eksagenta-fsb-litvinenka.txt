Відомий британський кіноактор Бенедикт Камбербетч зіграє колишнього агента ФСБ РФ Олександра Литвиненка у серіалі «Лондонград» (Londongrad) від НВО.

Про це повідомляє Укрінформ із посиланням на видання Variety.
Сюжет серіалу заснований на книзі «Останній шпигун» (The Terminal Spy) журналіста Алана Коуелла про отруєння Олександра Литвиненка – колишнього співробітника радянських та російських спецслужб, який помер у 2006 році у Лондоні.
Камбербетч виконає у серіалі роль Литвиненка, а також стане одним із виконавчих продюсерів проєкту.
Режисером виступить лауреат «Оскара» за документальний фільм «Ікар» Браян Фогель.
Як повідомлялося, колишній агент ФСБ РФ Олександр Литвиненко загинув 23 листопада 2006 року в Лондоні в результаті отруєння радіоактивним полонієм-210.
Експерт з радіації Метью Панчер, який вів розслідування, був знайдений мертвим через п'ять місяців після поїздки до Росії.
Лондон звинуватив російських співробітників спецслужб Андрія Лугового та Дмитра Ковтуна в убивстві Литвиненка.
У 2007 році Луговий став депутатом російської Державної думи. У 2015 році президент РФ Володимир Путін присвоїв йому державну нагороду «За службу Батьківщині».
У вересні 2021 року Європейський суд з прав людини постановив, що Російська Федерація винна у вбивстві Олександра Литвиненка. У рішенні йдеться про те, що російська влада не провела ефективного внутрішнього розслідування, яке могло б допомогти встановити факти й, за необхідності, особи винних у вбивстві та покарати їх. ЄСПЛ наказав Росії виплатити понад 100 тисяч євро компенсації вдові Литвиненка.
Фото: STEVE SCHOFIELD