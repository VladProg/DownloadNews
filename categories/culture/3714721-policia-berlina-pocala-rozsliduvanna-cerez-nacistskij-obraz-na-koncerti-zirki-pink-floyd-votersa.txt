Поліція Берліна заявила в п'ятницю, що почала розслідування щодо британського музиканта і співзасновника рок-гурту Pink Floyd Роджера Вотерса, який з’явився в нацистській формі на концерті в столиці Німеччини минулого тижня.

Про це повідомляє АР, передає Укрінформ.
На зображеннях у соціальних мережах було видно, як Вотерс стріляє з імітованого автомата, при цьому він був одягнений у довге чорне пальто з червоною пов’язкою на рукаві.

Поліція Берліна підтвердила, що було відкрито розслідування через підозри, що контекст костюма міг становити прославляння, виправдання або схвалення нацистського правління і, отже, порушення громадського порядку.
Після завершення розслідування справу буде передано прокурорам Берліна, які вирішать, чи висувати звинувачення музиканту.
Раніше Вотерс викликав гнів своєю підтримкою руху BDS, який закликає до бойкоту і санкцій проти Ізраїлю. Музикант відкидає звинувачення в антисемітизмі.
АР пише, що влада Франкфурта намагалася перешкодити проведенню концерту, запланованого на 28 травня, але Вотерс успішно оскаржив це рішення в місцевому суді. У Мюнхені міська рада заявила, що вивчала можливість заборонити концерт, але дійшла висновку, що розірвати контракт з організатором юридично неможливо.
Виступ Вотерса у неділю супроводжувала акція протесту, в якій узяв участь лідер місцевої єврейської громади.
Торік польське місто Краків скасувало концерти Вотерса через його симпатію до Росії у її війні проти України.