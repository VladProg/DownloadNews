Південний міжрегіональний відділ УІНП презентує короткометражне відео, присвячене українському військовикові, учаснику Української революції 1917-1921 років Всеволоду Змієнку "Дві війни одного одесита".

Як передає Укрінформ, про це повідомляє пресслужба Українського інституту національної пам’яті.
«У стрічці розповідається про події оборони Замостя 1920 року - однієї з ключових битв радянсько-польської війни, де українці та поляки спільними зусиллями перемогли більшовицькі війська. Всеволод Змієнко на час участі в обороні Замостя був начальником штабу Шостої стрілецької дивізії Армії УНР», - ідеться у повідомленні.

Зазначається, що Всеволод Змієнко народився в Одесі 16 жовтня 1886 року. Серед військових Української Народної Республіки він відомий як організатор українського війська на Одещині в 1917–1918 роках, керівник військової розвідки УНР в екзилі, визначний воєначальник та активний діяч української еміграції.

Документальний фільм розробила студія ONYKO Films. Ініціаторами та координаторами інформаційно-просвітницької кампанії виступив Південний міжрегіональний відділ Українського інституту національної пам'яті. Консультантами ролика - доцент кафедри Історії України ОНУ імені І. Мечникова Володимир Полторак та начальник Південного міжрегіонального відділу УІНП Сергій Гуцалюк.
Фото: uinp.gov.ua