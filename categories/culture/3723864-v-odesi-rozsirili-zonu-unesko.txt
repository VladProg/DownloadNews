В Одесі розширили охоронну зону ЮНЕСКО, проте порт з неї – виключили.

Про це у Фейсбуці повідомив директор Департаменту культури, міжнародного співробітництва та євроінтеграції в одеській міськраді Іван Ліптуга, передає Укрінформ.
Таке рішення було прийняте на засіданні Науково-методичної ради з питань охорони культурної спадщини Міністерства культури та інформаційної політики України.
«Рада прийняла рішення про виключення порту з основного обʼєкту та розширення зони (блакитна лінія) вглиб від моря у північному і південному напрямках на декілька кварталів включно з територією Парку Шевченка. Також була розширена буферна зона ЮНЕСКО (фіолетова лінія), яка окреслює межі вже існуючих історичних ареалів міста», - йдеться у повідомленні.

Ліптуга зазначив, що такі зміни були рекомендовані Комітетом ЮНЕСКО. Остаточне затвердження нових меж буде прийматись Комітетом ЮНЕСКО в Парижі восени цього року.
У коментарі Укрінформу Іван Ліптуга пояснив, навіщо потрібно виключити порт з охоронної зони.
«Там проходить залізниця, завантажуються судна. Також там проходить реконструкція причалів, в залежності від потреб самого порту. Плюс у порту є своя стратегія із розвитку інфраструктури», - розповів посадовець.
За словами Ліптуги, знаходження порту в межах охоронної зони ЮНЕСКО накладає повну заборону будь-яких дій по його реконструкції, тож рекомендовано перенести порт до так званої буферної зони.
«Вона передбачає обмеження на зміну універсальних цінностей. Для нас, наприклад, універсально цінність – вид на море без ще одного готелю "Одеса" чи елеваторних бочок у перспективі. Такі речі буферна зона буде обмежувати», - пояснив Іван Ліптуга.
На думку посадовця, включення порту до зони ЮНЕСКО було не достатньо аргументованим, бо не було узгоджено із самим портом.
«Ми до останнього не знали, чи включать частину Одеси до цього списку. Нас внесли до списку за прискореною процедурою через те, що наша культурна спадщина опинилася під загрозою. Ми увійшли у два списки – список всесвітньої культурної спадщини під загрозою «under danger» та безпосередньо у список всесвітньої культурної спадщини. Коли закінчиться війна та не буде зовнішньої загрози, нас виключать зі списку «under danger»», - додав Ліптуга.
Як повідомляв Укрінформ, у серпні 2022 року в МКІП ініціювали включення історичного центру Одеси до Списку всесвітньої спадщини ЮНЕСКО за прискореною процедурою. У жовтні Україна офіційно передала на розгляд ЮНЕСКО номінаційний файл «Історичний центр міста-порту Одеси» для включення до Списку всесвітньої спадщини, а Президент Володимир Зеленський закликав провести позачергову сесію Комітету Всесвітньої спадщини ЮНЕСКО щодо включення історичного центру Одеси до списку. Остаточне рішення щодо включення історичного центру міста до списку всесвітньої спадщини ухвалили 25 січня 2023 року.
На урочисте відкриття пам’ятної таблички про включення частини історичного центру міста до списку всесвітньої культурної спадщини до Одеси прибула Генеральна директорка ЮНЕСКО Одрі Азуле.