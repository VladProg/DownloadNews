Медіацентр Україна запустив англомовний сайт War Memes Museum, де зібрані головні меми, створені від початку повномасштабного вторгнення Росії.

Про це йдеться в релізі, який організатори передали Укрінформу.
"Головне завдання платформи – розповісти світовій аудиторії, як українці, навіть в скрутні для країни часи, попри всі жахи війни, не втрачають силу духу та оптимізму і продовжують протистояти ворогу та сміливо йти до перемоги", - повідомляють у Медіацентрі.
Зазначається, що War Memes Museum є часорядом, у якому зібрані найяскравіші меми, починаючи з 24 лютого 2022 року. Меми перекладені англійською. Кожен із них має опис тогочасних подій, щоб деталізувати контекст і допомогти зрозуміти гумор та креатив українців навколо теми. Організатори переконані, що проєкт покаже міжнародній аудиторії силу гумору українців під час російської агресії.
“Від самого початку повномасштабного вторгнення росіян в Україну, наш народ знаходить у собі сили жартувати. Гумор для кожного з нас став життєво необхідним механізмом психологічної розрядки та потужною зброєю проти ворога, що викриває його брехню та слабкість. War Memes Museum покаже світові весь той креатив, незвичайну, унікальну реакцію та погляди українців на непрості виклики та події, що відбуваються в країні. Покаже, як гумор може допомагати не впасти духом навіть у найтемніші моменти”, – наголосив співзасновник Медіацентру Україна Василь Самохвалов.
Медіацентр Україна – це головний комунікаційний майданчик країни під час війни, який нині працює у чотирьох містах: Київ, Львів, Харків та Одеса.
Як повідомляв Укрінформ, у Глухові Сумської області з'явилися два стінописи за мотивами висловів, що стали мемами часів повномасштабної війни з Росією.