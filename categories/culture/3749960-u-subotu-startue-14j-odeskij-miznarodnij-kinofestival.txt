У Чернівцях вже цієї суботи, 19 серпня, розпочнеться 14-й Одеський міжнародний кінофестиваль.

Про це організатори повідомляють на своїй сторінці у Фейсбуці, передає Укрінформ.
"…Стартує 14-й Одеський міжнародний кінофестиваль!", - йдеться у повідомленні.
Цього року фестиваль має три основні локацї у Чернівцях. Покази фільмів відбуватимуться у Культурно-мистецькому центрі імені Івана Миколайчука (вул Головна, 140) та Кіноконцертній залі "Чернівці" (вул. Університетська, 10).
Заходи кіноіндустрії та Літньої Кіношколи проводитимуть у готелі "Буковина", що по вулиці Головна, 141.
Зокрема церемонія відкриття розпочнеться 19 серпня о 16:00 у Культурно-мистецькому центрі імені Івана Миколайчука. Після цього там покажуть головну українську прем'єру фестивалю - фільм "Довбуш".
Організатори уточнили кореспондентові Укрінформу, що на прем'єру завітає творча група фільму-відкриття, яка поспілкується із глядачами та журналістами.
Вхід до кінозали на кінопокази припиняється за 10 хв. до початку сеансу.
За словами організаторів, на всіх локаціях передбачені укриття. Карту їх можна буде побачити безпосередньо на місці.


Як повідомлялося, під час проведення цьогорічного Одеського міжнародного кінофестивалю у Чернівцях показуватимуть українські прем'єри, європейські кінохіти та військову документалістику.