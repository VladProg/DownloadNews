Державне агентство з питань мистецтв та мистецької освіти зібрало 7 конкурсів для підтримки митців, які залишилися в Україні.

Про це повідомляє Держмистецтв у Фейсбуці, передає Укрінформ.
Зокрема, зазначається, що Центр спільних дій приймає роботи на Всеукраїнський конкурс «Країна сама себе не зробить» до 30 липня 2022 року. Конкурс розрахований на «школярів, студентів, громадських активістів, митців і дизайнерів, людей з різних занять та професій, які готові робити країну успішною». Затребуваними роботами є плакат, відео або дитячий малюнок.
Згідно з повідомленням, діячі у сфері літератури зможуть податися на Всеукраїнську літературно-мистецьку премію «Київська книга року», метою якої є «підтримка творчих діячів, відзначення авторів, видавництв, представників творчої спільноти, які зробили значний внесок у популяризацію української книжки». До 1 серпня митці мають подати оригінальні книжки українською мовою, видані впродовж останніх трьох років в Україні.
Для баталістів відкритий конкурс на здобуття премії імені Богдана Хмельницького, яка буде присуджена за найкраще висвітлення військової тематики у творах літератури та мистецтва у 2022 році. До 1 серпня організатори очікують «твори літератури і мистецтва, публіцистики і журналістики, спрямовані на утвердження високих гуманістичних, державотворчих ідеалів, підняття престижу Збройних сил України, пропаганду військової служби, формування у військовослужбовців і молоді національної самосвідомості, гідності, духовності і культури, почуття патріотизму, вірності військовим традиціям Українського народу».
Перекладачі запрошуються до конкурсу на Всеукраїнську літературну премію імені Романа Гамади, дедлайн подачі заявок - 10 вересня. «Премія присуджується двом авторам за переклади з різних мов. До участі в конкурсі приймаються завершені переклади у вигляді книжок або в окремих випадках знакові публікації в часописі «Всесвіт», оприлюднені протягом останніх п’яти років», - ідеться в повідомленні.
Держмистецтв інформує й про конкурс документальної прози «Українці в Польщі: історія порятунку». Він спрямований на збереження досвіду українців, які стали біженцями внаслідок війни й знайшли притулок у Польщі. Подати заявку на участь можна до 15 жовтня. «Розповідь може мати жанр журнальної статті, щоденника, мемуарів, есе чи нарису, а також містити елементи різних жанрів», - зазначено в дописі.
Конкурс оповідань «Open World»-2022, згідно із повідомленням, обрав темою умовний сигнал 4.5.0., який застосовується українськими військовими у значенні: «все спокійно, ситуація під контролем». «На конкурс приймаються прозові твори українською мовою, які раніше не публікувалися. Відзначені оповідання й тексти, які потрапили до короткого списку, надрукують у колективній збірці за 2022-й рік. Її презентують в Україні та за кордоном. Крім того, планується переклад оповідань на англійську», - зазначає Держмистецтв.
Дедлайн заявок на конкурс «Україна 4.5.0» до 1 листопада.
До 1 грудня прийматимуться заявки на участь у конкурсі на здобуття премії імені Лесі Українки за літературно-мистецькі твори для дітей та юнацтва. «Премія присуджується у чотирьох номінаціях: літературні твори для дітей та юнацтва, художнє оформлення книжок для дітей та юнацтва, театральні вистави для дітей та юнацтва, кінотвори для дітей та юнацтва», - ідеться в повідомленні.
Як повідомляв Укрінформ, Український культурний фонд представив Лот 5 «Стипендію для відновлення культурно-мистецької діяльності» задля підтримки та відновлення індивідуальної мистецької діяльності представників сфери культури та креативних індустрій.