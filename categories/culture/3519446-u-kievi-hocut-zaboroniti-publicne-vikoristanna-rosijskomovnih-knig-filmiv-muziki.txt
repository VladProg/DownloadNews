Депутати Київської міської ради планують встановити мораторій на публічне використання російськомовного культурного продукту на території міста Києва.

Про це у Фейсбуці поінформувала пресслужба Київської міської ради, передає Укрінформ.
Зазначається, що проєкт рішення розроблено у зв’язку з гострою потребою захистити український інформаційний простір від гібридних впливів держави-агресора, яка намагається знищити українську ідентичність, національну культуру, традиції, звичаї і історію.
“Необхідно заборонити публічне використання та демонстрацію російськомовного культурного продукту. Зокрема, це - російські книги, художні альбоми, аудіовізуальні твори, аудіопродукція, твори та документи на новітніх носіях інформації, вистави, концерти, культурно-освітні послуги”, - поінформував депутат Київради Вадим Васильчук.
Окрім того, за його словами, у цей складний воєнний час на окремому фронті необхідно захищати українські об`єкти матеріальної та духовної культурної спадщини, які мають художнє, історичне, етнографічне та наукове значення.
“Важливо унеможливити ескалацію напруги у суспільстві та посилити захист українського інформаційного простору від гібридних впливів ворога”, - уточнив чиновник.
За інформацією Київради, мораторій на публічне використання російськомовного культурного продукту у столиці буде діяти до моменту повного припинення захоплення території України.
Як повідомлялося, Хмельницька обласна рада запровадила мораторій на публічне використання російськомовного культурного продукту в будь-яких формах на території Хмельницької області до моменту повного припинення окупації російською федерацією території України.
Депутати Вінницької обласної ради ініціюють запровадження мораторію на публічне використання російськомовного культурного продукту на території Вінницької області.
Фото: Євген Котенко