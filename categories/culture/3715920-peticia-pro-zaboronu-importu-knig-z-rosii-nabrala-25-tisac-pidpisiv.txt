Петиція до Президента України Володимира Зеленського із закликом підписати закон про заборону російського книжкового імпорту набрала необхідні 25 тисяч підписів.

Як передає Укрінформ, про це повідомив у Фейсбуці народний депутат Володимир В'ятрович.
Як зазначив депутат, відповідно до інформації на сайті Президента, петиція очікує на розгляд глави держави, тим часом громадяни продовжують її підписувати.
За словами В'ятровича, петицію публічно підтримали українські інтелектуали, письменники, громадські й культурні діячі культури - Оксана Забужко, Вахтанг Кіпіані, Іван Малкович, Андрій Курков, Мар'яна Савка, Тамара Горіха Зерня, Ірма Вітовська, Ігор Козловський, Антон Мартинов, Валерій Пекар, Ганна Гопко та інші.
Також заклики підписати петицію поширили найбільші українські видавництва - "Фоліо", "Ранок", "Віват", "А-ба-ба-га-ла-ма-га", мережі книгарень “Є”, “КнигоЛенд”, численні громадські організації.
Як зазначив депутат, закон 2309-ІХ розроблений спільно представниками громадянського суспільства, видавничої спільноти та влади і ухвалений у червні 2022 року 306 голосами депутатів парламенту, проте досі не підписаний президентом.
Закон забороняє імпорт і розповсюдження видавничої продукції з Росії та Білорусі, передбачає видання книг в Україні мовою оригіналу або в перекладі на українську мову, мови країн Європейського Союзу чи корінних народів України, перекриває можливості ввезення видань антиукраїнського змісту.
“В умовах війни Ви як глава держави й Верховний Головнокомандувач зайняті перш за все питаннями збройної відсічі агресору. Але ситуація, коли парламент, книжкова галузь і громадянське суспільство одностайні у підтримці Закону 2309-ІХ, і лише відсутність Вашого підпису дозволяє Росії і далі руйнувати наш книжковий ринок, є незрозумілою і неприйнятною”, - ідеться в петиції.
Також депутат нагадав, що “частина третя статті 94 Конституції України визначає: якщо Президент протягом 15 днів не підписав закон чи не повернув його до парламенту з зауваженнями, “закон вважається схваленим Президентом України і має бути підписаний та офіційно оприлюднений”.
За словами В'ятровича, громадяни звернулись із закликом до глави держави: “Пане Президенте, підпишіть Закон 2309-ІХ. Зробіть цей історичний крок. Звільніть нарешті книжкову галузь від “русского міра”
Як повідомляв Укрінформ, за словами директорки державної установи "Український інститут книги" Олександри Коваль, для розвитку українського книговидання і підтримки достатнього рівня читання серед населення Україні потрібно щороку 100 млн євро.