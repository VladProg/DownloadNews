Правоохоронці розпочали кримінальне провадження щодо викрадення військовими рф національних цінностей України з музею у захопленому Мелітополі, зокрема скіфського золота.

Про це поінформувала пресслужба Офісу генпрокурора, передає Укрінформ.
«За процесуального керівництва Запорізької обласної прокуратури розпочато кримінальне провадження за фактом порушення законів та звичаїв війни (ч. 1 ст. 438 КК України)», - уточнюється у повідомленні.
За інформацією слідства, у квітні 2022 року військові та представники загарбицької адміністрації рф викрали історико-культурні цінності з Мелітопольського краєзнавчого музею.
За попередніми даними, серед вкраденого майна була колекція скіфського золота, що виявлено археологами у 50-х роках минулого сторіччя.
Досудове розслідування у кримінальному провадженні здійснюють слідчі Управління СБУ у Запорізькій області.
Як повідомлялося, 29 квітня міський голова Мелітополя Іван Федоров заявив, що російські загарбники викрали у тимчасово захопленому Мелітополі колекцію скіфського золота.
До цього у проросійських пабліках з’явилося відео про те, як загарбники нібито знайшли схованку з золотою колекцією, яка була захована українською владою.
Зі свого боку голова ЗОВА Олександр Старух повідомляв, що ще у березні найцінніші колекції, які становили собою історико-культурну цінність, із Запорізької області були вивезені в інші регіони України. Мова йшла, ймовірно, про експонати Запорізького краєзнавчого музею та Запорізького художнього музею.
30 квітня глава МКІП Олександр Ткаченко у коментарі Укрінформу поінформував, що Міністерство культури та інформаційної політики України спробує дізнатися, що насправді відбувалося із скіфським золотом, яке знаходилося у місті Мелітополі.