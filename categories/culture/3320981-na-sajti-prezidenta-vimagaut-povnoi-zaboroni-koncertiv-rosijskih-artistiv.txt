Телеведучий і продюсер Ігор Кондратюк створив петицію з вимогою повної заборони концертної діяльності артистів з країни-агресора Росії до повернення Криму в склад України та відновлення контролю Україною над своїми східними кордонами.

Як передає Укрінформ, петицію оприлюднено 21 вересня 2021 року в розділі "Електронні петиції" на сайті Офіційного інтернет-представництва Президента України.
Наразі вона набрала 6913 голосів із 25000 необхідних. Для збору підписів залишилось 90 днів.
«Я впевнений, що громадяни країни-агресора, які працюють в сфері розваг - артисти/артистки, актори/акторки насправді не несуть ніякої культури. Оскільки представники агресора, які промовчали і тим самим підтримали окупацію Криму та розв'язання Росією, їхньою батьківщиною, війни на східному Донбасі, своїм мовчанням теж несуть відповідальність за агресивні дії Росії”, - зазначив Кондратюк.
Водночас він зауважив, що виняток для заборони можуть становити лише ті російські представники культури, які публічно виступили проти російської агресії: письменник Віктор Шендерович, акторка Лія Ахеджакова, музикант Андрій Макаревич та інші.
“Це неприродньо, коли артист виступає і для росіян-окупантів, і для окупованих ними українців... Музика і інші види мистецтва від агресора не можуть бути поза політикою під час війни. Оскільки вони є продовження війни іншими методами - методами зацікавлення українців культурою агресора, від зброї якого загинули тисячі українців та зазнали поневірянь мільйони вимушених переселенців”, - підкреслив Кондратюк.
Як повідомлялося, з 2015 року Міністерство культури України за поданням СБУ веде перелік осіб, що становлять загрозу національній безпеці.
Станом на сьогодні у Переліку осіб, які створюють загрозу національній безпеці, оприлюдненому на сайті Міністерства культури та інформаційної політики, 206 прізвищ.