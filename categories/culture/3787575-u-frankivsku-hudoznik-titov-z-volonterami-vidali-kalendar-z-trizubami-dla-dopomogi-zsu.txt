В Івано-Франківську художник Нікіта Тітов з волонтерами створили календар з тризубами, щоб допомогти ЗСУ.

Про це у Фейсбуці повідомив Нікіта Тітов, передає Укрінформ.
«Разом з ГО "Громадська ініціатива Галичини" ми вирішили що наступний рік має бути роком Тризуба. Дванадцять місяців, дванадцять Тризубів, календар сили та віри навколо всього, що нас об'єднує! Більшість грошей, зібраних з продажу календаря, піде на підтримку війська», - зазначив художник.

Він додав, що давно відчуває можливість розповісти про Україну лише за допомогою чотирьох кольорів
«Блакитний, жовтий, чорний та червоний. Тепер розумію, що наш Тризуб може передати ще більше, донести будь-яку історію, абсолютно про все, про кохання та гордість, надію, силу», - зазначив Нікіта Тітов.
Замовити календар можна у Волонтерській мистецькій крамничці GIG Shop.
Як повідомляв Укрінформ, торік художник Нікіта Тітов та волонтери видали календар з малюнками із серії “Колискова”, щоб зібрати кошти для Збройних сил України.