Робота шоу-рум «Українського модного альянсу» на Тижні моди в Нью-Йорку підтверджує зацікавленість рітейлерів в продажі українських брендів.

Як передає Укрінформ, про це написав міністр культури та інформаційної політики Олександр Ткаченко в Телеграмі.
"Український модний альянс" гідно презентував українські бренди на Тижні моди в Нью-Йорку, який проходив з 10 по 16 вересня. За 6 днів роботи в ексклюзивному шоу-рум наші дизайнери провели близько 70-ти зустрічей зі стилістами, байєрами, експертами, зо три десятки перемовин з байєрами та представниками магазинів зі США та Канади щодо купівлі одягу та взуття брендів, представлених в шоу-румі, встановили понад двох сотень контактів з рітейлерами США та Канади", - написав Ткаченко.
Він зазначив, що робота шоу-рум підтверджує зацікавленість рітейлерів в продажі українських брендів, а отже, вони зможуть найближчим часом збільшити свої експортні продажі та розширити географію експорту.
У шоу-рум "Українського модного альянсу" були представлені такі бренди: 91 Lab, Elena Reva, Foberini, Kachorovska.
«Український модний альянс» – ініціатива, спрямована на популяризацію української індустрії моди у світі та підвищення обізнаності щодо неї. Він створений у співпраці з UYAVA Fashion Collaboration Platform та програмою USAID «Конкурентоспроможна економіка України» (USAID КЕУ).
Тиждень моди у Нью-Йорку проходив з 10 по 16 вересня 2021 року.