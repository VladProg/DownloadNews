Документальний фільм «Революція під прицілом» режисера Олени Солодовнікової 21 листопада, в День Гідності та Свободи, можна буде переглянути на відеохостингу YouTube.

Про це режисер розповіла під час презентації фільму в Українському кризовому медіацентрі, повідомляє кореспондент Укрінформу.
«Щодо розповсюдження цього фільму, ми будемо викладати його на сторінці Force-news у Ютубі в неділю, 21 листопада. Можна буде його подивитися у відкритому доступі», - сказала Солодовнікова.
Вона зазначила, що коли робила цей фільм, мала на меті найперше показати його так званому поколінню «альфа», якому під час Революції гідності було 9-10 років і яке погано пам’ятає ці події.
Режисер розповіла, що початковою ідеєю було зібрати думки людей, які робили Революцію гідності, показати, як змінилися (чи не змінилися) їхні погляди з того часу.
«Фільм ми знімали рік тому, тобто коли минуло 7 років від часу подій на Майдані. Потім звернулися за партнерством до Інституту національної пам’яті, дістали підтримку, і від голови Інституту Антона Дробовича прозвучала думка, що варто було би записати не тільки тих, хто був на боці Революції, а й так званих опонентів. Коли почали шукати людей, які би погодилися на інтерв’ю, єдиний, хто погодився поспілкуватися, - це колишній командир роти «Беркут» Михайло Добровольський. Фільм вийшов про протистояння майданівців і силовиків, ніхто з яких на сьогодні не покаявся», - зазначила Солодовнікова.
Вона додала, що Добровольський, який вийшов на пенсію і продовжує судитися, не переховується, перебуває в Києві.
Прессекретар "Правого сектору" Артем Скоропадський вважає, що такий фільм дуже потрібний, аби люди пам’ятали, що відбувалося. «В анонсі цього фільму сказано, що це спроба побачити, чи можливий діалог між майданівцями та тими людьми чи неможливий. Я, коли побачив Добровольського, який розповідає, що він виконував накази і все робив правильно, що майданівці самі винні в тому, що нападали на представників «Беркута», стовідсотково впевнений, що ніякий діалог неможливий», - заявив він
Скоропадський висловив переконання, що доки за жертви Майдану ніхто не покараний, Революція не закінчена. «Ми бачимо, що стільки років уже минуло, і, по суті, революція наша не закінчена і тому, що структурні зміни у державі не відбулися», - додав він.
Постпродакшеном фільму займалася ГО "Центр гуманітарних місій". Її голова Єгор Воробйов зазначив, що представляє ветеранську організацію, більшість членів якої після Майдану вирушили на схід, тому й допомагали у створенні цього проєкту.
«Це нестандартний фільм. Тут розповідається не стільки історія, скільки трансформація цієї історії у кожного з героїв», - зауважив Воробйов, висловивши сподівання, що фільм побачить якомога більше людей.
У фільмі також узяли участь Валерій «Індєєц», який втратив око в результаті пострілу снайпера на вулиці Грушевського; Володимир Парасюк, що поставив Януковичу ультиматум про відмову від влади; Ігор Луценко, який був викрадений та побитий в лісі; Артем Скоропадський – свідок пожежі в Будинку профспілок; Інна Плеханова – мати загиблого героя Небесної сотні; Олег Магалецький, що вів перемовини з «беркутівцями» про припинення насильства; Микола Кузнєцов – викладач, якого разом із сином жорстоко побили силовики.