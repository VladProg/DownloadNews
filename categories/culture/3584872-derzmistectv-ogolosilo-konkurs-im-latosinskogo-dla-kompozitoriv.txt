Державне агентство з питань мистецтв та мистецької освіти анонсувало конкурс на здобуття премії ім. Б. Лятошинського у 2023 році.

Про це повідомляє пресслужба агентства, передає Укрінформ.
"На здобуття премії висуваються завершені музичні твори у жанрі академічного музичного мистецтва, які були написані та оприлюднені (виконані) протягом останніх п’яти років, але не пізніше ніж за місяць до їх висунення на здобуття премії (зазначити рік описання та оприлюднення)",- йдеться в повідомленні.
Твори, раніше відзначені цією або іншими преміями, а також державними нагородами не можуть бути подані на конкурс. Також премія не присуджується посмертно.
Зазначається, що запропонувати кандидатів на участь у конкурсі можуть творчі спілки, вищі навчальні заклади культури і мистецтва, театрально-видовищні заклади та мистецькі колективи до 1 грудня 2022 року.
Агентство повідомляє, що для реєстрації учасників необхідно надати, окрім формальних даних про конкурсанта, партитуру його твору із зазначенням дати створення та оприлюднення, аудіо- та відеозаписи твору або концертної програми, ксерокопії публікацій або відгуків у ЗМІ на представлений твір, концертну програму та рецензії (за наявності).
Як повідомлялося, премія імені Б. Лятошинського присуджується щороку у січні професійним композиторам – громадянам України, за видатні досягнення у сфері професійної композиторської творчості.