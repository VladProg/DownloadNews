Компанія Warner Bros. наблизилася до укладання угоди про зйомки серіалу, заснованого на серії книг про Гаррі Поттера.

Про це повідомляє Bloomberg із посиланням на обізнані джерела, передає Укрінформ.
За словами джерел, кожен сезон серіалу базуватиметься на одній із семи книг, написаних Джоан Роулінг. Компанія сподівається, що серіал стане частиною нової стратегії, яку вона розробляє для свого стрімінгового сервісу HBO Max і про яку оголосять наступного тижня.
Зазначається, що генеральний директор Warner Bros. Девід Заслав та голова HBO Кейсі Блойс працювали над тим, щоб переконати Роулінг зняти новий серіал, але угоду ще не завершено.
Зазначається, що серіал дозволить сценаристам краще розкрити події, висвітлені у книгах. Раніше Warner Bros. зняла фільми за кожною з них. Стрічку за останньою, сьомою книгою, розділили на дві частини.
Очікується, що Роулінг братиме участь у створенні серіалу, щоб переконатися, що він відповідає книгам. Водночас вона не буде постійно присутня на знімальному майданчику і не виступатиме в ролі головного сценариста.
Представники Warner Bros. відмовилися від коментарів з цього приводу.
Як повідомлялося, український серіал «Спіймати Кайдаша» вийде на Netflix.