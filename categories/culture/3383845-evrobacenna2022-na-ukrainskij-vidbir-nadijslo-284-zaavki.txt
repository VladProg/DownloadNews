Суспільний мовник отримав 284 заявки від охочих представляти Україну на пісенному конкурсі Євробачення-2022.

Як передає Укрінформ, про це повідомляє Суспільне.
"Суспільний мовник визначить виконавців, які увійдуть до шортлиста, та оприлюднить список фіналістів на сайтах мовника не пізніше 24 січня 2022 року. В лютому відбудеться сам фінал, під час якого у прямому ефірі на телеканалах Суспільного визначать переможця голосуванням журі та глядачів", - йдеться у повідомленні.
Зазначається, що Суспільне, як мовник-учасник Євробачення в Україні, забезпечить сценічні постановки для фіналістів Нацвідбору та повезе переможця відбору у травні 2022 на конкурс до Турина (Італія).
Як повідомлялося, переможцем Євробачення-2021 став італійський рок-гурт Måneskin з піснею Zitti E Buoni. Тож Євробачення-2022 прийматиме Італія, а саме — місто Турин. Фінал конкурсу відбудеться в арені PalaOlimpico 14 травня. Півфінали — 10 та 12 травня.
Про свою участь у Євробаченні-2022 оголосила 41 країна. Болгарія стала першою країною, яка офіційно представила свою композицію на Євробачення-2022.
Як повідомлялося, на Євробачення-2021 український гурт Go_A увійшов до п'ятірки кращих на конкурсі.