Івано-франківський фестиваль «Коляда на Майзлях» увійшов до переліку нематеріальної культурної спадщини України.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«Наша «Коляда на Майзлях» увійшла до переліку нематеріальної культурної спадщини України», - повідомив Марцінків.
Він подякував усім, хто з року в рік підтримує цю ідею та робить усе для того, щоб вона набувала дедалі глибшого змісту та більшого розмаху.
Як повідомляв Укрінформ, цього року фестиваль «Коляда на Майзлях» , який традиційно відбувається у січні, зібрав більше 50 колективів з України та світу. В межах фестивалю в Івано-Франківську відбулась Різдвяна хода з шопками та вертепними зірками.
Торік міжнародний різдвяний фестиваль «Коляда на Майзлях» через пандемію скоротили до трьох днів і провели в режимі онлайн.
Фестиваль «Коляда на Майзлях» проводять з метою відновлення, збереження та поширення різдвяних традицій, колядок, щедрівок, розвитку духовного вокально-хорового мистецтва, обміну творчими досягненнями мистецьких колективів. Назва фестивалю походить від мікрорайону Майзлі, де знаходиться храм Царя Христа УГКЦ, який гуртує учасників фесту.
Фото: Фейсбук Руслана Марцінківа