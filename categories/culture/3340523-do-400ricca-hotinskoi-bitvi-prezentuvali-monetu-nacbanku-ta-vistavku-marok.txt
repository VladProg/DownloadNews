У Києві в галереї "Екогінтокс" до 400-річчя Хотинської битви презентували пам’ятну монету Національного банку та виставку поштових марок.

Як передає Укрінформ, про це у Фейсбуці повідомив заступник голови КМДА Валентин Мондриївський.
“Спеціально до 400-річчя Хотинської битви в Києві презентували пам’ятну монету Нацбанку України та виставку поштових марок”, - написав Мондриївський.

Він зазначив, що Хотинська битва є прикладом перемоги, мудрості та героїзму українського, литовського й польського народів, які змогли зупинити агресію Османської імперії.
“Якби цього не сталося, можливо, історія Європи та й усього світу пішла б зовсім іншим шляхом. Ця подія є дуже повчальною, тому варто про неї пам’ятати”, - зазначив заступник голови КМДА.

Він уточнив, що побачити експонати можна у галереї батального живопису “Екогінтокс”, де окрім пам’ятної монети та виставки поштових марок і конвертів Литви, Польщі та України, також презентували серію картин “Хотинська війна 1621 року” Андрія Холоменюка та виставку історичних артефактів і реліквій того періоду з українських та закордонних приватних колекцій.

Як повідомляв Укрінформ, 8 жовтня у Хотині Чернівецької області розпочався триденний фестиваль "400 років Хотинської битви".
Нагадаємо, битва під Хотином між об’єднаними силами Речі Посполитої та українського козацтва під проводом Петра Сагайдачного з одного боку та військом Османської імперії – з другого точилася з 2 вересня до 3 жовтня 1621 року. Вона стала завершальним етапом Хотинської війни 1620-1621 років – воєнного протистояння між султанською Туреччиною і Річчю Посполитою.
Завдяки підтримці козаків поляки вистояли. Зазнавши поразки, османський султан Осман II мусив припинити війну.