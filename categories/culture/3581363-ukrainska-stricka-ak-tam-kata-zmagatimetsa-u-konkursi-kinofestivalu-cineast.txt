Фільм Крістіни Тинькевич "Як там Катя?" змагатиметься на офіційному конкурсі на кінофестивалі CinEast у Люксембургу.

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
Зазначається, що стрічка разом з іншими боротиметься за Гран-прі, Спеціальний приз журі та Приз критиків кінофестивалю CinEast Festival, що проходитиме 6 - 23 жовтня.
Стрічка "Як там Катя?", створена за підтримки Держкіно, раніше вже отримала дві нагороди 75-го Міжнародного кінофестивалю у Локарно: Зокрема, фільм отримав спеціальний приз журі Ciné+, а виконавицю головної ролі Анастасію Карпенко визнали найкращою акторкою.
Кінофестиваль Центральної та Східної Європи (CinEast) - щорічний неприбутковий кінофестиваль, який проводиться в різних локаціях навколо Люксембурга в жовтні. В його основу було покладено Дні польського кіно, що проходили у 2006 році. Основна мета - познайомити широкий загал із фільмами, створеними на пострадянському просторі. Україна долучилася до кінофестивалю у 2014 році.