У Харкові 9 серпня Руслан Горовий спільно з гуртом “Жадан і Собаки” та Олександром Сердюком (Колмен) записали відео до нової пісні, яку презентують незабаром.

Про це повідомляє кореспондент Укрінформу.
Зйомки проходили майже в центрі міста, неподалік від Сумського ринку - біля гаража в одному з тихих дворів.
Зйомки провели у Харкові, оскільки саме в цьому місті вдалося зібрати всіх учасників.
“Тут мій продюсер Михайло Бондаренко, який робив виставу “Чуваки не святкують, або Ukrainian”, і мені легше організувати всіх. Тут Сергій Жадан, “Собаки” і Колмен. У Києві мені було б набагато зручніше, але у всіх дуже щільні графіки. За кілька годин ми маємо впоратися та роз’їхатися. Монтаж уже сам згодом буду робити. Слова мої, награв їх на гітарі Євгену Турчинову, і він запропонував зробити аранжування з “Собаками”, і запросили ще Колмена”, - розповів Горовий.


Для участі у зйомках музикант напередодні через Фейсбук запросив усіх бажаючих харків’янок. Вимоги - любити танцювати і не втрачати свідомість від матюків.






Горовий, Жадан і Колмен у Харкові зняли відео до нової пісні / Фото: Юлія Байрачна, Укрінформ




























Долучилася до творчого процесу харків’янка Тетяна Супрун, яка рік тому познайомилася з Горовим.
“Я прийшла підтримати, бо він дуже допоміг мені та дітям. Ми з Північної Салтівки. У березні виходили звідти пішки, далі у місто, там шукали транспорт. Пережили страшне. Руслана я взнала як волонтера, коли вже, знаєте, руки опустилися зовсім після поневірянь. Стан був психологічно такий важкий, але він мене з дітьми з нього вивів і допоміг віднайти сили”, - каже Тетяна.

В анонсі-запрошенні Горовий зауважив, що нова пісня “стане культовою”.
На запитання, чому, відповів: “Ви щойно почуєте слова, зрозумієте. Але пісню на радіо не візьмуть”. Власне, після почутого в цьому стверджуєшся, та будемо тримати інтригу. Але можна сказати, що пісня запальна та іронічна.

Коли презентують кліп, Горовий поки не знає: після короткої паузи на творчі процеси знову вирушає у волонтерські поїздки.
“Зараз поїдемо на Київщину, закриємо певні потреби людям. Далі - знову на Херсонщину. Там складна ситуація у людей. Немає розуміння, як після того, як вода зійшла, а все майно зіпсоване, як і де зимувати. І люди поки ще не рухаються, бо літо… Наприклад, минулого року “Цигани” (волонтерська група Горового - ред.) за допомогою донатів з усього світу купили дрова для 50 обійсть. Це лише ми. І я, на жаль, не думаю, що цієї зими щось зміниться. А донатити стали менше”, - зазначає музикант.

У вересні він також планує концерти за кордоном, щоб зібрати кошти на автівки для українських захисників.
Руслан Горовий - письменник, музикант, волонтер. Його волонтерська група, яку діяч називає "циганами", на постійній основі допомагає майже 200 родинам, які постраждали внаслідок російської агресії.
Сергій Жадан - письменник, поет, музикант, волонтер. Завдяки сольним концертам та спільним виступам із колегами Жадан зібрав майже 9 млн грн, за які вже придбано 210 автомобілів для українських захисників.
Співпраця з рок-гуртом "Собаки у космосі" почалася у 2007 році, згодом гурт став називатися "Жадан і Собаки".
Олександр Колмен Сердюк - радіоведучий, музикант, актор "Інородного театру абсурду Горобчик".