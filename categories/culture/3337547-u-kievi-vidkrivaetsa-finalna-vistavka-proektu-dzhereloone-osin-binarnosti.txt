У столичному артпросторі «Джерело», що на місці старого радянського бювету на вул. Богдана Хмельницького, 16, сьогодні відкривається фінальна виставка «Осінь бінарності».


Про це Укрінформу повідомили у PR-cлужбі проєкту.
«Українська перформерка та ВІЛ-активістка Панда Волкова та чеський художник Ян Матисек представлять свої відеороботи на тему гендерних викликів і гендерної політики міського життя. Виставка триватиме два тижні у форматі 24/7 і є доступною для всіх», - ідеться в повідомленні.
Як зазначається, Panda, вона ж Маша Волкова, через воєнні дії на Донбасі у 2014 році переїхала до Києва. Перформерка шукає нові способи привернення загальної уваги до тем ЛГБТ та ВІЛ-дискримінації, тому її «діалог зі спільнотою» можна охарактеризувати як мультиартову діяльність із глибоким соціальним контекстом. У форматі виставкової роботи бере участь вперше, проте вже з першого разу спробувала себе одночасно і як режисерка, і як акторка.
Художник Ян Матисек створює власні історії та міфи із зовнішніх та внутрішніх рефлексій, а через їх асоціації та причинно-наслідкові зв’язки пояснює явища між небом та землею. Його мистецька практика ґрунтується на ідеях трансгуманізму, екофемінізму та тілесності, поєднуючи методи психотерапевтичного гіпнозу та заклинання. Він закінчив феміністичну студію «Нові медіа 2» в AVU у Празі, студію сценографії в JAMU у Брно та пройшов стажування в UdK в Берліні на студії експериментального фільму, працює куратором у галереї «Умакарт» у Брно.
Відкриття супроводжуватиметься музичною програмою, складеною музичним куратором Глібом Кошуковим. Початок акції о 19.00.
Виставка «Осінь бінарності» відбудеться в межах проєкту «Павільйон Джерело: Тіла в місті». «Джерело» - це цілодобовий мистецький майданчик, де протягом двох місяців представлені чотири цикли відеовиставок на соціальні проблеми в місті: візуальна екологія, насильство, праця, гендер.
Кураторська група «Сира Нора» у складі архітекторки Богдани Косміної, художників Аліни Клейтман та Микити Кадана вважає, що такий формат експонування спрямований на впровадження мистецтва в повсякденне життя містян поза рамками галерей та музеїв, а також є новою формою репрезентації мистецтва у часи пандемії. Впродовж роботи виставок можна долучитися до публічних програм: лекцій, тренінгів, воркшопів.
Фото: facebook.com/dzherelo.one