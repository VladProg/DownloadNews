Найкращим фільмом 78-го Венеційського кінофестивалю журі визнало драму Одрі Діван "Буває", присвячену проблемі абортів.

Про це повідомляє Суспільне, передає Укрінформ.
"Діван - лише шоста режисерка, яка отримує найвищу нагороду Венеції. І її перемога підтверджує те, про що заговорили у Каннах, де перемогла режисерка Джулія Дюкурно з фільмом "Титан" - жінки відвойовують свої позиції на кіноолімпі", - йдеться у повідомленні.

Загалом, як зазначається, тема материнства стала цьогоріч однією з центральних на фестивалі. Їй присвячено і фільм "Цензорка" ("107 матерів"). Сценарій цієї стрічки (Іван Остроховський та Петер Керекеш) визнано найкращим у програмі "Горизонти".

Фільм словацького режисера Петера Керекеша - копродукція України, Словаччини та Чехії. Він розповідає про українських жінок, які народжують у в'язниці.



Отже, нагороди Венеційського кінофестивалю розподілилися таким чином:

Золотий лев за найкращий фільм: "Буває" Одрі Діван (Франція);
Срібний лев - великий приз журі: "Рука Божа" Паоло Соррентіно (Італія);
Срібний лев за найкращу режисерську роботу: "Сила собаки" Джейн Кемпіон (Нова Зеландія, Австралія);
Найкраща жіноча роль: Пенелопа Крус ("Паралельні матері", Педро Альмадовар, Іспанія);
Найкраща чоловіча роль: Джон Арсілла ("Про роботу 2: Зниклі 8", Ерік Матті, Філіппіни);
Найкращий сценарій: "Загублена дочка" Меґі Джиленхол (Греція, США, Велика Британія, Ізраїль);
Спеціальний приз журі: "Отвір" Мікеланджело Фраммартіно (Італія, Франція, Греція);
Премія Марчелло Мастроянні за найкращу жіночу або чоловічу роль: Філіппо Скотті ("Рука Божа" Паоло Соррентіно).

Основна програма фестивалю складалася з 21 фільму. У ній також брала участь українська стрічка Валентина Васяновича "Відблиск" про військового хірурга, який повертається до мирного життя після полону.
Нагадаємо, Венеційський фестиваль - один з найстаріших та найпрестижніших кінофорумів світу. У 2019 році перемогу у конкурсі "Горизонти" здобув український фільм "Атлантида" Валентина Васяновича, у 2020 році стрічка Наталі Ворожбит "Погані дороги" отримала нагороду Verona Film Club Award у паралельній програмі Венеційського кінофестивалю "Тиждень критики".