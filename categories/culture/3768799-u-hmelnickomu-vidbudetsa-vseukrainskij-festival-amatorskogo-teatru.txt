У Хмельницькому 6-8 жовтня проходитиме всеукраїнський фестиваль аматорського театру «Акт Третій. Регіональний».

Як передає Укрінформ, про це у Фейсбуці повідомляють організатори фестивалю.
«6-8 жовтня у Хмельницькому пройде Всеукраїнський фестиваль аматорського театру «Акт Третій. Регіональний». Запрошуємо на перегляд вистав від самодіяльних театрів історико-географічного регіону Поділля. Усі вистави відбудуться у мистецькому просторі «КУТ», - йдеться у повідомленні.
У програмі на п’ятницю, 6 жовтня, вистава «Проскурів, цегла і любов» від народного аматорського театру «Дзеркало» (м. Хмельницький).

У суботу, 7 жовтня, театр-студія «Діалог» (м. Калинівка, Вінницька обл.) покаже виставу «Руда п’єса», а народний театр «Сузір’я» (м. Ананьїв, Одеська обл.) – виставу «Жартівниця».
У неділю, 8 жовтня, народний театр з міста Іллінці запрошує на виставу «Материнська сповідь», а народний театр з Кам’янця-Подільського покаже глядачам виставу «Сіль-Золото».
Як повідомляв Укрінформ, у Кам’янці-Подільському на Хмельниччині 21-24 вересня проходив ІХ театральний фестиваль «Комора».