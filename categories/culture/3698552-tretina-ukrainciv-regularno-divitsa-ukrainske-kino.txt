Частка українців, які регулярно дивляться українські фільми, збільшилася з 29 % до 33%, у порівнянні з довоєнним часом.

Результати відповідного дослідження передала Укрінформу дослідницька компанія Gradus Research.
"Якщо до початку повномасштабного вторгнення регулярно дивилися українські фільми 29% опитаних українців, то зараз число поціновувачів вітчизняного кінематографу зросло до третини (33%)", - йдеться в повідомленні.
Дослідники пояснюють зростання, зокрема тим, що відбулося "перетікання" осіб із категорії "дивлюся українські фільми іноді" у розряд регулярних глядачів національного кіно. Згідно з даними, наразі іноді дивляться вітчизняні фільми 50% людей, хоча до війни ця частка складала 59%.
Заразом лише 14% опитаних відповіли, що не дивляться українських фільмів.
Також результати дослідження показали, що 61% респондентів віком від 18 до 34 років надають перевагу стрічкам в онлайн-кінотеатрах. При цьому аудиторія 55-60 років переважно дивиться українські фільми по телебаченню. Разом із тим офлайн кінотеатри відвідують 14% опитаних.
"Це можна пояснити як складною безпековою ситуацією в країні, так і їх меншою доступністю. При цьому варто зазначити, що кінотеатри користуються особливою популярністю серед молоді — частка українців віком 18-24, що зазвичай дивиться українські фільми в кінотеатрах, майже втричі більша за вибірку загалом (41% vs 14%)", - йдеться в дослідженні.
Опитування проведено дослідницькою компанією Gradus Research методом самозаповнення анкети в мобільному додатку. Вибірка: 1240 респондентів у віці 18-60 років, які мешкають у населених пунктах розміром більше 50 000 жителів. Період проведення 13-14 квітня 2023 року.
Фото: credo