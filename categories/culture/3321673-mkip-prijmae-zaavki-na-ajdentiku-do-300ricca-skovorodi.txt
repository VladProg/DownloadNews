Міністерство культури та інформаційної політики приймає заявки від креативних агенцій до 300-річчя від дня народження Григорія Сковороди.

Про це сказав заступник міністра культури та інформаційної політики Тарас Шевченко під час виступу на V щорічному міжнародному форумі «Креативна Україна», повідомляє кореспондент Укрінформу.
"Ми вже готуємось до наступного року, і в наступному році, сподіваємося, однією з основних, ключових подій має бути вдвічі більша річниця, ніж по Лесі Українці, - 300 років Сковороди. У грудні 2022 року відзначатимемо 300 років Сковороди. Але я думаю, що не лише в грудні, а протягом року. І міністерство вже оголосило, і зараз приймає заявки від креативних агенцій на айдентику 300-ліття Сковороди. Знаю, що є зацікавленість, оскільки є досвід роботи в цих роках, і є бажання створити щось цікаве, креативне, щось таке, що об'єднуватиме українців навколо наших спільних цінностей та постатей, якими ми всі пишаємось", - сказав Шевченко.
Він нагадав, що у 2021 році МКІП провело масштабну кампанію зі святкування 150-річчя з дня народження української поетеси Лесі Українки. Кампанія відбулась під назвою «Леся Українка: 150 імен».
Як повідомлялося, Верховна Рада ухвалила постанову "Про відзначення 300-річчя від дня народження Григорія Савича Сковороди" (№4084).
Зокрема, 5 січня 2021 року уряд своїм розпорядженням утворив Організаційний комітет з відзначення на державному рівні 300-річчя з дня народження великого українця.