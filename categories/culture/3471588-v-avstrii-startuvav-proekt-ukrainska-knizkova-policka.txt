У Національній бібліотеці Австрії стартував проєкт «Українська книжкова поличка», який сприятиме розширенню кількості українських книг у закладі.

Проєкт реалізується міністерствами закордонних справ й культури та інформаційної політики та Українським інститутом книги під патронатом дружини Президента Олени Зеленської, повідомляє Укрінформ із посиланням на пресслужбу глави держави.
Зазначається, що під час зустрічі посла України в Австрії Василя Химинця з директором Національної бібліотеки Австрії Йоганною Рахінгер було досягнуто домовленості про розвиток і розширення українського сегмента закладу: бібліотека готова співпрацювати з українськими видавництвами та закуповувати в них книжки.
Химинець передав список таких видавництв для подальшої співпраці.
Крім того, як зазначили в Офісі Президента, напередодні у бібліотеці було проведено презентацію віршів Ліни Костенко, перекладених німецькою мовою. Захід був приурочений до 92-річчя поетеси, яке вона відзначала 19 березня.
Адміністрація бібліотеки повідомила, що відвідання книгозбірні та її музеїв для українців безкоштовне.
Олена Зеленська наголосила на важливості проєкту під час війни.
«Навіть під обстрілами хочеться думати не тільки про виживання, а й про книжки, про творчість – про все, що рятує нас від хаосу війни та розрухи й дає духовні сили. Дякуємо австрійським друзям. Рятуючи нашу літературу, ви в такий спосіб рятуєте Україну. Адже у певному сенсі ми всі – це те, що ми читаємо.», – наголосила дружина Президента.
В ОП нагадали, що проєкт був запланований ще до початку повномасштабного російського вторгнення та передбачав поширення української літератури в оригіналі та перекладах у провідних бібліотеках світу. Він покликаний розвивати культурні зв’язки між країнами та популяризувати українську літературу у світі.
Планувалося, що проєкт мав розпочатися в березні. Тепер робота над ним поновилася.