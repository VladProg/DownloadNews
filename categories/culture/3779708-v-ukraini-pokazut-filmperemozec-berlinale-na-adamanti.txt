У низці кінотеатрів Києва і Львова покажуть фільм-переможець Берлінського кінофестивалю «На Адаманті» французького документаліста Ніколя Філібера.

Про це Укрінформу повідомили в кінокомпанії «Артхаус Трафік».
Фільм «На Адаманті» здобув «Золотого ведмедя» — головну нагороду Берлінського міжнародного кінофестивалю. Це робота знаного французького документаліста Ніколя Філібера - номінанта на BAFTA, лауреата премії «Сезар», володаря нагороди Європейської кіноакадемії. Він виступив не тільки як режисер, а й як оператор і монтажер.

У фокусі картини — унікальний психіатричний лікувальний центр «Адамант», який розмістився у плавучій споруді, розташованій на Сені у центрі Парижа. Заклад приймає дорослих, які страждають на психічні розлади.

Співробітники «Адаманту» пропонують консультації й арттерапію. В «Адаманті» є кіноклуб, кафе і бар.

Крім Берлінале фільм «На Адаманті» був представлений на 58-му Міжнародному кінофестивалі в Карлових Варах у секції «Горизонти» та на Лондонському кінофестивалі BFI у секції Strands. Українська прем'єра відбулася на 14-му Одеському міжнародному кінофестивалі.

Покази стрічки в Україні розпочинаються 2 листопада. Прокат картини обмежений – подивитися її можна лише в обраних кінотеатрах у короткий проміжок часу. Так, у кінотеатрах «Планета кіно» у Львові (ТРЦ Forum) та Києві (ТРЦ Blockbuster Mall) сеанси проходитимуть лише 2-5 листопада, у столичному кінотеатрі «Жовтень» покази триватимуть 2-8 листопада.