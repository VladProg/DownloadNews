Міністр культури та інформаційної політики Олександр Ткаченко спільно з міністром з питань культури та медіа Німеччини Клаудією Рот домовилися про виділення коштів на реставрацію Одеської філармонії.

Як передає Укрінформ, про це сторони домовились під час візиту Рот до Одеси 6-7 червня, повідомляє Ткаченко в Фейсбуці.






Держміністр ФРН із питань культури відвідала Одесу / Фото: Ніна Ляшонок, Укрінформ



































































"В ході візиту пані Рот ми відвідали історичний центр Одеси, Одеську кіностудію, Одеську обласну філармонію,Театр опери та балету та Національну наукову бібліотеку Одеси. Встигли обговорити багато важливих питань: внесення Одеси до основного списку всесвітньої культурної спадщини ЮНЕСКО, ініційоване МКІП та мерією міста, та всебічну підтримку Німеччини в цьому процесі. Зараз ми працюємо в напрямку прискореної процедури через війну. І коли нам це вдасться, а я в цьому не маю сумнівів, це буде прецедент. В межах підтримки української культури та окремих культурних подій та інституцій — домовились про виділення коштів на реставрацію Одеської філармонії", - написав Ткаченко.

Також сторони домовились про фінансову підтримку діджиталізації та збереження культурного спадку України.
Ткаченко подякував Німеччині за допомогу українській культурі, та, зокрема, за створення мережі інституцій, націлених на захист культурних цінностей в Україні. За його словами, ця ініціатива спрямована на збір, координацію та міжнародне поширення інформації про загрози культурі, а також про потребу у допомозі та пропозиціях її надання. Міністр зауважив, що раніше Німеччина вже виділила 20 млн євро на підтримку культури України в різних напрямках.
"Вдячний пані Рот за запрошення на зустріч міністрів культури G7, щоб порушити нагальні питання щодо України, за її всебічну підтримку та зворушливу людяність", - додав Ткаченко.
Як повідомляє кореспондент Укрінформу, державна міністерка ФРН з питань культури та ЗМІ Клаудія Рот зазначила своєю чергою, що знає про знищення під час обстрілів понад 350 об'єктів культури. «Це доводить, що ця війна – війна і проти культури. Культура міста, країни - це культура демократії, тому що голос демократії виражається і в культурі. І це те, що зараз зазнає руйнування. Мета супротивника – знищити ідентичність мешканців України та Одеси. І ми не маємо цього допустити», - заявила вона.
В Одесі міністри також відвідали місце майбутнього меморіалу «Проти забуття», перший камінь якого було закладено рік тому. У роки Другої світової війни на цій території були спалені нацистами 25 тисяч людей, переважно євреї та військовополонені.
Як повідомлялося, за 100 днів повномасштабного вторгнення російської федерації в Україну ворог зруйнував 370 пам'яток культурної спадщини.