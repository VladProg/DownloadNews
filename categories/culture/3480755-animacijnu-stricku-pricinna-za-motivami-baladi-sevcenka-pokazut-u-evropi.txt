У День Європи, 9 травня, стартував масштабний кінопроєкт EU Youth Cinema, який за два роки планує показати молоді з різних куточків світу найкращі європейські фільми.

Як передає Укрінформ, про це повідомляє пресслужба Держкіно.
«На знак солідарності з українським народом до програми EU Youth Cinema включено анімаційну баладу "Причинна" режисера Андрія Щербака. З 9 до 31 травня фільм буде безкоштовно доступний у всьому світі через сайт проєкту www.euyc.green. Надалі кінокартина буде доступна для школярів та студентів Європи ще впродовж 2 років», - ідеться в повідомленні.

Як зазначається, контекст анімаційної балади про закохану пару, приречену на розлуку, божевілля та смерть через війну, змінився після вторгнення росії в Україну.
«Глядачі, які бачили фото з Ірпеня, Бучі чи Маріуполя, сприймуть цей фільм інакше. Причинно-наслідкові ілюзії та жахливі припущення перетворилися на об’єктивну реальність. Війна, насильство, смерть – все це відбувається тут і зараз», - коментує режисер стрічки Андрій Щербак.

А продюсер фільму Геннадій Кофман зазначає: «Найгостріше питання зараз – наскільки тонкий і вразливий наш, здавалося б, непохитний світ, наше оточення, наше щастя. І тільки любов може врятувати людство».

Повідомляється, що глядачі також зможуть зробити пожертву на проєкт DOCU/HELP, створений командою ГО Docudays та Міжнародного фестивалю документального кіно про права людини Docudays UA. Зібрані гроші допоможуть розповісти світові про злочини росії в Україні, підтримати режисерів, які документують війну, та ознайомити людство із сучасною українською культурою.
Стрічка створена кінокомпанією "МАГІКА-ФІЛЬМ" за підтримки Державного агентства України з питань кіно.
Як повідомляв Укрінформ, Ґетеборзький кінофестиваль ініціює резидентську програму для трьох українських кінематографістів. Резиденції будуть відкриті з червня до серпня 2022 року.