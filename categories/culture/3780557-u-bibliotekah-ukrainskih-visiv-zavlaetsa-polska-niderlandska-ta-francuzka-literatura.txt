У межах благодійної акції «Українським дітям – українську книгу» польська, нідерландська та французька література з’являється в бібліотеках українських університетів.

Про це у Телеграмі повідомила пресслужба Міністерства культури та інформаційної політики України, передає Укрінформ.
“У межах благодійної акції «Українським дітям – українську книгу», літературу з Польщі та Нідерландів привіз заступник керівника Офісу Президента України Олексій Дніпров”, - йдеться в повідомленні.
Зазначається, що книжки направили до Центрального українського державного університету ім. В. Винниченка разом із поличкою «Українським дітям – українську книгу» та сучасною українською художньою літературою.
У МКІП зауважили, що до цього Київський національний університет імені Тараса Шевченка та Київський національний економічний університет імені Вадима Гетьмана отримали книги з Німеччини.
У міністерстві поінформували, що з Франції в дорозі ще більше літератури, яка розподілиться між університетами України.
Благодійна акція «Українським дітям – українську книгу» реалізується Держкомтелерадіо спільно з Офісом Президента, МКІП, Міністерством закордонних справ.
Як повідомляв Укрінформ, бібліотеки Київської області вже списали понад 400 тисяч примірників книжок, виданих російською мовою.