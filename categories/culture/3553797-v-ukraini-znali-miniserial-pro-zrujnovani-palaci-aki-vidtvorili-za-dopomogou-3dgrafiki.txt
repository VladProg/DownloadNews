У мінісеріалі, що популяризує пам’ятки України у форматі шоу, відтворили зруйновані та напівзруйновані обʼєкти за допомогою 3D-графіки.

Про це повідомляє пресслужба МКІП, передає Укрінформ.
"Щоб відновити первісний вигляд палаців у 3D, команді проєкту довелося провести справжню детективну роботу: віднайти креслення, фотографії, зображення споруд. Доводилося піднімати архіви за кордоном – у Польщі та Австрії, звʼязуватися з приватними колекціонерами чи нащадками родин, що колись володіли цими палацами", - зазначає МКІП.

Повідомляється, що восьмисерійний проєкт створено командою українського продюсера й дослідника історії Акіма Галімова, який вже використовував 3D-графіку в роботі.

"У документальному циклі 1+1 «Україна. Повернення своєї історії» по кістках було відтворена зовнішність дружини Ярослава Мудрого – шведської принцеси Інгігерди, чи відтворене обличчя самого Ярослава. Зараз це зображення демонструється у вигляді 3D-голограми в Національному заповіднику Софія Київська", - йдеться у повідомленні.

Згідно з інформацією, до роботи над мінісеріалом залучили архітекторів з 3D-реконструкцій та спеціалістів відеоспецефектів, які займалися моделюванням і створенням фактур, що допомогло відтворити вже неіснуючі об'єкти.


За словами Галімова, "у команди давно була мрія створити щось на кшталт машини часу, показати людям, якою є наша історія, показати, які неймовірні памʼятки ми маємо, зацікавити ними людей».
Концепція проєкту в 2021 році стала одним із переможців грантового конкурсу соціально вагомого контенту PITCHUA3, який відбувся за підтримки Проєкту Transformation Communications Activity (TCA), що фінансується Агентством США з міжнародного розвитку (USAID), та за сприяння МКІП.
Фото: МКІП