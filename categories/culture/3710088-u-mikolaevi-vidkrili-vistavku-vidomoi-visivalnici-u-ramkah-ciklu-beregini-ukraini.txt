У Миколаєві відкрилася персональна виставка вишивальниці, очільниці обласного осередку Національної спілки майстрів народного мистецтва України Жанни Семененко-Руських у рамках з творчого циклу «Берегині України».

Про це повідомляє кореспондент Укрінформу.
«Персональна виставка Жанни Семененко-Руських - восьма з творчого циклу «Берегині України», метою якого є знайомство глядачів з творчістю жінок міста-героя Миколаєва. Захід приурочено Дню вишиванки і це дуже символічно, особливо зараз. Адже вишиванка – це код нації. І саме під час війни він спрацював, став на захист всієї України. Тому ми і назвали сьогоднішню виставку «Берегиня символів». Бо кожен символ, зашитий у нашу вишиванку, має оберегові функції, які захищають від лихих сусідів», - розповідає голова Культурно-мистецької асоціації «Арт-спокуса», Заслужена працівниця культури України Валентина Кривцова.






У Миколаєві відкрилася виставка відомої вишивальниці у рамках з творчого циклу «Берегині України» / Фото: Алла Мірошниченко, Валентина Кривцова





































На виставці представлені рушники та сорочки не лише самої майстрині, а й її кращих учнів. За основу авторських візерунків, що оздоблюють вироби, взято старовинні символи-обереги та методи їхнього компонування. Це надає роботам особливої винятковості.
Загалом пані Жанна за своє творче життя, яке триває понад півстоліття, вишила більше сотні сорочок та близько 50 рушників, а ще скатертини, серветки і багато чого іншого. На кожну роботу вона витрачає від кількох місяців до року. А є такі вироби на виготовлення котрих пішло аж два роки.
Щоправда, є у неї і найулюбленіша робота – це її особиста сорочка, вишита білим по конопляному полотну. Її вона виготовила навмисне для зустрічі випускників. На створення пішло всього кілька тижнів.
Роботи майстрині брали участь в багатьох виставках та фестивалях як національних, так і міжнародних. Вони прикрашають приватні колекції Польщі, Болгарії, Франції, Японії, Австралії, США та інших країн світу.
Жанна Семененко-Руських народилася 1947 року у м. Первомайськ на Миколаївщині. Після закінчення Одеського держуніверситету ім. І. Мечнікова працювала у міськрайонній газеті «Прибузький вісник». Згодом почала вишивати, а також досліджувати автентичну орнаментику регіону Побужжя-Посинюшшя.
Протягом багаторічної дослідницької роботи майстриня розробила каталог-посібник «Мій вишиваний край Побужжя-Посинюшшя», до якого увійшов матеріал на основі старовинних вишиваних зразків районів Миколаївщини та Кіровоградщини. Також вона розробила ексклюзивну колекцію авторських вишиваних робіт «Символи та барви Трипільського степу».
Організаторами виставки є Культурно-мистецька асоціація «Арт-спокуса» та Центральна міська бібліотека ім. Марка Кропивницького.