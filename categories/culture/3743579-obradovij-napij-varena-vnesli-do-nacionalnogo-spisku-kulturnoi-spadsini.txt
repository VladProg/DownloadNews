Міністерство культури та інформаційної політики внесло технологію приготування в селі Боромля на Сумщині обрядового напою «Варена» до Національного переліку елементів нематеріальної культурної спадщини.

Про це повідомляє пресслужба МКІП, передає Укрніформ.



«У селі Боромля, що на Тростянеччині (Сумська область), напій «Варена» готували й готують щороку на дні, присвячені поминанню померлих. Такі поминання відбуваються у першу та другу неділю після Великодня", - зазначають у МКІП.


Повідомляється, що у ці дні на кладовищах люди збираються поминати рідних. У Боромлі на «проводи» беруть на кладовище варену разом із пасками, крашанками, пирогами з гречкою та печінкою, печеним м'ясом, котлетами, огірками й рибою.


Аби приготувати напій, потрібно закип'ятити 2 л води, додати 100 г цукру, по 200 г сушених вишень та смородини, гілочку м'яти, листочки смородини та 1-2 столові ложки меду. Напій варять 20 хвилин. До готової вареної кладуть стручок червоного перцю. Перед вживанням напій проціджують та охолоджують.

Як повідомляв Укрінформ, буковинський урочистий вінок із ковилою внесено до Національного переліку елементів нематеріальної культурної спадщини.