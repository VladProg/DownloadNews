Понад 70% українських діячів культури продовжують займатись своєю професійною діяльністю попри війну.

Про це заявив міністр культури та інформаційної політики Олександр Ткаченко під час ярмарку сучасного мистецтва viennacontemporary, передає Укрінформ з посиланням на МКІП.
У середу, 7 вересня, у Відні розпочався viennacontemporary, у межах події відбулась панельна дискусія «Українська культура: шляхи інтеграції до ЄС».

«Українці вже реалізували близько сорока міжнародних проєктів у співпраці з понад сто партнерськими інституціями з 29 країн Європи. Україна долучилась до різних потужних ініціатив, зокрема Європейської премії в галузі літератури. Війна кардинально відредагувала наші плани. Однак за крайніми соціологічними опитуваннями понад 70% українських діячів культури попри повномасштабну війну продовжують займатись своєю професійною діяльністю. Більшість із них поєднують роботу з волонтерством. Наші культурні амбасадори працюють сьогодні у всіх куточках Землі, й велика їх кількість зосереджена в Європі. Для нас дуже важливою є підтримка європейської культурної спільноти, зокрема австрійської. У нас з вами є спільне історичне минуле й на часі творити наше спільні сьогодення та майбутнє», - заявив Ткаченко.

Як зазначається, цьогоріч Україна - фокусний регіон ярмарку. Загалом програма має назву «STATEMENT UKRAINE» й присвячена війні в Україні. Основною її частиною є виставка «Півник з чорними крилами: відновлена реліквія», де представлені роботи тринадцяти художників, що досліджують тему війни.
Мета панельної дискусії - напрацювання дорожньої карти реформ у культурній галузі, визначення пріоритетів та зон відповідальності, залучення до співпраці якомога ширшого кола фахівців України та країн ЄС, окреслення напрямів та розробка KPI для цих складних процесів.
Як повідомляв Укрінформ, 6 вересня в рамках Берлінського музичного фестивалю Musikfest Berlin відбувся виступ Національного одеського філармонійного оркестру.
Фото: МКІП