Міністр культури та інформаційної політики Олександр Ткаченко у Всесвітній день книги та авторського права нагадав про важливість книги та про книжкові проєкти, які міністерство разом із партнерами запустили і підтримали з початку повномасштабної війни.

Як передає Укрінформ, про це Ткаченко написав у Телеграмі.
За його словами, зокрема це “Українська книжкова поличка”. Проєкт ініційований першою леді України Оленою Зеленською спільно з Міністерством закордонних справ України, МКІП, а також Українським інститутом книги разом з посольствами України за кордоном. “Українська книжкова поличка” вже відкрилася у 37 країнах".
Також “Українським дітям – українську книгу”, започаткована Державним комітетом телебачення і радіомовлення спільно з Офісом Президента, МКІП та МЗС. Мета - безкоштовне забезпечення дітей та дорослих, які були змушені переселитися рятуючись від російської агресії, підручниками, навчальними посібниками, художньою літературою.
"В Україні та за її межами вже передано понад 600 тис. книг. Подолано понад 400 тис. км Україною та 25 європейськими країнами. У межах програми “Українським дітям – українську книгу” понад 50 тис. літератури передано до “пунктів незламності”, - зазначив очільник МКІП.
“Українським захисникам - українську книгу”. “Понад одна тисяча книжок у межах акції потрапила до українських захисників, які перебувають нині в одному зі столичних госпіталів”, - додав Ткаченко.
Також “Книжки без кордонів” - проєкт, спрямований на забезпечення дітей, вимушених виїхати через війну з України, дитячими книжками. Проєкт було ініційовано в УІК і реалізовано під патронатом першої леді Олени Зеленської спільно з МКІП та МЗС.
Протягом 2022 року в рамках проєкту було надруковано 298 543 книжки, які були поширені в 22 країнах.
Проєкт “Книги на фронт”, ініційований громадською організацією “Культурний десант” та МКІП. “Кожен може долучитися до проєкту, придбавши книгу в одному з магазинів наших “книжкових” партнерів: Клуб сімейного дозвілля, КМ БУКС, Моя книжкова полиця. Книгу треба підписати та покласти на спеціальну поличку, звідки вона поїде на фронт”, - підкреслив міністр.
Ткаченко закликав долучатись до проєктів, дарувати книги та колекціонувати в пам‘яті найкращі сторінки.
Як повідомлялось, 23 квітня відзначається Всесвітній день книги і авторського права, проголошений на 28 сесії Генеральної конференції ЮНЕСКО у 1995 році на честь трьох геніїв світової літератури Вільяма Шекспіра , Мігеля де Сервантеса та Інки Гарсіласо де ла Веги.
Фото: Олександр Ткаченко, Телеграм