Голова правління Суспільного Микола Чернотицький звернеться до правоохоронних органів щодо підроблених документів співачки Аліни Паш, яка перемогла на національному відборі на Євробачення - 2022.

Як передає Укрінформ, про це він написав у Фейсбуці, коментуючи інформацію Державної прикордонної служби, яка заявила, що не створювала та не надавала документ, який Аліна Паш передала Суспільному мовнику в рамках її участі у відборі на Євробачення.
"Подяка Державній прикордонній службі за оперативний розгляд. Пресофіцер ДПСУ запевнив, що Суспільний мовник отримає офіційну відповідь завтра до 11:00... Окремо, як голова правління, я буду звертатись до правоохоронних органів щодо надання підробних документів", - написав Чернотицький.
Він також повідомив, що після того, як Суспільне отримає офіційну відповідь від ДПСУ, буде зібрано оргкомітет Євробачення, куди запросять і Аліну Паш. А тоді буде прийняте "відповідне рішення".
"На мою думку, шахраї не можуть представляти Україну на Євробаченні", - сказав Чернотицький.
Як повідомлялося, співачка Аліна Паш із піснею «Тіні забутих предків» перемогла на національному відборі на Євробачення - 2022.
Раніше в інтернеті з'явилася інформація, що співачка виступала в окупованому Криму. Люди пригадали інтерв'ю Паш Катерині Осадчій, де вона сказала, що перетнула кордон з Росії, летівши до Криму з Москви. Це розцінили, як порушення правил участі в нацвідборі. Невдовзі співачка сказала, що їхала до Криму автобусом з України.
Організатори 14 лютого заявили, що готові дискваліфікувати переможницю національного відбору на Євробачення-2022 Аліну Паш, якщо підтвердиться, що вона відвідувала окупований Крим не з українського боку.
15 лютого Державна прикордонна служба України повідомила, що не створювала та не надавала документ, який Alina Pash передала Суспільному мовнику в рамках її участі у відборі на Євробачення.