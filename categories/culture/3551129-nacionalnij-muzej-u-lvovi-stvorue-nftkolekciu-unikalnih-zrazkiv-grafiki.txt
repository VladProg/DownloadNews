Національний музей у Львові створює NFT-колекцію унікальних зразків графіки, що ніколи не потрапляли до постійної експозиції. Виручені кошти будуть спрямовані на посилення системи безпеки музею та допомогу з відновлення Чернігівського обласного музею імені Галагана і Харківського художнього музею, які постраждали внаслідок війни.

Про це Укрінформу повідомила пресслужба Національного музею у Львові.
“Проєкт, який Національний музей у Львові імені Андрея Шептицького реалізовує разом із V-Art, дає можливість розширити горизонт бачень музею. У сучасному світі з’являються нові тенденції для мистецтва загалом і зокрема для музеїв. NFT дає можливість тому чи іншому твору віртуально мандрувати зі збірок музею у світ. За це музей може отримати певні кошти, які може використати для свого розвитку, для оцифрування колекцій, для показу цих колекцій у світі й також, у міру можливостей, допомогти українським культурним установам, які потерпіли у час війни. Я думаю, що ми також будемо мати з цього певну користь і користь, яку ми зможемо надати іншим музеям”, - зазначив генеральний директор Національного музею імені Андрея Шептицького Ігор Кожан.






Національний музей у Львові створює NFT-колекцію унікальних зразків графіки / Фото: пресслужба Національного музею у Львові




























NFT-колекція «Альтернативні виміри» вперше представить широкій авдиторії цифрові версії творів видатних українських та європейських митців, що ніколи не потрапляли до постійної експозиції через свої фізичні властивості, зокрема надмірну чутливість до вологи і світла та недостатню охорону приміщень музею. Шедеври, які Національний музей у Львові збирав протягом усього свого існування – зокрема рисунки італійських художників XVII-XVIII століть, українські народні гравюри в техніці деревориту XVIII-XX століть, офорти Рембрандта – будуть оцифровані та доступні на маркетплейсі V-Art 27 жовтня 2022 року.
“Виставковий майданчик, яким став цифровий простір, є чи не єдиним безпечним місцем, де одне обмеження — рамки екрана. Віртуальний вимір, крім цього, також уперше наблизить глядачів до творів, яким був “заборонений” такий близький контакт. Вивільнені й убезпечені, ці роботи митців та мисткинь різних епох уперше постають у спільному просторі, цифровій галереї. Цінність такої мозаїчної збірки не тільки в її віртуальності та доступності, але й у кожному з виставлених предметів окремо. У такому контексті спільного розташування вони набувають досвіду взаємодії як одне з одним, так і з глядачами та сучасними митцями,” - коментує представник платформи V-Art та співкуратор проєкту Олексій Гаврилюк.
Таким чином, кошти, виручені з продажу робіт, будуть спрямовані на посилення системи безпеки музею, подальшу діджиталізацію фондів і підтримку функціонування інституції. Кожна з робіт, виставлених на NFT-маркетплейсі, може сприяти відновленню зруйнованих культурних пам’яток України, адже Національний музей у Львові передасть частину виручених коштів на відбудову Чернігівського обласного музею імені Галагана та Харківського художнього музею.
“Двадцять чотири твори західноєвропейського та українського мистецтва XVII-XX століть презентують кращу частину музейного фонду графіки, що налічує більше сорока тисяч збереження. Залучення цих робіт до творення сучасної культури та сучасного мистецтва є дуже важливою місією», - каже завідувачка відділу графіки Марія Цимбаліста.
Окрім того, в межах колекції “Альтернативні виміри” буде представлено сучасні твори мистецтва. Елеонора Брізі, кураторка цифрового та криптомистецтва з Нью-Йорку, долучить до проєкту декількох міжнародних діджитал митців, що створять власні інтерпретації класичних творів майстрів. Усі роботи будуть об’єднані в одній віртуальній галереї, що стане доступна на платформі V-Art.
V-Art – провідна платформа для креативних цифрових активів. Вона об'єднує NFT-маркетплейс і права інтелектуальної власності для продажу та управління цифровими активами з імерсивними технологіями. Таким чином, платформа забезпечує повноцінну інфраструктуру для художників, галерей, арт-дилерів, кураторів, музеїв, інституцій, а також для поціновувачів мистецтва, крипто ком’юніті та корпорацій.