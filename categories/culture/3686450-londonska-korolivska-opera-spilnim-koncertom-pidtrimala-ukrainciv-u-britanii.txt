Лондонська Королівська опера підтримала спільним концертом, які зараз проживають у Великій Британії.

Як передає Укрінформ, про це повідомляє пресслужба Міністерства культури та інформаційної політики України.
Хор Королівської опери та 130 українців виступили разом у межах проєкту Songs for Ukraine.
“Проєкт продемонстрував стійкість української громади та силу мистецтва, що здатне об’єднувати людей перед обличчям викликів. Цей проєкт зрештою об’єднав абсолютно різних українців – і тих, хто давно жив у Великобританії, і тих, хто виїхав одразу з початком великої війни, а також тих, кому кілька місяців довелося прожити в окупації. Не всі вони є професійними музикантами, але для всіх музика завжди була захопленням і частиною життя”, - йдеться в повідомленні.

Під час роботи над проєктом українці збагатили музичний репертуар Королівського оперного театру. Серед українських творів, які були виконані на концерті: Гімн України, “Молитва за Україну", “Чорна рілля ізорана”, “Чом, чом, земле моя”, “Живи, Україно, живи для краси” та інші.
“Ми маємо честь співпрацювати з членами української громади Лондона під час такого важкого випробування, як війна. Мистецтво справді об’єднує спільноти, особливо в часи лихоліття”, - зазначила директор із навчання Королівського оперного театру Джилліан Баркер.

Проєкт відбувся за підтримки кафедрального хору Української католицької єпархії Пресвятої родини, а також Ukrainians in London, організацією, що опікується українцями у столиці Великої Британії.
Як повідомляв Укрінформ, у канадському Едмонтоні на підтримку народу України у боротьбі проти російської агресії провели благодійний вечір із концертом та аукціоном для збору коштів на рахунок президентської ініціативи United24.
Фото: mkip.gov.ua