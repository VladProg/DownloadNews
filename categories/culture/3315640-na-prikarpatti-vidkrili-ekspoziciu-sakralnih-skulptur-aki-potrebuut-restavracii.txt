Музей мистецтв Прикарпаття відкрив виставку до Днів європейської спадщини. В експозиції – п’ять сакральних скульптур 18 століття, які свого часу прикрашали Костел Непорочного Зачаття Діви Марії.

Як передає Укрінформ, про це повідомляє Музей мистецтв Прикарпаття на своїй сторінці у Фейсбуці.
«У вівтарній частині музею в рамках відзначення Днів європейської спадщини відкрито виставку творів сакральної скульптури із фондової збірки ММП (Музею мистецтв Прикарпаття, - авт). Експоновані п’ять скульптур в минулому були складовими створеного у 30 – 40-х роках XVIII століття декоративного-пластичного ансамблю колегіального костелу Непорочного Зачаття Діви Марії, святих Андрія та Станіслава (1703), поруйнованого у 60-х роках минулого століття», - йдеться у повідомленні музею.

За їхньою інформацією, в експозиції – три скульптури невідомих авторів і два ангели, створені німецьким скульптором Йоганном Ґаспаром Колертом.
«Виставка має на меті привернути увагу громадськості до необхідності збереження сакральної культурної спадщини», - зазначають в музеї.
Колегіальний костел Пресвятої Діви Марії (костел Непорочного Зачаття Пресвятої Діви Марії) - найдавніша споруда в Івано-Франківську. Костел звели у стилі бароко в 1729 році. Його історія тісно пов’язана з польською громадою міста. У радянські часи костел використовували в господарських цілях. Нині це єдина культова споруда, яку використовують не за призначенням. Тут розміщений Музей мистецтв Прикарпаття.
Фото: @ArtMuseumIF