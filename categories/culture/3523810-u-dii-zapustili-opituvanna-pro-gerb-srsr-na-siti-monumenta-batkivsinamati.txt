Міністерство культури та інформаційної політики запустило опитування в застосунку "Дія" "Що будемо робити з гербом СРСР на щиті монумента “Батьківщина-Мати”?"

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Ми вдягали її в маковий вінок, декілька разів підсвічували кольорами українського прапору, ми знаємо, що вона наша Батьківщина-Мати, але є одне "але". З 24 лютого процес позбавлення нашої країни від символів радянського минулого інтенсифікувався, і ми це усіляко підтримуємо через врахування суспільної думки та дотримання норм закону", – зазначив Ткаченко.
За його словами, технічний процес звільнення Батьківщини-Матері від радянських пережитків досить непростий з питання безпеки. Він уточнив, що це важливо зробити так, щоб через зміну навантаження монумент не пошкодився. "Для цього мають бути залучені спеціалісти — інженери та архітектори. А поки вони займаються своєю справою, пропоную вам обрати, як саме ви бачите зміни до монумента: 1. Залишити все як є. 2. Зняти герб СРСР. 3. Замінити на тризуб — Державний Герб України", – додав міністр.
Він закликав громадян голосувати та поінформував, що результати буде оприлюднено за два тижні.
Як повідомляв Укрінформ, Експертна рада Міністерства культури та інформаційної політики України з питань декомунізації та дерусифікації, до складу якої увійшли науковці, митці та представники громадськості, 23 червня провела своє перше засідання.