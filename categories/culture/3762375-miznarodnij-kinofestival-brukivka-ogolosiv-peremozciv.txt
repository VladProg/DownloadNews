Оголосили переможців VI міжнародного кінофестивалю «Бруківка», який проходив з 8 по 16 вересня в Україні, Німеччині, Польщі та Таїланді.

Про це кореспондентові Укрінформу повідомив режисер, засновник, організатор та генеральний директор кінофестивалю Андрій Заєць.

Гран-прі, за його словами, отримав фільм «Маріуполь. Сто ночей» (режисерка Софія Мельник), який нагороджений статуеткою та 15 тис. грн. Найкращим фільмом Міжнародної конкурсної програми стала стрічка «Наші чоловіки і жінки» (Ахмед Алесір, Йорданія), а Національної конкурсної програми – «ГКЧП» (Аркадій Непиталюк).

Спеціальні відзнаки журі Міжнародної конкурсної програми здобули фільми «Торговці льодом» (Жоау Гонcалеc, Португалія/Великобританія/Франція) «За за майстерну анімаційну поетику та довершений центральний образ», «Джордан'96» (Катерина Лесик) «За достовірність відтворення епохи, що минула, та пронизливу данину пам'яті тим, хто не зміг її пережити», «Літургія протитанкових перешкод» (Дмитро Сухолиткий-Собчук) «За бачення прекрасного в деталях в найтрагічніші часи, за віру та надію», «Згасаюче світло» (Іван Орленко) «За поетичне розкриття позачасового характеру трагедій, що їх переживає людство, і життєствердне зображення того, як жах буття упокорюється перед його красою», «Це побачення» (Надія Парфан) «За лаконічне відтворення українського "carpe diem"».

Переможці також отримали дипломи та спеціальні згадки журі Спілки кінокритиків України. Так, найкращим фільмом Міжнародної конкурсної програми став «Наші чоловіки і жінки» (Ахмед Алесір, Йорданія).
Спеціальну згадку журі Міжнародної конкурсної програми здобула стрічка «Торговці льодом» (Жоау Гонcалеc, Португалія/Велика Британія/Франція) «За збереження європейської традиції анімації та майстерне нагадування про силу родинних зв'язків – навіть над прірвою і в оточенні криги».






Міжнародний кінофестиваль «Бруківка» оголосив переможців




























Найкращими фільмами Національної конкурсної програми №1 став «Маріуполь. Сто ночей» (Софія Мельник), №2 – «Літургія протитанкових перешкод» (Дмитро Сухолиткий-Собчук).

Спеціальну згадку журі Національної конкурсної програми отримали фільми «Джордан'96» (Катерина Лесик» «За правдиву рефлексію над важливим періодом в історії незалежності України», «ГКЧП» (Аркадій Непиталюк) «За іронічну, і водночас інтимну, історію початку незалежності України», «Капітан Бровари» (Едуард Нечмоглод) «За мистецьке декодування супергероїзму в сучасній Україні».

Спеціальними відзнаками від команди кінофестивалю нагороджені фільми «Свята вода» (Андрій Куціла, Україна/Польща) «За нагадування про часи «до війни», «Літо 94-го» (Олівер Шварц і Басті Шварц, Німеччина) «За віру в дитячі фантазії та їхнє втілення», «Варґан» (Тарас Лащак та Олександр Яцько) «За нагадування про те, що мрія та справжнє захоплення улюбленою справою – це важливо», «Шампур» (Олексій Боряк) «За іронічність та сміливість».

Заєць додав, що під час кінофестивалю зібрали близько ₴38 тисяч на підтримку ЗСУ.
Як повідомляв Укрінформ, на VI Кам’янець-Подільський міжнародний кінофестиваль «Бруківка» подали понад 200 фільмів.
Міжнародний кінофестиваль «Бруківка» - незалежний фестиваль, який у 2017 році заснував у місті Кам’янець-Подільський режисер Андрій Заєць. Під час фестивалю проходять покази фільмів конкурсної програми, зустрічі з відомими режисерами, різноманітні воркшопи, виступи музичних гуртів та вечірки.