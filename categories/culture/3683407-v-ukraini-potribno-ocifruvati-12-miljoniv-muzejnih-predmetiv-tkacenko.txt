В Україні необхідно оцифрувати 12 мільйонів музейних предметів, і ця робота може зайняти роки.

Як передає Укрінформ, про це повідомив міністр культури та інформаційної політики Олександр Ткаченко у Телеграмі.
"Перед нами величезний виклик - оцифрування 12 мільйонів музейних предметів. Ця робота на роки", - написав Ткаченко.
Він додав, що під час візиту делегації Міністерства культури та ЗМІ Республіки Хорватія на чолі з міністеркою Ніною Обулєн Коржінек обговорювали, серед іншого, питання цифровізації. Також спілкувалися про великий досвід Хорватії щодо збереження культурної спадщини під час війни, повернення експонатів й відновлення культурної спадщини.

"Як зазначають хорватські спеціалісти, вся ця велика робота триває до сьогодні, не дивлячись на те, що минуло вже 28 років (після війни - ред.). Фокус її спрямований на відновлення та повернення культурних цінностей, на діджиталізацію та цифровізацію всіх процесів. Це потрібно й Україні. Для цього хорватські колеги ділитимуться досвідом з нами", - написав Ткаченко.
Як раніше зазначив Ткаченко, Україна зацікавлена у вивченні досвіду Хорватії щодо організації процесу збереження культурної спадщини як під час війни, так і після її завершення.
В Україну 16 березня прибула міністр культури Хорватії Ніна Обулєн Коржінек зі своєю командою.