З початком повномасштабного вторгнення Росії в Україну із районів Донеччини змогли евакуювати експонати 17 музеїв з тих 36, які працювали в регіоні.

Про це на брифінгу повідомила начальник управління культури і туризму Донецької облдержадміністрації Вікторія Точена, повідомляє кореспондент Укрінформу.
«Ми змогли евакуювати (експонати – ред.) з 17 музеїв Донеччини, сьогодні експонати зберігаються в більш безпечних місцях, якщо так можна сказати, на території України…Але це не ті міста, де проводяться активні бойові дії, та не наближені до них», - сказала Точена.
Вона нагадала, що, наприклад, з Маріуполя не евакуйовано жодного музейного експоната.
За інформацією Донецької ОВА, на підконтрольній українській владі території Донецької області до 24 лютого 2022 року працювали 36 музеїв (включно з філіями) різного профілю та форм власності, вони були невід’ємною складовою загальнодержавного культурного надбання.
Серед цих музеїв були Музей соляної промисловості (м. Соледар); Великоанадольський музей лісу (Волноваський район, смт. Графське); Меморіальний музей-садиба В.І. Немировича-Данченка та М.О. Корфа (Великоновосілківський район, с. Нескучне); Музей С.С. Прокоф’єва (Покровський район, с. Сонцівка); Донецький обласний художній музей (м. Дружківка); Маріупольський краєзнавчий музей (м. Маріуполь); Музей народного побуту (м. Маріуполь); Покровський історичний музей (м. Покровськ); Слов’янський краєзнавчий музей (м. Слов’янськ); Бахмутський краєзнавчий музей (м. Бахмут) та інші.
Як повідомлялося, Донецька область постійно перебуває під обстрілами російських військ, щодня ворог убиває та травмує цивільних жителів, руйнує інфраструктурні об'єкти.
Фото: saltway.in.ua