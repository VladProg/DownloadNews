Національний художній музей України у співпраці зі стартапом StampsDaq випустить ексклюзивну колекцію NFT творів українського мистецтва.

Про це Укрінформу повідомили у пресслужбі музею.
«Мистецтвознавці, дизайнери і програмісти об'єднали зусилля, щоб зовсім скоро запрезентувати українському споживачу унікальну цифрову NFT-колекцію вітчизняного мистецтва. Придбати NFT-версії картин Олександра Мурашка, Олександри Екстер, Всеволода Максимовича чи Миколи Пимоненка всі охочі зможуть після офіційного запуску торгового майданчика StampsDaq на початку 2022 року», - ідеться в повідомленні.
Як зазначається, музейники шукають нові підходи і вдаються до експериментів, щоб спонукати покоління “тіктокерів” відвідувати експозиції, а в умовах пандемії COVID-19 взаємодія музеїв із публікою стала непростим викликом. Новітні технології дозволили мистецтву лишатися важливою частиною життя і в нових реаліях. Наприклад, завдяки блокчейну практично кожен може гарантувати собі право власності на цифровий об’єкт, зокрема твори мистецтва.

У пресслужбі зауважують, що завдяки стартапу StampsDaq колекція Національного художнього музею України стане ще доступнішою. Дуже скоро NAMU у співпраці з StampsDaq випустить ексклюзивну колекцію NFT найкращих зразків українського мистецтва. З кожного купленого NFT токена музей отримуватиме роялті в обсязі 10% від вартості токена.
Зображення творів Олександра Мурашка, Олександри Екстер, Миколи Пимоненка, Всеволода Максимовича та інших будуть доступні на торговому майданчику StampsDaq у 5 ступенях рідкісності: звичайний, рідкісний, супер рідкісний, ультра рідкісний і унікальний. Зараз дизайнери працюють над тим, щоб надати кожному з цих рівнів неповторності завдяки анімаційним елементам. Інакше кажучи, відомі полотна NAMU оживуть на екрані ваших гаджетів. Це абсолютно новий рівень досвід для українського глядача.
«Новітні технології стирають все більше кордонів і, зокрема, допомагають класичному мистецтву вийти за рамки своєї традиційності. Співпраця Національного художнього музею України зі стартапом StampsDaq цінна для музею тим, що завдяки стартапу музей стає ще ближчим до світового глядача», - наголошує генеральний директор музею Юлія Литвинець.
Повідомляється, що, крім можливості придбання у вигляді NFT творів мистецтва, блокчейн-екосистема StampsDaq дозволить купувати поштові марки різних країн світу. Таким чином, стартап ставить собі за мету не тільки посилення інтересу до класичного мистецтва, а й розвиток світової філателії в NFT форматі.
“Ми хочемо, щоб завдяки StampsDaq світова філателія знову стала мейнстримом. У листопаді 2020 року наша компанія стала асоційованим членом Dot Post Group (DPG), що є структурним підрозділом Всесвітнього Поштового Союзу. Разом ми працюватимемо над запуском єдиного цифрового ринку крипто марок. Більше того, StampsDaq підписав договір з поштовою адміністрацією Кот-д'Івуар і тепер володіє ексклюзивним правом на виготовлення NFT-марок цієї країни. Це тільки перший договір - незабаром ми оголосимо про співпрацю з низкою інших поштових адміністрацій по всьому світу”, - коментує CEO стартапу StampsDaq Андрій Шаповалов.
Зазначається, що на початку грудня стартап StampsDaq планує провести публічний краудфандинг спеціального випуску токенів на платформі Binance. Пізніше їх можна буде обміняти на NFT-предмети мистецтва та поштові марки в пропорції 1 NFT = 100 токенів блокчейну StampsDaq.
NFT - це унікальний цифровий актив, побудований на основі технології блокчейн. Токени NFT надають художникам і творцям контенту унікальну можливість монетизувати свої витвори. Сфера цифрового мистецтва була першою, де почалося масове використання NFT, завдяки здатності технології блокчейн забезпечувати унікальний підпис і право власності на NFT.
NAMU — найстаріший музей у Києві, відкритий у 1899 р. Володіє унікальною колекцією творів українського живопису, графіки, скульптури та іконопису від часів Київської Русі до сьогодення. Музейні фонди нараховують близько 40 тисяч одиниць зберігання (живопис, графіка, архівні документи, фотографія тощо). Колекція створювалась завдяки пожертвам відомих родин українських меценатів Ханенків, Терещенків, Вікентія Хвойки, Миколи Біляшівського.
StampsDaq — українсько-естонський стартап, що працює над створенням блокчейн-екосистеми цифрової філателії та мистецтва. Головна його мета — надати можливість всім охочим купувати, продавати і обмінювати авторизовані поштові марки і твори мистецтва у вигляді цифрових активів NFT. StampsDaq є офіційним партнером поштової адміністрації Кот-д'Івуар та асоційованим членом Dot Post Group (DPG), що є структурним підрозділом Всесвітнього Поштового Союзу.