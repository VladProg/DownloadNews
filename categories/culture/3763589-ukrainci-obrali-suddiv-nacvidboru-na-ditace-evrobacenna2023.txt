Міністерство цифрової трансформації спільно з Міністерством культури та інформаційної політики і Суспільним мовленням провели у "Дії" опитування, під час якого українці обрали членів журі Національного відбору на Дитяче Євробачення-2023.

Про це в Телеграмі повідомило Міністерство цифрової трансформації, передає Укрінформ.
Як зазначили в Мінцифри, 600 тисяч українців долучилися до опитування.
Найбільше підтримки отримали Ігор Кондратюк (28,16%), Jerry Heil (24,93%) та ALYONA ALYONA (20,91%).
Вони 1 жовтня разом із глядачами оберуть, хто представить Україну на Дитячому Євробаченні-2023.
Фінал Нацвідбору можна подивитися у застосунку "Дія", у розділі "Дія.ТБ" 1 жовтня о 18:00.
Як повідомляв Укрінформ, цьогоріч Дитяче Євробачення відбудеться 26 листопада в Ніцці (Франція).
Фото: сайт Євробачення