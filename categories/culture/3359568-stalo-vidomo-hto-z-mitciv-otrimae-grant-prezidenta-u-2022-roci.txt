Державне агентство України з питань мистецтв та мистецької освіти визначило імена митців, які у 2022 році отримають грант Президента України на реалізацію свого творчого проєкту.

Як передає Укрінформ, про це повідомляє пресслужба Держмистецтв у Фейсбуці.
"Протягом тижня в Державному агентстві України з питань мистецтв та мистецької освіти відбулися засідання експертних комісій з надання грантів Президента України молодим діячам у галузі театрального, музичного, циркового, образотворчого мистецтва, молодим письменникам і майстрам народного мистецтва. Члени всіх експертних комісій ретельно вивчили всі отримані заявки та шляхом відкритого голосування визначили імена грантерів", - йдеться у повідомленні.
Так, у галузі театрального мистецтва грант отримає: Губрій Тетяна - вистава "Метод Гронхольма" (Одеський академічний український музично-драматичний театр ім. Василя Василька); Петросян Давид - вистава "Тартюф" (Львівський академічний молодіжний театр імені Леся Курбаса); Турло Ганна - вистава "Крихітка Цахес" (Київський академічний театр «Золоті ворота»).
У галузі циркового мистецтва: Бондаренко Геннадій - створення і реалізація творчого проєкту атракціону «Лапендула» на базі державного підприємства «Національний цирк України» (м.Київ).
У галузі образотворчого мистецтва: Рижий Дмитро - творчий проєкт: «Мистецьке вогняне дійство випал вогняної скульптури «Щедрик»; Боднарук Христина - творчий проєкт: «Рефлексії гіперреалізму в Україні».
У галузі музичного мистецтва: Савон Дмитро - творчий проєкт «Мультимедійний філософсько-музичний перформанс Skovoroda – Contemporary; Шамрицький Олексій - творчий проєкт «Псалми тисячоліття»; Булка Юрій - undo/overdo - мультимедійна музична інсталяція.
Молоді письменники: Вікирчак Ірина - творчий проєкт роману “Залещицька історія"; Карп`юк Василь - творчий проєкт "Дитяча книжка про карпатського чарівника"; Чистяк Дмитро - творчий проєкт видання вибраних творів Д. Чистяка «Скляна зоря».
Майстри народного мистецтва: Бугай Сергій - творчий проєкт “Мальована хата” (традиційний стінопис Поділля); Галюлько Володимир - творчий проєкт “На українському ганку”.
Як повідомляв Укрінформ, Державне агентство з питань мистецтв та мистецької освіти оголошує конкурс на здобуття премії імені Олеся Гончара 2022 року.