Наразі ДПСУ перевіряє інформацію щодо відвідування тимчасово окупованого Криму учасницею відбору на Євробачення-2022 від України. Alina Pash є талановитою виконавицею, тому не хотілося б, аби Україна втратила шанс позмагатись на міжнародному пісенному конкурсі за перше місце.

Про це під час брифінгу в Укрінформі на тему: "Щодо ролі ЗМІ в інформаційній протидії РФ" повідомив міністр культури та інформаційної політики України Олександр Ткаченко, коментуючи скандали навколо відбору Євробачення-2022.
«Мені дуже прикро, що такі скандали відбуваються. Ми позаминулого року навіть пропустили Євробачення, тому що була знята Марув. Але вже наступного року завдяки GO-А довели, що ми маємо там бути присутніми. Тому що таких яскравих виступів, як наших артистів, мало у кого можна побачити. Наскільки я бачив повідомлення офіційних очільників НСТУ, вони зараз запросили прикордонників стосовно перевірки інформації, чи була насправді Alina Pash і в який спосіб добралась до Криму. Талановита виконавиця, мені не хотілося б, щоб ми, як країна, втратили можливість укотре позмагатись за перші місця. Сподіваюсь, що все обернеться кращим чином», - відзначив Ткаченко.
Як повідомляв Укрінформ, 12 лютого під час фіналу національного відбору було визначено, що співачка Alina Pash представлятиме Україну на міжнародному пісенному конкурсі Євробачення-2022 піснею «Тіні забутих предків». Результати голосування нацвідбору залежали від голосів глядачів (50%) і журі (50%). Аліна Паш отримала 15 балів: 8 балів від журі та 7 - від глядачів. Водночас, у мережі з'явилася інформація, що співачка виступала в окупованому Криму, що спричинило скандал.