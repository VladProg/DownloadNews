Херсонський обласний академічний музично-драматичний театр ім. М. Куліша показав моновиставу «Кицька на спогад про темінь» у сімох містах Словаччини.

Про це повідомляє пресслужба Міністерства культури та інформаційної політики, передає Укрінформ.
«На кожну моновиставу приходили як жителі Словаччини, так і українці. Кожна вистава починалась відео мітингів та Херсона після обстрілів, а завершувалась кадрами довоєнного Херсона в супроводі Гімну України. Протягом вистави артистка Ольга Бойцова розповідала історію жінки з Донеччини та готувала борщ. Ним частували глядачів та спілкувались про наболіле», - йдеться в повідомленні.

Зазначається, що покази моновистави «Кицька на спогад про темінь» пройшли у Братиславі, Тренчині, Банській Штявниці, Пезінку, Пряшові, Рожняві, Бардієві. До складу делегації від Херсонського театру увійшли генеральний директор - художній керівник, народний артист України Олександр Книга, головний режисер, заслужений діяч мистецтв України Сергій Павлюк, головний диригент Артем Філенко, артистка Ольга Бойцова, драматургиня Неда Неждана.

Вони також відвідали Міжнародний фестиваль «Погода» у м. Тренчин, в якому, окрім показу, відбулися ще творчі зустрічі з Недою Нежданою та Олександром Книгою.


Як повідомлялося, директорка-розпорядниця Юлія Бунчак театру імені Куліша та заслужений артист України Сергій Михайловський їздили до Грузії з моновиставою «Юда» у межах IV Міжнародного театрального фестивалю ім. Нодара Думбадзе.