Співачка Христина Соловій та письменник Сергій Жадан презентували кліп на спільну пісню «Серце», який зняли у храмі св. Андрія у Львові. Однак Українська греко-католицька церква просить видалити це відео з Ютубу.

Про це повідомила у Фейсбуці Парафія св. Андрія отців Василіян УГКЦ, передає Укрінформ.
«Хочемо виступити з приводу появи в мережі інтернет кліпу "Серце" за участю Христини Соловій та Сергія Жадана. Ми вже звернулися до них з проханням про видалення даного кліпу, оскільки він пропагує антихристиянські цінності та порушує суть та сценарій кліпу, про який ми наперед були поінформовані», – йдеться у повідомленні.
Відео з’явилося в Ютубі 6 годин тому і вже набрало 29 тис. переглядів.

«Композиція «Серце» — маніфест любові до світу, яка проростає з чесності та розуміння його недоліків і вад. Це відверта і зрозуміла історія кохання двох людей, за якою ховаються відданість і сміливість. Відеороботу знімали у Львові, і частина знімань відбулася у церкві св. Андрія Первозванного. Саме тому у відео виникає відчуття краси, яка існує понад часом та людьми. Так само, як і справжнє кохання, що долає будь-які перепони та упередження», – зазначено у тексті до кліпу.
Наразі ні Жадан, ні Соловій ніяк не відреагували на заклики УГКЦ.
Як повідомляв Укрінформ, у Львові презентували унікальне видання творів Сергія Жадана – артбук «Птах: вірші, що стали піснями» з QR-кодами, за якими можна прослухати композиції.