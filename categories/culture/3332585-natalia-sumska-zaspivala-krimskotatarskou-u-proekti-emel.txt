У мережі з’явилося перше відео нового культурологічного проєкту «Емєль» на стародавню кримськотатарську народну пісню «Dereler şuma-şuma» у виконанні народної артистки України Наталії Сумської.

Про це повідомляє Укрінформ.

«Це дружня нам культура, вона нам майже рідна. У кримськотатарських піснях втілені ті ж засади, ідеї, мрії, опоетизовані символи, як і в українських. Це нам близьке. Сьогодні ми в абсолютно однаковій ситуації – окупація і супостат, який зараз на нашій землі. Окупація страшна і пекуча, а тим, хто лишився, мстять за все – за кожний рух, за кожне слово. Це жах. Не можна нав’язати свою культуру людям, які споконвічно жили там і мають власне глибоке культурне коріння. І кримськотатарський народ, і ми зараз потерпаємо, але боремося, зціпивши зуби, і йдемо вперед. Ми віримо, що саме через пісню, через культуру можна все подолати та домогтися омріяної свободи», – сказала в коментарі агентству Сумська.
Композиція, яку презентувала народна артистка, була записана учасниками ансамблю української автентичної музики «БОЖИЧІ» на початку 2000-х у Криму від уродженки Роздольненського району АР Крим Васпіє-апчє Баубекової, 1936 року народження. У перекладі на українську назва «Dereler şuma-şuma» означає «Шумить в ущелині вода».


«Моя пісня про дівчину, яка, звісно, мріє про своє щастя. А щастя молодої в чому? В особистому щасливому житті. Це висока лірика, з притаманним цьому мудрому народу, філософським забарвленням. Кримські татари живуть на півдні - у них це тепло в душі. Вони завжди дуже щиро приймали нас, коли ми були на гастролях в Криму. Ці люди надзвичайно хлібосольні, щирі, самобутні, зберігають свою культуру», – поділилася Сумська.
Вона додала, що учасники проєкту «Емєль» цілковито долучилися до кримськотатарської культури – одяглися в народні костюми, вивчили оригінальний старовинний текст, заспівали кримськотатарською.
«Все це для того, щоб передати посил нашим побратимам в Криму, що ми з ними, ми пам’ятаємо, любимо їх, і не забуваємо», – наголосила актриса.
Як повідомлялося,культурологічний проєкт «Емєль» здійснюється громадською організацією «Алєм» за підтримки Українського культурного фонду. У рамках проєкту будуть презентовані 10 композицій, виконаних кримськотатарською мовою носіями кримськотатарської культури, а також популярними українськими акторами Національного академічного драматичного театру імені Івана Франка.