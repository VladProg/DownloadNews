Вночі у четвер, 20 липня, внаслідок російської атаки були пошкоджені будівлі низки музеїв у Одесі та повністю знищена щонайменше одна пам‘ятка в Миколаєві.

Як передає Укрінформ, про це міністр культури та інформаційної політики України Олександр Ткаченко заявив у Телеграмі.
За його словами, “17 липня Кремль заявив, що виходить із зернової угоди і з наступного дня почав активні обстріли Одещини. В ніч на 19 липня ракети Х-22 та “Онікс” спрямували по інфраструктурі області. Влучили у зерновий та олійний термінали, промисловий об'єкт, де працівник отримав поранення, та два склади з тютюном і феєрверками".

“Путінська Росія на міжнародній арені намагається зробити голод своєю зброєю. Так само сталінський СРСР зробив його своєю зброєю проти України у 1932-1933 роках”, – наголосив Ткаченко.
За словами міністра, відомо про пошкодження будівлі Одеського літературного музею, в Одеському археологічному музеї пошкоджені вікна та двері. Внаслідок ракетного удару повністю знищено будівлю Миколаївського обласного центру народної творчості та культурно-освітньої роботи, який розташовувався в історичній будівлі - пам‘ятці архітектури місцевого значення.
“Внаслідок російських обстрілів страждає об‘єкт Всесвітньої спадщини - історичний центр Одеси з портовою частиною. Готуємо лист на ЮНЕСКО з описом пошкоджень”, - повідомив очільник МКІП і наголосив, що агонія країни-терориста та можливість досі виробляти озброєння в обхід санкцій дає Росії можливість думати, що вона залишиться безкарною.
“МКІП вже почало роботу з міжнародними партнерами щодо першочергових заходів консервації пошкоджених пам'яток”, - зазначив Ткаченко і закликав ЮНЕСКО все ж назвати ім'я агресора, вчергове переосмислити його роль в керівних органах організації та ефективність організації враховуючи фактор присутності там Росії.
Як повідомляв Укрінформ, вночі 20 липня ворог атакував Одесу, Миколаїв та Суми.
У середмісті Одеси зруйновано багато будівель і дитсадок, загинув 21-річний охоронець цивільної будівлі. Поранення дістали 8 людей, серед яких троє співробітників ДСНС.
У результаті масованого обстрілу Миколаєва одна людина загинула.
Фото: Телеграм Tkachenko.UA