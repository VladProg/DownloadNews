Церемонія прощання зі знаменитим французьким актором Жан-Полем Бельмондо пройшла сьогодні в паризькому Палаці інвалідів.

Як передає Укрінформ, пряма трансляція цього заходу велася на офіційній Фейсбук-сторінці Єлисейського палацу.
На траурному заході були присутні: Президент Франції Еммануель Макрон, вищі урядовці країни, члени родини покійної зірки, а також низка знаменитостей із світу кіно, театру та спорту.

Для громадян Франції, які хотіли потрапити на церемонію прощання з Бельмондо, з огляду на карантинні обмеження, були передбачені спеціальні санітарні перепустки.
Прощальна церемонія завершилася виконанням державного гімну Франції – «Марсельєзи».
Похорони Бельмондо відбудуться завтра. Відспівування пройде в старовинній паризькій церкві Сен-Жерман-де-Пре.
Як відомо, Жан-Поль Бельмондо, який здобув міжнародну популярність як зірка кінематографу після появи у фільмі Жана-Люка Годара «A bout de souffle» («Без подиху») 1959 року, протягом десятиліть був одним з найпопулярніших акторів Франції.
Президент Франції Еммануель Макрон зазначив, що актор, який у 1960-х став одним з провідних героїв комедій та бойовиків у Франції, став "національним надбанням" країни.
Як повідомляв Укрінформ, знаменитий французький актор Жан-Поль Бельмондо помер у віці 88 років. У 2001 році актор пережив інсульт.