У столиці Німеччини триває Фестиваль світла, який цього року відбувається під гаслом «Барви життя».

Цей захід, уже 19-й за рахунком, позиціонується як фестиваль різноманіття, повідомляє кореспондент Укрінформу.
«Наше різноманітне життя відбито на найвідоміших пам'ятках Берліна. Через мистецтво світла ми хочемо показати, наскільки багатогранним і прекрасним є життя в різноманітному суспільстві. Як ми всі можемо перемогти через взаємну повагу та вдячність», - заявляють організатори.






У Берліні відбувається Фестиваль світла / Фото: Ольга Танасійчук, Укрінформ




























Вони прагнуть привернути увагу не лише до різних форм мистецтва та варіацій світлого мистецтва, а й до таких цінностей, як унікальність, гідність, повага та сприйняття. Йдеться, зокрема, про толерантність до біженців, людей з обмеженими можливостями, ЛГБТ-спільноти тощо. Особливий наголос робиться на темі захисту довкілля.

Майже 15 локацій, переважно в центрі німецької столиці, підсвічені за допомогою ілюмінацій, художніх проєкцій та 3D-мапінгів, збирають тисячі туристів.
Свято триватиме до 15 жовтня.
Фестиваль світла в Берліні, започаткований 2005 року, є одним з найпопулярніших у світі. Яскраві вистави для нього створюють митці, дизайнери та творчі колективи - як з Німеччини, так і з інших країн.