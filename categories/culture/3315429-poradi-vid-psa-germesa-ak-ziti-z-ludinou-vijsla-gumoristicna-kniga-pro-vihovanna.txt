Першу в Україні освітньо-гумористичну книгу про виховання людини «Поради від пса Гермеса, як жити з людиною», написану від імені собаки, презентувала українська спільнота pet-friendly людей.

Про це Укрінформу розповіла ідеолог та керівник спільноти Юлія Гусєва, яка «допомогла» Гермесу зібрати практичні поради з людинознавства.
«Вивчаючи проблему безпритульних тварин, я зрозуміла, що не можу просто сидіти і нічого не змінювати. За дослідженнями близько 70% тварин на вулиці мали господарів або народжені тваринами, які стали «безхатьками» через людей», - розповіла в коментарі Укрінформу Гусєва.






Вийшла перша книга порад від пса Гермеса про свідоме виховання людини / Фото: Проєкт «Практичні поради з людинознавства»















































































За її словами, твір написаний псом-письменником та блогером Гермесом, який раніше жив на вулиці, але одного разу став розсудливим та завів собі людину, а зараз навчає інших безхатніх тварин, як опанувати свідоме виховання двоногих.
«Коли ми зустрілися з Гермесом, він був безпритульним собакою і ця мить перевернула моє життя назавжди», - сказала Гусєва.
Книга видана коштом волонтерів, а частина грошей від її продажу піде на реконструкцію найбільшого в Україні притулку для тварин «Сіріус».
Зазначається, що у книзі містяться практичні поради від експертів із зоопсихології, каністерапії, кінології та інших, які допоможуть зрозуміти поведінку тварин для комфортного та щасливого життя разом.
«Така книга українського авторства повинна була з`явитися, її просто вимагає час. За мою десятирічну практику, на жаль, ще не було жодної книги, яка розповідає про поведінку, ознаки і можливі реакції домашніх улюбленців, та як люди можуть розуміти їх поведінку», - додала зоопсихолог, засновниця благодійного проєкту «Собака з вулиці» Наталя Мартишко.
За її словами, часто люди від незнання «олюднюють» тварин, накладаючи на них людський спектр поведінки, і така невірна інтерпретація порушує довіру вихованця до людини, не призводить до взаєморозуміння між людиною та собакою чи кішкою.
Як зазначила співзасновниця спільноти pets-friendly людей Ніна Кульчевич, за два роки потрібно продати сорок тисяч книг, щоб побудувати один модуль для тварин притулку.
Спільнота pet-friendly людей заснована в 2020 році волонтерами-активістами Юлею Гусєвою та Ніною Кульчевич. Спільнота організовує просвітні проєкти для підвищення рівня розуміння поведінки тварин.
До спільноти pets-friendly людей вже приєдналися українські селебретіз: Alyona Alyona, Ольга Сумська, Валерій Чигляєв, Lida Lee, ONUKA, Монро, Надія Матвєєва, Марія Фабрічєва.
«Сіріус» - найбільший притулок для бездомних тварин в Україні. Був створений у 2000 році в с. Ясногородка, згодом переїхав до с. Федорівка, Київської області. З 2000 року там стерилізують та знаходять постійний дім собаки і коти, що допомагає гуманно вирішувати проблему величезної кількості бездомних тварин. За роки існування притулку понад 5000 тварин знайшли свій дім.
Наразі у притулку «Сіріус» живає близько 3000 собак і котів.