На колумбійську співачку Шакіру напала пара диких кабанів у парку Барселони, де артистка була на прогулянці з восьмирічним сином Міланом.

Про це повідомляє BBC, передає Укрінформ.
Зірка розповіла, що після нападу тварини схопили її сумку та кинулися з нею до лісу. Але рюкзак вдалося відбити.
В інстаграмі співачка опублікувала відео, де показує свій рюкзак. "Погляньте, як два кабани, які напали на мене у парку, понівечили мою сумку", - сказала вона.
Напади диких кабанів у столиці Каталонії упродовж останніх років не є рідкістю. У 2016 році до місцевої поліції надійшло 1187 телефонних дзвінків зі скаргами на те, що дикі тварини нападали на собак, автомобілі, затримували рух транспорту. У 2013-му поліцейський намагався застрелити кабана, та натомість влучив у напарника.
Фото: GETTY IMAGES