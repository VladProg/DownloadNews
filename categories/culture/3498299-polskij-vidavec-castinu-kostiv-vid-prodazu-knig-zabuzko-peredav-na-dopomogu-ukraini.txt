Польський видавець перерахував частину коштів від продажу книг української письменниці Оксани Забужко на допомогу Україні. За три місяці передано 24 тис. злотих.

Про це письменниця повідомила у Фейсбуці, передає Укрінформ.
«А поки я у Венеції займалась "м'якою контрпропаґандою", мій польський видавець порадував новиною: з прибутків, отриманих за 3 місяці з продажу моїх книжок (нагадую, що стартували ми з ними на польському ринку 23 лютого!), "Аґора" перерахувала 24 тис. злотих на допомогу Україні!» - написала Забужко.
Як повідомляв Укрінформ, 26-29 травня у Варшаві відбувся Книжковий ярмарок. На українському стенді було представлено 24 видавництва та близько 400 найменувань книг для дорослих та дітей українською мовою.
Під час роботи українського стенду відбувався збір коштів на проєкт “Книжки без кордонів”, який Український інститут книги реалізує під патронатом першої леді Олени Зеленської й за підтримки МКІП та МЗС України. У Польщі цей проєкт реалізується під патронатом першої леді Агати Корнхаузер-Дуди спільно з Польським інститутом книги та іншими партнерами.
Фото: Оксана Забужко