Міністерство культури та інформаційної політики представляє серію відео, присвячених традиціям нематеріальної культурної спадщини.

Про це повідомляє пресслужба МКІП у Телеграмі, передає Укрінформ.

"Підвищення обізнаності про українські традиції та вагому культурну спадщину є важливим інструментом протидії дезінформації росії, яка століттями приписує собі наші надбання та історію, заперечуючи існування України як окремої держави, а українців – як нації", - йдеться у повідомленні.

Як зазначається, в межах промокампанії було розроблено листівки та відео українською та англійською мовами, які розповідають про традиції косівської мальованої кераміки, гутництва, решетилівської вишивки «білим по білому» та писанкарства.

Кампанія реалізується за підтримки проєкту «Супровід урядових реформ в Україні», що фінансується урядом Канади та впроваджується компанією Alinea International Ltd, а також у партнерстві з Українським центром культурних досліджень.
До створення відео долучилася кіностудія FILM.UA Group з режисеркою Ольгою Навроцькою. Дизайн листівок розробляла Анна Димарська.
Як повідомлялося, у Києві 12-13 вересня пройшов мистецький фестиваль БойчукFest, де було представлено сучасне українське мистецтво.