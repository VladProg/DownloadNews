Голлівудські студії і сценаристи близькі до врегулювання суперечки щодо продовження контрактів, що з травня паралізувала Голлівуд, проте конкретної угоди досі немає.

Про це повідомляє Bloomberg із посиланням на джерела, передає Укрінформ.
Як зазначається, керівництво компаній Netflix Inc., Walt Disney Co. та Warner Bros Discovery Inc. чотири дні поспіль зустрічалися з представниками Гільдії сценаристів Америки, сподіваючись урегулювати ситуацію.
За даними видання, студії погодилися залучити певну кількість сценаристів до своїх телевізійних шоу, і цифра збільшуватиметься разом з кількістю епізодів у сезоні. Сторони також створили структуру, в якій сценаристи будуть отримувати бонуси за популярні шоу на потокових сервісах.
Окрім того, студії зробили пропозицію щодо використання штучного інтелекту (ШІ) у написанні сценаріїв, що стало головною темою переговорів. Обговорення цього питання тривають.
На обидві сторони чинився тиск з метою досягнення угоди. Великі медіакомпанії не в змозі вивести стільки нових шоу на ТБ, ані просуватися вперед з кінопроєктами.
Зупинка галузі коштувала економіці мільярди доларів, зачепивши всіх: від перукарів та візажистів до власників ресторанів.
Хоча сторони не змогли досягти згоди в суботу, вони все ще сподіваються вирішити свої розбіжності найближчими днями. Коли вони досягнуть принципової угоди, угоду ще має ратифікувати профспілка.
Як повідомлялося, традиційний осінній сезон вручення нагород та зимовий кіносезон опинилися під загрозою через страйки гільдій сценаристів і кіноакторів, що розпочалися відповідно у травні та липні.
Голлівудські актори приєдналися до страйку сценаристів, припинивши теле- та кіновиробництво в межах першого спільного страйку в індустрії за понад шість десятиліть після провалу переговорів із великими кіностудіями й стримінговими сервісами.