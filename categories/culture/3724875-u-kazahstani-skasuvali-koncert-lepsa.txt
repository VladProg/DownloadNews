Компанія Makao Luxury Village Resort скасовувала концерт у Казахстані російського співака Григорія Лепса, який обіцяв винагороду за підбиті українські танки.

Як передає Укрінформ, про це повідомляє NewTimes.kz.
«Makao Luxury Village Resort, яка надала свій концертний майданчик для організації виступу Григорія Лепса, вирішила розірвати договір з організаторами концерту в односторонньому порядку», – йдеться у повідомленні компанії.
Зазначається, що повернення квитків здійснюється за місцем їхнього придбання.
Раніше казахстанці у соцмережах вимагали заборонити концерт Григорія Лепса у Конаєві. Це сталося на тлі того, що 15 червня російські артисти Микола Басков та Григорій Лепс урочисто оголосили, що виплатять російським військовим 1 млн рублів за кожен знищений танк Leopard ЗСУ.
Пізніше до їхньої ініціативи приєднався і співак Юрій Антонов.
Як повідомляв Укрінформ, концерт російського піаніста Дениса Мацуєва у Віденському Концертгаусі був скасований, оскільки Концертний дім не надає сцену митцям, які демонструють солідарність з розв’язаною Путіним війною.