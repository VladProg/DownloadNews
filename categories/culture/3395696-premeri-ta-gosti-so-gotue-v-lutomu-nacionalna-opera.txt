Національна опера України продовжує тішити прихильників яскравою та насиченою подіями лютневою афішею. Тут - і прем’єри, і поновлення, і запрошені гості, й поточний репертуар.

Про це Укрінформу повідомили у пресслужбі театру.
«В операх «Флорія Тоска» Дж. Пуччіні (19 лютого) та «Норма» В. Белліні 25 лютого чекає зустріч із запрошеним солістом з Одеського Національного академічного театру опери та балету Олегом Злакоманом. А 16 лютого – в титульній партії опери Ж. Бізе «Кармен» - одна з кращих Кармен Європи Анжеліна Швачка. Це буде 201-й вихід співачки у цій ролі. Також у головних партіях: Сергій Пащук, Тетяна Ганіна, Олександр Мельничук, Богдан Тарас», - ідеться в повідомленні.
Зазначається, що у лютому також можна буде послухати перлини світової та української оперної класики: «Богему» Дж. Пуччіні (4 лютого), «Мадам Баттерфлай» (Чіо-Чіо-Сан) Дж. Пуччіні (5 лютого, ввечері), «Ріголетто» Дж. Верді (9 лютого) та багато не менш цікавих і знакових опер.
11 лютого відбудуться дві одноактні вистави: опера «Моцарт і Сальєрі» М. Римського-Корсакова у виконанні Дмитра Іванченка (Моцарт) і Тараса Штонди (Сальєрі) та балет «Широко заплющені очі» у постановці Віктора Іщука. Це третій показ вистави, прем’єра якої відбулася торік 21 жовтня на І Міжнародному фестивалі Ballet UA.
За словами хореографа-постановника, вистава безсюжетна: це декілька історій про кохання, кожна з них має свій окремий сенс. Вона складається із сольних, дуетних та кордебалетних номерів, що перегукуються один із одним та пов’язані в одне ціле. Розповісти ці історії його надихнув фільм Стенлі Кубрика «Із широко заплющеними очима», який концентрується на людських взаєминах. У балеті лунає музика Йоганна Себастьяна Баха, Фредеріка Шопена та Сергія Рахманінова. Лейтмотив - Goldberg Variations Баха.

«Крім танцівників, також беруть участь у перформансі музиканти. Вони є живою декорацією під час вистави: з одного боку сцени - квартет зі скрипки, альта, віолончелі та контрабаса, з іншої - рояль. Я дуже довго думав над цим проєктом, років десять, мабуть. Після того, як станцював хореографію Едварда Клюга та Родена Дуайта, я відчув себе артистом сучасного жанру, адже це широке поле для переосмислення всіх можливих видів та напрямів танцю», - коментує Віктор Іщук, прем’єр балетної трупи Національної опери України, директор балетної школи «la Prima», художній керівник балетної трупи «Ukrainian Classical Ballet».
Виконавці: «Ноктюрн Сі-бемоль мінор (Op.9)» - Анастасія Шевченко, Ян Ваня; «Елегія» - Юлія Кулик, Віктор Іщук; «Гольдберг-варіації» - Александра Берьозкіна, Катерина Гідзіль, Діана Іванченко, Марина Ластовина, Діана Стеценко, Анастасія Тьокіна.
А напередодні Дня закоханих (13 лютого) відбудеться найромантичніша та найтрагічніша ода коханню – балет С. Прокоф’єва «Ромео і Джульєтта». Цю постановку Анатолія Шекери у 1991 році, у ювілейний рік Сергія Прокоф’єва, рішенням ЮНЕСКО було визнано кращою інтерпретацією цього твору і нагороджено медаллю. Виконавці: Владислав Ромащенко (Ромео), Юлія Москаленко (Джульєтта), Дмитро Чеботар (Тібальд), Марат Рагімов (Меркуціо).
22 лютого відбудеться другий показ оновленого балету «Вечори на хуторі біля Диканьки» Євгена Станковича. Перший показ поновлення з великим успіхом відбувся 30 січня 2022 року. Як зауважили критики, це один із кращих балетів, у якому поєднані глибокі знання фольклору та класичного танцю, колоритна вистава багата на народні звичаї та гумор.

Балетмейстер-постановник - Віктор Литвинов; диригент-постановник – Аллін Власенко; диригент поновлення – Віктор Олійник; художник–постановник – Марія Левитська. В головних партіях: Ганна Муромцева (Оксана), Микита Сухоруков (Вакула), Олена Карандєєва (Солоха), Ольга Голиця (Цариця), Ян Ваня (Князь Потьомкін).
Як зауважують у пресслужбі, в репертуарі театру можливі зміни - детальна афіша найближчих заходів на сайті театру.