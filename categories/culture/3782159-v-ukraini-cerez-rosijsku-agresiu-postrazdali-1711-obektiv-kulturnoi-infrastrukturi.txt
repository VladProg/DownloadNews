В Україні через російську агресію в Україні пошкоджені чи зруйновані 1711 об’єктів культурної інфраструктури.

Як передає Укрінформ, про це повідомляє Міністерство культури та інформаційної політики України.
Найбільших втрат і збитків культурна інфраструктура зазнала у Донецькій, Харківській, Херсонській, Київській, Миколаївській, Луганській, Запорізькій областях та у Києві, ідеться у повідомленні.
Найчисельнішою групою об’єктів культурної інфраструктури, які зазнали пошкоджень чи руйнувань, є клубні заклади (49% від загальної кількості закладів культурної інфраструктури, які зазнали збитків).
Загалом постраждали: клуби – 844, бібліотеки – 603, заклади мистецької освіти – 133, музеї та галереї – 100, театри, кінотеатри та філармонії – 31.
Пошкоджень і руйнувань зазнали об’єкти культурної інфраструктури у 262 територіальних громадах (17,8% від загальної кількості тергромад), зокрема у Донецькій (83%), Сумській (53%), Харківській (52%), Чернігівській (46%), Херсонській (43%), Луганській (42%), Миколаївській (42%), Запорізькій (36%), Київській (26%), Дніпропетровській (19%), Житомирській (12%), Одеській (8%), Хмельницькій (8%), Черкаській (5%), Львівській (4%), Вінницькій (3%), Закарпатській (2%), Полтавській (2%) областях та у Києві.
У МКІП зазначили, що на кінець жовтня 2023 року майже вся територія Луганської та значні частини територій Херсонської, Запорізької та Донецької областей залишаються тимчасово захопленими росіянами. Це унеможливлює обрахунок точної кількості об’єктів культурної інфраструктури, що постраждали.
Як повідомляв Укрінформ, у жовтні в Києві відбулася передача в музейний фонд України культурних цінностей, викрадених російськими загарбниками з тимчасово захоплених територій.
Фото ілюстративне: Телеграм/Юрій Соболевський