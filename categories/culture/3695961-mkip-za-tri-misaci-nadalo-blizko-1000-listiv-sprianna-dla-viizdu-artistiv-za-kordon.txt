Упродовж січня-березня до Міністерства культури та інформаційної політики надійшло понад 1500 запитів для виїзду за кордон, водночас відомство надало близько 1000 листів сприяння.

Про це повідомив міністр культури та інформполітики Олександр Ткаченко в інтерв'ю ЛІГА.net, передає Укрінформ.
"За січень-березень 2023 року до нас надійшло понад 1500 запитів, з них десь 1000 ми надали листи сприяння, ще десь 300 надали роз’яснення, якщо щось не так з документами", - сказав він.
Водночас Ткаченко зауважив, що МКІП налагодило співпрацю з прикордонною службою щодо обміну інформацією про тих, хто виїжджає за кордон та повертається, задля швидкого реагування на ймовірну негідну поведінку. Він підкреслив, що чимало людей самі звітують про своє повернення.
"Якщо людина стоїть на військовому обліку і не поверталася, її мають викликати до військкомату. Якщо людина цього не робить, починають діяти норми закону, згідно з якими вона має бути прямо покарана", - зауважив Ткаченко.
Очільник МКІП нагадав, що міністерство просить надавати пакет документів, що засвідчує дійсність контрактів, збір коштів чи те, що Україна буде достойно представлена на подіях. Також чоловіки мають надати довідку про взяття на військовий облік.
Як повідомлялося, після інциденту зі стендап-коміком Андрієм Щегелем, який виїхав до Туреччини у складі групи на підставі тимчасового дозволу і залишився там, отримавши три повістки, МКІП подало на затвердження уряду більш жорсткий порядок отримання дозволів на тимчасовий виїзд за кордон чоловіків призовного віку.