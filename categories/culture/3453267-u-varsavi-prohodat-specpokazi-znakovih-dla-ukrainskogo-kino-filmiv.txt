У межах благодійного кіномарафону CinemAid Ukraine Charity Film Marathon у Варшаві 9 квітня розпочалися спеціальні покази фільмів, що стали знаковими для українського кіно.

Як передає Укрінформ, за повідомленням пресслужби Держкіно, покази продовжаться і 10 квітня.
Фільми демонструються українською мовою з польськими субтитрами. Покази відбуваються в кінотеатрі Kinoteka Multiplex у Варшаві (Палац Культури і Науки, Plac Defilad 1).
Зібрані кошти будуть перераховані на три напрямки: до фонду "Повернись живим", на підтримку кіноіндустрії країни під час війни, на допомогу постраждалим від війни кінематографістам та їхнім сім'ям.

Також під час марафону відбудуться благодійні покази українських фільмів на онлайн-платформі mojeekino.pl (перегляд доступний на території Польщі).
Подія відбувається під патронатом Посольства України у Польщі. Організатори заходу – Державне агентство України з питань кіно, кінофестиваль Ukraina! Festiwal Filmowy, Польський інститут кіно та кінотеатр Kinoteka.
Зокрема, у суботу, 9 квітня, о 18.00 демонструватиметься фільм "Додому" Нарімаан Алієва. Світова прем'єра стрічки відбулася на 72-му Каннському міжнародному кінофестивалі, де картина брала участь в конкурсній програмі "Особливий погляд". На 10-му Одеському МКФ фільм здобув Гран-прі, у 2019 році стрічку було висунуто від України на здобуття премії "Оскар".
О 20:00 запланований показ фільму "Із зав'язаними очима" режисера Тараса Дроня. Картину визнано найкращим фільмом конкурсу перших і других фільмів (Competition 1–2) Варшавського кінофестивалю, де відбулася світова прем’єра стрічки.
У неділю, 10 квітня, о 13:00 покажуть "Погані дороги" Наталки Ворожбит. Стрічка стала призером 77-го Венеційського міжнародного кінофестивалю, у 2021 році картину було висунуто Україною на здобуття премії "Оскар".
О 15:00 демонструватиметься "Щедрик" Олесі Моргунець-Ісаєнко. Після перегляду відбудеться зустріч із другою режисеркою картини Анастасією Атаманчук та акторами Томеком Собчаком та Поліною Громовою.
На 18:00 запланований показ "Атлантиди" Валентина Васяновича. Фільм здобув перемогу в офіційній конкурсній програмі "Горизонти" 76-го Венеційського міжнародного кінофестивалю. У 2020 році картину було висунуто на премію "Оскар" від України.
О 20:00 відбудеться показ фільму "Черкаси" Тимура Ященка. Фільм отримав Приз глядацьких симпатій на 5-му фестивалі Ukraina! Festiwal Filmowy у Варшаві. Після показу відбудеться зустріч із режисером стрічки Тимуром Ященком.
Як повідомляв Укрінформ, CinemAid Ukraine Charity Film Marathon розпочався 31 березня у столиці Туреччини Анкарі показом фільму Михайла Іллєнка "Толока".
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Деркіно спільно з Українською кіноакадемією, Асоціацією "Дивись українське", Українською Кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", БО БФ "Двері" та ГО "Центр розвитку креативних індустрій".