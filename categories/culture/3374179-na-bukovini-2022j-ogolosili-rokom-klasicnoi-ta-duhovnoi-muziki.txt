Депутати Чернівецької обласної ради проголосували за проєкт рішення, яким оголошують 2022 рік на Буковині Роком української класичної та духовної музики.

Про це у Фейсбуці повідомляє Чернівецька обласна рада, передає Укрінформ.
"Народні обранці 22 грудня більшістю голосів підтримали проєкт рішення, який передбачає проголошення 2022 року в Чернівецькій області Роком української класичної та духовної музики", - йдеться у повідомленні.
В облраді зазначають, що у 2022 році виповнюється 180 років від дня народження основоположника української класичної музики Миколи Лисенка (1842-1912), 140 років від дня народження українського композитора, музично-громадського діяча Кирила Стеценка (1882-1922), 145 років від дня народження українського композитора, автора славнозвісного "Щедрика" Миколи Леонтовича (1877-1921).
Відтак депутати рекомендували головам територіальних громад, керівникам закладів культури та освіти Чернівецької області запланувати та провести тематичні заходи, приурочені до Року української класичної та духовної музики.
Фото: Фейсбук