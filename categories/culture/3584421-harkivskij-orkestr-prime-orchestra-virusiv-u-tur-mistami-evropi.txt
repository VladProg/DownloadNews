Харківський кросовер-оркестр Prime Orchestra з новою програмою Rock Sympho Show вирушив в осінній тур містами Європи.

Українські митці виступають у містах Польщі та Чехії, збираючи кошти на допомогу для жителів Харківської області, передає кореспондент Укрінформу.
Як зазначив у коментарі агентству режисер Prime Orchestra Юрій Рибалка, оркестр планує активно гастролювати і розповідати європейському глядачеві про те, що відбувається в Україні.
“Ми можемо дуже чітко донести те, що війна – це реальність, вона відбувається зараз, в XXI столітті”,- зазначив Рибалка.
Він додав, що дуже часто людей доводиться переконувати і показувати особисто відзняті відео про злочини росіян в Україні.
Фронтмен, вокаліст Prime Orchestra Максим Перехожук наголосив на меті оркестру під час концертного туру – це збір допомоги для України. Він зазначив, що оркестр намагається допомагати українцям, які перебувають на вже звільнених територіях коштами, речами і всі необхідним.
“Наприклад, ми вже зараз допомагаємо Куп’янську”,- сказав Перехожук.
Під час концертів оркестру звучать найкращі композиції світових легенд XX та XXI століть: Led Zeppelin, Deep Purple, Queen, AC/DC, Metallica, Depeche Mode, Rammstein, Nirvana, Coldplay, RHCP, Bon Jovi та інших. Крім того, українські твори звучать у виконані оркестру у власній ексклюзивній інтерпретації.
Концертний тур розпочався у Варшаві. Далі: Злін, Вроцлав, Катовіце, Брно, Прага, Острава, Кельце.
З 2014 року Prime Orchestra підготував 19 програм і дав понад 700 концертів у різних країнах світу. З травня цього року Prime Orchestra дає благодійні концерти на підтримку України за сприяння ЮНЕСКО, Міністерства культури та інформаційної політики України, Міністерства закордонних справ України.
Як зазначають організатори, на зібрані під час цього концертного туру кошти планується придбання мобільних бензинових генераторів, які необхідні зараз у Харківській області.
Фото: prime-orchestra.com