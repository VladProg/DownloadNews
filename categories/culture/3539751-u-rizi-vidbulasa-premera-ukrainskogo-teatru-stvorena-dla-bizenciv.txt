У четвер і п’ятницю в ризькому Dailes teatris був презентований міжнародний проєкт, який об’єднав театри Латвії, Великої Британії та України. Комедія «З цією виставою щось не так» підготовлена спеціально для українських біженців.

Про це повідомляє кореспондент Укрінформу.
Спектакль «З цією виставою щось не так» - прем’єрний хіт сезону 2021-2022 в театрі Dailes. Як пояснив його директор Юріс Жагарс, навесні, коли в Латвію почали прибувати українські воєнні біженці, їх запросили на виставу. Хоча спектакль ішов латиською мовою, українці багато сміялись у цій комедії положень, насиченій гегами і невербальними жартами. Глядачі дякували за запрошення: як сказала одна з жінок, завдяки цій комедії її син-підліток вперше посміхнувся від початку повномасштабної війни.
Після цього Dailes вирішив подарувати цю виставу якомусь українському театру. Ним став київський Театр драми і комедії на лівому березі Дніпра, який на початку червня відкривав у Ризі свої європейські гастролі з виставою «Погані дороги» (вона стала лауреатом Шевченківської премії 2022 року).
Лондонський театр Mischief, який володіє правами на цю виставу, підтримав ідею ризьких колег і надав українцям ліцензію на неї безкоштовно.
Продюсером українського варіанту спектаклю, який уже ставили більш як у 30 країнах світу, стала Лаура Вілцане, завідувачка трупи Театру на лівому березі, котра нині мешкає в Ризі. За її словами, україномовну виставу було підготовлено лише за три тижні. В цій роботі брали участь 16 представників київського театру (з них 10 акторів), які приїхали з української столиці.
Вистава в Ризі була радісно прийнята українськими глядачами. По її закінченні трупа на сцені розтягнула великий український прапор.

Кілька слів глядачам сказав директор, художній керівник київського Театру драми і комедії Стас Жирков. Він підкреслив, що агресія , яку розв’язала росія, - це війна проти українського народу, ідентичності, Української державності, як такої. Тому дуже важливо, щоб частіше звучало українське слово.
Сценічна завіса закривалася під вигуки трупи та залу «Слава Україні!» - «Героям слава!».






У Ризі відбулася прем’єра українського театру, створена для біженців / Фото - Театр Dailes, Олег Кудрін































Міжнародний тристоронній театральний проєкт став можливим завдяки підтримці прихильників: технологічній компанії Tet, сім'ї Пігожніс, SIGNET bank, пенсійному фонду INDEXO, торгівельній мережі Rimi Latvia.
За словами Вілцане, український варіант «З цією виставою щось не так» буде показаний в Ризі 1-2 вересня. Також плануються гастрольні поїздки. Щоправда, в цьому спектаклі досить складні декорації, але, на думку продюсерки, ці проблеми вдасться вирішити.
Виставу The Play That Goes Wrong за п’єсою Генрі Льюїса, Джонатана Сейєра та Генрі Шилдса вже сім років з успіхом показують у театрі Mischief в лондонському Вест-Енді. У 2015 році вона отримала престижну премію Лоуренса Олів’є як найкраща нова комедія року.
Як повідомляв Укрінформ, за даними на 27 липня, у Латвії зареєструвалося близько 35 тис. українських біженців, переважна більшість – жінки та діти.
Фото:@daile.lv / Instagram