Перший концерт з майбутнього міжнародного туру Національного заслуженого академічного народного хору України ім. Г.Г. Верьовки відбудеться у Вашингтоні 6 грудня, в День Збройних сил.

Про це повідомили організатори туру під час конференції з нагоди 80-річного ювілею хору ім. Верьовки, що відбулася у пресцентрі Укрінформу.
Турне відбудеться після того, як хор 18 листопада відсвяткує свій 80-річний ювілей у Палаці Україна. Гастролі триватимуть впродовж місяця у США, Канаді та країнах Європи. Хор вже має запрошення з Італії, Франції та Польщі. Гастролі здійснюються за підтримки Міністерства культури та інформаційної політики.

«Сьогодні МКІП здійснює заходи щодо фінансування діяльності хору. Це робиться державою для того, щоб зберегти ті, на жаль, поодинокі, але найяскравіші прояви української народної культури. Якщо ми відповідальні за сьогодення та майбутнє України, ми маємо забезпечити підтримку хору та інших колективів», - наголосив т.в.о. міністра культури та інформаційної політики Ростислав Карандєєв.

Організаторка міжнародного туру хору імені Верьовки Юлія Гершун зауважила, що місія гастролей благодійна і присвячена ЗСУ, про що свідчить перший концерт хору у Вашингтоні, який відбудеться у День Збройних сил України. Зібрані кошти планують передати на реабілітацію українських військових і постраждалих від російської агресії, а також на системи розмінування.


Гершун повідомила, що в гастролях візьме участь Олександр Усик. За її словами, він «погодився на особливий танок і виконає його з хором».

«У межах цього туру 6 грудня у Вашингтоні відбудеться перше шоу «Ми - Українці». Це буде унікальне шоу в історії українського мистецтва, тому що ми поєднаємо культурний скарб, який несе хор Верьовки, та сучасні мультимедійні технології. Це шоу буде сповнене різних колаборацій, музичних і візуальних експериментів. Мені дуже хочеться, щоб про Україну дізнався весь світ і Україною пишалися самі українці», - сказав режисер-постановник, кліпмейкер та креативний директор Євробачення 2023 Герман Нєнов.

Під час заходу керівник хору імені Григорія Верьовки Ігор Курилів підкреслив, що потрібно розвивати хорове мистецтво в Україні, бо «ще років 30 тому село співало, а зараз вже й не чути, що люди збираються, наприклад, на весіллі, та співають народних пісень».
Проєкт «Ми - Українці» має на меті привернути увагу всього світу до війни в Україні та до проблем, з якими зіткнулися її жителі. І наголосити на важливості систематичної підтримки гуманітарних ініціатив для українців у світі.

Як повідомляв Укрінформ, Національний театр імені Марії Заньковецької у травні виступив на сценах Великої Британії та Ірландії, зібрані під час гастролей кошти будуть передані військовим медикам з Львівської області для придбання "швидкої".
Головне фото veryovka.com