Наприкінці серпня у Києві стартує проєкт "Zincir/Ланцюг - ланки пам'яті", спрямований на популяризацію історії та культури корінних народів України.

Як передає кореспондент Укрінформу, презентація проєкту, приурочена до Дня корінних народів, відбулася в Українському кризовому медіацентрі.
«Наш проєкт складається з трьох великих частин. Перша - це виставковий проєкт, куратором якого є Рустем Скібін. Друга і третя частини присвячені освіті та історії, бо певні стереотипні уявлення щодо історії, культури та традицій кримських татар, які нав'язувалися протягом сторіч історіографією Російської імперії та Радянського Союзу, на жаль, досі існують у свідомості українців», - зазначила керівниця проєкту Ельміра Аблялімова-Чийгоз.
Менеджер проєкту Ерол Велієв розповів, що заходи розпочнуться у кінці серпня на базі трьох майданчиків. Передусім у Кримському Домі презентують роботи художника проєкту Дмитра Доценка - 18 жанрових сцен з життя кримських татар. Також у Київській державній академії декоративно-прикладного мистецтва і дизайну ім. Бойчука відбудуться майстер-класи з гончарства, зокрема, для студентів вишу. Водночас у жовтні у Національному музеї українського народного декоративного мистецтва презентують виставку «Кримськотатарська кераміка - спадщина майстрів».

«У нашій виставці ми б хотіли показати надбання нашого народу. Буде представлено 20 реконструйованих предметів з колекції, які я збирав. Виставка міститиме сучасні рішення, завдяки яким ми хочемо долучити глядача до простору Криму - запахи, звуки, відчуття, фактури», - анонсував куратор виставкової частини проєкту та освітнього лекторію Рустем Скибін.
Просвітницький напрямок проєкту містить аудіовізуальну частину, де спростують 12 міфів про Крим. У цьому контексті організатори розкриють те, як Росія фальсифікувала історичні джерела та переписувала історію кримських міст від завоювання півострова у 1783 році, пояснять, чи є кримські татари корінним народом, чому Крим не є "споконвічною російською землею", а також розглянуть питання депортації кримських татар, караїмів і кримчаків. Також заплановано освітній лекторій «Історія та культура Криму», що складається із 9 лекцій з історії та культури Криму через призму української історії. Просвітницькі лекції проводитимуть разом із виставковими заходами.

«Сама назва проєкту - «Zincir» - «Ланцюг» багато чого поєднує. «Ланцюг» складається з освіти, культури у найширшому сенсі, з подолання того незнання, що породжує страх, який заважає дізнаватися про сусідів і створює наратив, який протягом кількох століть намагається впровадити наш спільний ворог», - підкреслив художній керівник проєкту, директор Кримського Дому Ахтем Сеітаблаєв.

Проєкт реалізується за підтримки Українського культурного фонду.
Як повідомляв Укрінформ, сьогодні, 9 серпня, відзначається Міжнародний день корінних народів світу, встановлений Генеральною асамблеєю ООН у 1994 році У цей день людство віддає належне багатству культур корінних народів та особливому внеску, який вони роблять у сім’ю народів світу.