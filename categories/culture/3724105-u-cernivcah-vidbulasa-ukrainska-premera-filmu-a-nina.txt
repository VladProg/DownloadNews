У Чернівцях відбулася українська прем’єра фільму «Я, Ніна» режисерки Марисі Нікітюк. Цим показом офіційно відкрили кінофестиваль «Миколайчук OPEN».

Про це повідомляє кореспондент Укрінформу.

У фільмі розповідається про життя відомої телезірки, яка захворіла на рак і намагається боротися із цією смертельною недугою. Кіно зняте за мотивами особистої історії відомої телеведучої Яніни Соколової.

Вперше представити українській публіці свій фільм до Чернівців на кінофестиваль приїхали його творці – режисерка Марися Нікітюк, продюсерки Яніна Соколова і Юлія Сінькевич та виконавці головних ролей Ксенія Хижняк, Олексій Тритенко, Макс Панченко і Лілія Нестеренко.
«Ми шалено раді, що ця мить настала у житті нашого фільму. Це дуже правильна історія з огляду на той час, у якому ми зараз живемо. Це історія про боротьбу, про силу, волю, про кохання, розпач і зрештою про перемогу над самим собою. Ми вкладали у цю історію те, що варто жити, що б не сталося, кожний день як останній, вірити і любити та бути впевненим, що добро переможе», – сказала Яніна Соколова перед показом фільму.
Режисерка фільму Марися Нікітюк зізналася, що зараз, під час війни, показана у стрічці історія для неї набула трохи іншого змісту, ніж це було на початку зйомок.
«Ми уже були на завершальному етапі, залишалися лише візуальні ефекти, коли почалося 24 лютого. На досить тривалий час я і не думала, що ми цей фільм завершимо і будемо його показувати. Був такий період невідомості і відчуття непотрібності як митця. Адже кіно не зупиняє кулі і насильство. Але пізніше прийшло розуміння, що мистецтво потрібне. Це також фронт, може навіть остання лінія оборони, яка іде після тилу. Бо навіть якщо ми усі помремо, то знятий фільм чи написана поезія залишаться. Тому я дуже радію з того, що все-таки ми можемо презентувати сьогодні наш фільм українським глядачам», – зазначила режисерка.
За словами творців фільму, світова прем’єра його відбулася на Талліннському міжнародному кінофестивалі «Темні ночі» у 2022 році. Напередодні ж кіно вперше представили українській публіці, а у широкий прокат стрічка вийде вже цієї осені.
Як повідомлялося, у Чернівцях із 15 по 20 червня проходить фестиваль глядацького кіно “Миколайчук OPEN”. На ньому покажуть вісім українських прем'єр.