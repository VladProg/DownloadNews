У німецькій столиці запрацював Український театр, створений після початку росією повномасштабної війни проти України.

Про це повідомила Укрінформу продюсерка та активістка Оксана Снідалова.
«Український театр у Берліні було засновано як особливий спосіб культурного спротиву і оборони українських цінностей поза межами України навесні цього року», - зазначила Снідалова.

Трупа. Фото: Марія Голов‘янко

Вона зауважила, що після початку війни в Німеччину вимушено переселилися тисячі українців, серед яких чимало людей культури та мистецтва. Будучи небайдужими до подій на Батьківщині, режисер Павло Кравців, актриса і театральний педагог Ірина Волошина з Харкова та сама Оксана Снідалова об’єдналися, щоб боротися з ворогом на культурному фронті цієї війни.

Оксана Снідалова, Ірина Волошина, Павло Кравців. Фото: Ukrainisches Theater in Berlin

Спочатку театр діяв як ініціатива для підлітків, більшість з яких втекли до Берліна від війни. Результатом тримісячного курсу акторського мистецтва стали 6 сценічних етюдів у виконанні 8 дівчаток за мотивами їх улюблених фільмів та книжок: «Рапунцель», «Шерлок Голмс», «Гаррі Поттер», «Дім Сови» та «Принцеса Мононоке», а також «Форест Гамп». Батьки та друзі зустріли театральний дебют дітей позитивними відгуками, наразі чекають на продовження.

Вистава. Фото: Олександр Снідалов

Але Український театр у Берліні став прихистком для творчого розвитку не лише дітей, але й дорослих: з числа волонтерок та новоприбулих жінок було сформовано дорослу трупу, якій під керівництвом талановитих і досвідчених режисера та актриси вдалося всього лише за 2 місяці створити сучасну і проникливу виставу «Вакуум». Її прем’єра відбулась 25 червня на малій сцені театру Volksbühne (Народної сцени), зазначила Снідалова.
При цьому вона зауважила, що на тлі високого попиту на українську культуру квитки було розкуплено миттєво, тому приймаючий театр запропонував провести ще один показ 2 липня.

Продюсерка і режисер. Фото: Марія Голов‘янко

Вистава «Вакуум» стала не лише успішним початком роботи Українського театру у Берліні, першого подібного, але й свого роду арттерапією для українських жінок – актрис-початківців, сказала Снідалова.
Вона подякувала всім друзям, які у важкий час підтримують українських дітей і культуру, і висловила сподівання на подальшу плідну співпрацю.
Продюсерка обіцяє нові цікаві вистави.
Фото: Ukrainisches Theater in Berlin