У Києві від ускладнень коронавірусу померло подружжя українських письменників - Тимур і Олена Литовченки.

Про це повідомляє пресслужба видавництва "Фоліо", з яким співпрацювали автори, передає Укрінформ.
"З глибоким сумом повідомляємо, що пандемія коронавірусу забрала життя двох наших талановитих та відданих авторів, з якими ми плідно співпрацювали багато років - Тимура і Олени Литовченків. Дивовижна пара українських літераторів, учасників та переможців багатьох літературних конкурсів та премій, автори кількох десятків книжок пішли з життя майже в один день, проживши разом 37 років", - йдеться у повідомленні.
У видавництві додали, що в їхньому спільному з письменницьким дуетом доробку були 8 історичних романів і 10-томна епопея «101 рік України». Лишились незавершені рукописи наступних романів, які писало творче подружжя, в тому числі книга "Княгиня Ольга".
Донька померлих Людмила повідомила у Фейсбуці, що батьки мали важкі хвороби, які завадили їм вакцинуватися.
Тимур Литовченко — український письменник-фантаст, член Національної спілки письменників України та Національної спілки журналістів України, заступник голови Творчого об'єднання пригодників і фантастів при Київській міській організації НСПУ, керівник клубу любителів фантастики «Чумацький шлях». Автор численних фантастичних творів, а також історичних романів і детективів.
Олена Литовченко є авторкою багатьох оповідань, а у співавторстві з чоловіком - історичних романів.
Письменники були однолітками, мали по 58 років. Олена померла 28-го, а Тимур - 29 жовтня.
Фото: folio.com.ua