З нагоди 150-річчя української співачки Соломії Крушельницької у Львівській національній опері проведуть низку культурних заходів.

Про це повідомляє Укрінформ із посиланням на сайт Міністерства культури та інформаційної політики.
«23 вересня виповнюється 150 років з дня народження славетної оперної діви, що відзначатиметься разом з усім світом, адже ця ювілейна дата входить до переліку пам’ятних дат під егідою ЮНЕСКО. Львівська національна опера, яка з 2000 року названа іменем співачки, до ювілею відомої українки готує цикл святкових подій. Серед них – Гранд концерт за участі відомого італійського диригента, а також опера, драма та балет, що присвячені співачці, й лекція-концерт, виставка, презентація книги і навіть концерт юних музикантів», - йдеться у повідомленні.
Усі події, присвячені Соломії Крушельницькій, триватимуть у Львівській національній опері з 23 вересня по 2 жовтня і відбуватимуться за підтримки Міністерства культури та інформаційної політики України.
Партнери заходів – ЮНЕСКО, Державне агентство України з питань мистецтв та мистецької освіти, Посольство Італійської Республіки у Києві, Інститут італійської культури в Києві, Міжнародний фестиваль Джакомо Пуччіні, Музично-меморіальний музей імені Соломії Крушельницької у Львові, Львівський державний музичний ліцей імені Соломії Крушельницької. Інформаційні партнери – Радіо Культура, ФМ Галичина.
Впродовж святкування ювілею Соломії Крушельницької можна буде більше дізнатися про її життя і творчість, зокрема, цьому буде присвячена виставка на першому балконі театру «Історія тріумфу», відкриття якої відбудеться у день уродин, а також на лекції-концерті «Відома та невідома Крушельницька». Відомі твори світового мистецтва – опера «Мадам Баттерфляй» Дж. Пуччіні, балет «Повернення Баттерфляй» Дж. Пуччіні – М. Скорика, драма «Саломея» Н. Давидовської відбудуться на головній та камерній сценах театру на честь співачки. А ще Соломія постане і на сторінках нової книги Олександра Балабка «Кімоно для Баттерфляй», презентація якої відбудеться у Дзеркальній залі театру.
Закриватимуть цикл ювілейних подій два концерти: італійського гітариста-віртуоза Сімоне Онніса, що виконає, зокрема, в інструментальному перекладі відомі оперні арії; вражатимуть також і наймолодші музиканти Львова, що навчаються в музичному ліцеї імені Соломії Крушельницької, та присвятять патронесі своє виконання.
Соломія Крушельницька – українська оперна співачка та національна легенда, чий надзвичайний голос та неповторність акторського перевтілення підкорили серця мільйонів людей – від Львова до Варшави, від Одеси до Парижа, від Мілана, Неаполю до Каїра, Барселони, Лісабону та Буенос-Айреса.