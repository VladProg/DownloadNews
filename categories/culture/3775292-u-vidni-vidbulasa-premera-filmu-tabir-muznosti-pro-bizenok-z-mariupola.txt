У столиці Австрії відбулася прем'єра короткометражки "Табір мужності" про дівчинку Мілану з Маріуполя та її бабусю Ольги, чиї життя скалічила російська війна.

Як повідомляє кореспондент Укрінформу, показ документальної стрічки, яка з 15 жовтня доступна на стримінговій платформі Netflix, відбувся в ресторані GRND у присутності представників української громади та дипломатів.
Фільму, знятий режисером Максом Лоу, розповідає про життя двох українських біженок – дівчинки Мілани та її бабусі Ольгу – у літньому гірському таборі в австрійських Альпах. Табір для психологічної реабілітації постраждалих від війни українських родин було організовано фондом Mountain Seed Foundation (MSF), заснованим колишнім американським морпіхом Нейтаном Шмідтом та українкою Іриною Приходько.






У Відні пройшла прем’єра фільму "Табір мужності" про вражені війною українські родини / Фото: Василь Короткий, Укрінформ




























"Ми дуже раді, що американський режисер Макс Лоу, відзняв фільм про наш табір та Мілану з Ольгою. Він зробив цю історію відомою, адже стрічка виходить на Netflix, і це дуже важливо – ми не хочемо, щоб забували про Україну і про війну, що триває зараз в нашій країні", - сказала в коментарі кореспонденту агентства Ірина Приходько після презентації "Табору мужності".
За її словами, ідея проведення літніх таборів у горах в реабілітаційних цілях належить другу їхньої родини, колишньому морпіху США Нейтану Шмідту. Учасник війни в Іраку стикнувся з сильним постравматичним стресовим розладом, подолати який йому вдалося за допомогою гір та скелелазіння.
"Ми з чоловіком організовували відпочинок в Австрії для дітей загиблих учасників АТО у 2019 році, коли тільки-но сюди приїхали. Потім родина Нейтана, з якою ми дружимо, і які раніше жили в Україні, вирішила підтримати цю ідею та спільно заснувати фонд для допомоги українським сім’ям, передусім дітям, які постраждали від російської агресії. Це було у 2021 році, а в 2022-му почалося повномасштабне вторгнення РФ, і місія нашого фонду стала ще більш нагальною та важливою", - зазначила Приходько.
Для участі у літньому таборі в австрійських Альпах торік було запрошено сім’ї вимушених переселенців з найбільш постраждалих регіонів. "Це були родини з Маріуполя, які пережили облогу міста, з Харкова, який перебував під постійними обстрілами, та Бучі, які зазнали російської окупації. У двох сімей з Дніпра війна забрала рідних. Тобто ми шукали тих, кому дійсно потрібна психологічна допомога і хто має сильну травму. Скелелазіння та підкорення вершин дозволяє перебороти страх та вселити впевненість у себе. Окрім того, у нашому таборі працює волонтером кваліфікований психолог – професор Єльського університету Аміт Орен, який допомагає учасникам в лікуванні їхніх душ", - розповіла співзасновниця MSF.
За її словами, знайомство з маленькою Міланою та її бабусею Ольгою з Маріуполя відбулося під час одного із заходів арттерапії від MSF у Братиславі, і саме тоді їх було запрошено до табору в Альпах. Згодом організатори дізналися детальніше про їхню історію: Мілана втратила маму (а Ольга – доньку) під час російського обстрілу з "Градів" мікрорайону "Східний" 24 січня 2015 року. Трирічна на той час дівчинка опинилася під завалами, і її дивом було врятовано. Однак вона втратила ніжку і, переживши кілька страшних операцій, наново вчилася ходити. У 2018 році київський стрітарт-художник Саша Корбан створив її портрет на багатоповерхівці у Маріуполі, але після окупації міста у 2022 році мурал "Мілана" був знищений росіянами.
"І коли ми розповіли цю історію Максу Лоу, це його дуже вразило та зацікавило, тому що він сам мав схожу травму, втративши батька. І він приїхав у наш табір зробити фільм, історію про Мілану та її трагедію", - сказала Приходько.
Вона додала, що 2023 року участь у літньому таборі в горах узяли 29 родини загиблих українських воїнів. Також знову були запрошені Мілана з бабусею. "Ми побачили, що цього разу у Мілани вже більше впевненості в собі, вона переборює себе і свій страх, і ми раді цьому прогресу", - зазначила співзасновниця MSF.
На прем’єру у Відні запросили головних героїнь, які зараз мешкають у Братиславі. "Фільм вийшов дуже чутливим. Дивовижний режисер, який дуже відчуває людський біль. І те, що він відтворив у цьому фільмі про нас – це дуже дорого коштує. Ми також дуже дякуємо фонду, який дійсно став для нас великою родиною. Світ не без добрих людей, як у нас кажуть в Україні. Але ви – найщиріші, і навчила нас бути мужніми та сміливими", - сказала пані Ольга після показу стрічки.
Подивитися "Табір мужності" можна на Netflix за посиланням.