Міністерство культури та інформаційної політики разом із майстрами і громадськістю проведе моніторинг життєздатності елементів нематеріальної культурної спадщини, що дасть змогу оцінити стан кожного з них.

Як передає Укрінформ, про це повідомляє пресслужба МКІП.
“Сьогодні, 12 жовтня, відбулась інформаційна сесія в межах моніторингу життєздатності елементів нематеріальної культурної спадщини. Мета події – представлення методології й очікуваних результатів носіям ремесел, майстрам, залученим спеціалістам та зацікавленим організаціям, а також напрацювання форм збору даних про збитки”, - йдеться в повідомленні.
Т. в. о. міністра культури та інформаційної політики Ростислав Карандєєв наголосив на важливості охорони живої спадщини українців, адже це прояв української ідентичності, традицій та способу життя. Сьогодні збитки оцінюються, поряд з іншим, і за міжнародними методиками, зокрема у тісній співпраці з ЮНЕСКО. Це дасть можливість після війни відстоювати в міжнародних судах відшкодування збитків, які спричинила агресія РФ.
“Війна створює серйозну загрозу для нематеріальної культурної спадщини. Окрім розграбування росією українських музейних колекцій, ми втрачаємо спеціалістів. Тому цей комплекс заходів важливий для оцінки збитків, зокрема й у вимірі людських ресурсів. Адже сьогодні для нас важливо зберегти людей – майстрів, носіїв унікальних знань, та надати їм відповідні умови для роботи й розвитку”, – зауважив він.
За словами Карандєєва, важливою частиною моніторингу є залучення громадськості та спільнот, які практикують та є носіями нематеріальної культурної спадщини.
“Саме вони мають самобутні знання та досвід, які допоможуть нам краще зрозуміти стан культурної спадщини та визначити її потреби. Нематеріальна культурна спадщина сьогодні така ж важлива, як й інша частина нашої культури. Адже це, першою чергою, наша ідентичність. Це те, що вирізняє нас в європейському контексті та відрізняє від ворога”, – підкреслив т. в. о. міністра.
Так, ініційоване цьогоріч МКІП проведення розширеного моніторингу стану елементів нематеріальної культурної спадщини дасть змогу оцінити стан кожного елемента та спланувати майбутні заходи втручання.
Також зібрану інформацію планують використати, аби залучити донорські кошти для підтримки життєдіяльності елементів, або для проведення заходів негайного втручання.
Як повідомляв Укрінформ, у Національному музеї народної архітектури та побуту України відбувся фестиваль "Жива культура - живий світ", присвячений 20-й річниці Конвенції ЮНЕСКО про охорону нематеріальної культурної спадщини.
Фото: МКІП