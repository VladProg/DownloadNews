У понеділок, 17 квітня, стали відомі імена запрошених артистів, які виступатимуть у фіналі Євробачення-2023.

Як передає Укрінформ, про це повідомляє Суспільне.
«На сцену 67-го пісенного конкурсу вийдуть українські зірки Євробачення - Kalush Orchestra, Go_A, Jamala, Тіна Кароль та Verka Serduchka. Шоу відбудеться в британському Ліверпулі від імені України у суботу, 13 травня», - йдеться в повідомленні.
«Оголошення гостьових номерів півфіналів та фіналу - це важлива віха у підготовці до позаконкурсної частини Євробачення. Адже Євробачення - це не лише виступи представників 37 країн-учасників, а й широка програма виступів за участю запрошених гостей - номери-відкриття, інтервал-акти, відеовставки, включення. Завдяки тісній співпраці Суспільного Мовлення з BBC цьогоріч ця частина шоу буде багатою на українську культуру, адже Україна перемогла у Євробаченні-2022. При тому це ще не всі сюрпризи, які чекають на глядачів у травні, - деякі моменти ще на етапі підготовки. Частина з них буде оголошена незабаром, а певні несподіванки глядачі побачать уже в прямих трансляціях. Тим часом технічні репетиції в арені «Ліверпуль» розпочинаються вже цього тижня, тож Євробачення-2023 буквально на порозі», - зазначила голова делегації України на Євробаченні Оксана Скибінська.
Гранд-фінал цьогорічного конкурсу відкриють переможці Євробачення-2022 Kalush Orchestra з потужним виступом під назвою «Голоси нового покоління».
«Ми чекали на наш виступ у Ліверпулі відтоді, як минулого року його оголосили містом проведення конкурсу. Це місто з всесвітньо відомою музичною спадщиною, і ми щасливі, що нарешті можемо оголосити, якою честю для нас буде виступити там. Хоча ми засмучені, що не змогли привезти Євробачення до нашої країни, ми вдячні Великій Британії за те, що вона приймає цей конкурс від нашого імені. Ми виступимо задля кожного українця, щоб нагадати, що кращі часи й перемога нашої країни ще попереду, а також щоб показати світові, за що бореться Україна», - зазначили Kalush Orchestra.
Після завершення виступів усіх 26 фіналістів на сцену шоу в Ліверпулі вийде Sam Ryder, учасник Євробачення-2022 від Великої Британії, який посів другу сходинку на минулорічному конкурсі в Турині.
Завершальним інтервал-актом Євробачення-2023 стане перфоманс під назвою The Liverpool Songbook (Ліверпульська збірка пісень). Організатори зберуть на одній сцені шість зірок Євробачення минулих років, щоб відсвяткувати внесок міста проведення цьогорічного конкурсу у світову поп-музику.
Переможці Євробачення 2018 та 2019 років ізраїльтянка Netta і нідерландець Duncan Laurence, а також представник Італії на Євробаченні у 2019 та 2022 роках Mahmood, представниця Швеції 2022 року Cornelia Jakobs, представник Ісландії у 2021 році Daði Freyr та представниця Великої Британії на Євробаченні-1993, ліверпульська співачка Sonia повернуться на сцену конкурсу, щоб переосмислити класичні ліверпульські хіти.
Як повідомляв Укрінформ, пісенний конкурс «Євробачення-2023» пройде у Ліверпулі після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, викликані російським вторгненням.
Півфінали конкурсу відбудуться 9 та 11 травня, а фінал - 13 травня. Україну на конкурсі представлятиме гурт TVORCHI з піснею Heart of Steel.
Фото: ВВС