У Чернівцях проведуть ретроспективний кінофестиваль Миколайчук OPEN, він розпочнеться із фільму, зрежисованого легендою українського кіно Іваном Миколайчуком "Така пізня, така тепла осінь".

Про це в коментарі Укрінформу повідомила PR-директорка фестивалю Тася Пугач.
За її словами, кінофестиваль пройде в Чернівцях з 15 до 19 червня, стартує в День народження Миколайчука.
"У день народження Івана Миколайчука, 15 червня, глядачі побачать на великому екрані його режисерську роботу «Така пізня, так тепла осінь» (1981). Це історія кохання, що ввійшла до списку 100 найкращих українських фільмів усіх часів. Головну жіночу роль у цій картині виконала Галина Сулима (Щебивовк), яка і представить фільм" - повідомила вона.
Наступний день, 16 червня, буде присвячений пам’яті литовського режисера Мантаса Кведаравічюса, який загинув від рук російських окупантів у Маріуполі у квітні 2022 року. Відвідувачі й відвідувачки Миколайчук OPEN побачать його документальну роботу «Маріуполіс» (2016), над продовженням якої режисер працював під час повномасштабного вторгнення. Також у цей день покажуть «Парфенон» (2019) – єдиний ігровий фільм, який зняв Мантас. Картини представлять продюсерки проєктів Ганна Паленчук («Маріуполіс») та Наталя Лібет («Парфенон»).
Вхід на всі події Миколайчук OPEN буде безкоштовним, але за умови попередньої реєстрації. Покази відбуватимуться в Культурно-мистецькому центрі ім. Івана Миколайчука в місті Чернівці.
Також під час фесту відбуватиметься збір коштів на потреби підрозділів учасників команд фільмів, представлених у лайнапі, які зараз служать у ЗСУ.
Детальна програма кінофестивалю на офіційному сайті Миколайчук OPEN. Організатори закликають за можливості відвідати покази, поспілкуватися з творцями та вкотре нагадати собі, що ми боремося не лише за наші землі, а й за нашу культуру.​Адже навіть під час війни українське кіно продовжує жити.
Як повідомлялося, у Чернівцях створять інтерактивний Музей науки.
Фото: Культурно-мистецький центр імені Івана Миколайчука