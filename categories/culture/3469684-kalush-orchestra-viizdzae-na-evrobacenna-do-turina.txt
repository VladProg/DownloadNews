Kalush Orchestra, який представлятиме Україну на Євробаченні, після європейського турне, у четвер виїджає до італійського Турина, де вже 10 травня відбудеться перший півфінал Євробачення.

Про це під час пресбрифінгу в медіацентрі «Україна» у Львові повідомила голова делегації України на Євробаченні Оксана Скибінська, передає кореспондент Укрінформу.
«Вже сьогодні ми виїжджаємо в напрямку Турина, і нас чекають два дуже напружені тижні з насиченою офіційною програмою. Це насамперед - репетиції, перша відбудеться вже 30 квітня, після чого буде онлайн пресконференція. 4 травня у нас знову буде репетиція і вже велика відкрита пресконференція. Тобто, це буде велика робота, як на сцені, так і поза нею. У будь-якому разі ми розуміємо неполітичний характер конкурсу, але, відповідаючи на запитання преси, ми просто розповідаємо про нас, про те що болить, особисті історії, які є в членів гурту. А зацікавленість іноземних ЗМІ дуже велика. І це ми відчули ще під час туру Європою», - сказала Скибінська.

Нещодавно Kalush Orchestra повернувся з промотуру до «Євробачення-2022». Вони відвідали Ізраїль, Нідерланди, Іспанію та Польщу, де збирали кошти на допомогу Україні. Після повернення в Україну музиканти поїхали в Ірпінь, де виступили просто неба.
«Нещодавно ми їздили в промотур, відвідали декілька країн Європи у межах Євробачення, але в нашому випадку, це також був тур на підтримку України. Ми відмовилися від віджеінгу і замість ефектів використовували QR-код на весь екран. І так збирали кошти для ЗСУ на «Повернись живим» і ще кілька офіційних благодійних фондів. Відчули велику підтримку», – розповів засновник і фронтмен гурту Олег Псюк.
Він також зазначив, що під час виступу на Євробаченні у гурту будуть інші костюми та постановка.
«Інші костюми, інша постановка, але пісня та сама. Панамка залишається точно, синьо-жовта символіка також, але стримано, костюми будуть відрізнятись на 50%. Наскільки я знаю, мама ( їй присвячена пісня - ред.) не їде на Євробачення, але, якщо чесно, я й не знав, що вона буде на Нацвідборі», – сказав Псюк.
Як повідомляв Укрінформ, Євробачення-2022 відбудеться в італійському м.Турині, участь у ньому візьмуть 40 країн. Перший півфінал відбудеться 10 травня, другий – 12 травня, а фінал – 14 травня. Україна виступить під номером 6, а представлятиме нашу країну гурт Kalush Orchestra з піснею Stefania.
Пряму трансляцію українці зможуть побачити на телеканалі UA:Культура та діджитал-платформах Суспільного мовлення.