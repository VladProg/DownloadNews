Міністерство культури та інформаційної політики винесе на розгляд уряду Концепцію створення Національної електронної бібліотеки України.

Як повідомляють у МКІП, тимчасова робоча група з питань створення Національної електронної бібліотеки України опрацьовує проєкт розпорядження КМУ «Про схвалення Концепції створення Національної електронної бібліотеки України», передає Укрінформ.
«Концепція створення Національної електронної бібліотеки України має максимально відповідати інтересам українців та можливостям держави. Необхідно розуміти бюджет на реалізацію цього проєкту, тому сподіваюсь, що найближчим часом робоча група надасть орієнтовні фінансові розрахунки», – сказав т. в. о. міністра культури та інформаційної політики України Ростислав Карандєєв.


Ростислав Карандєєв / Фото: МКІП


Зазначається, що автори концепції запропонували модель функціонування електронної бібліотеки з урахуванням закордонного досвіду. Як наголошують у міністерстві, це має бути потужна інформаційна система загальнонаціонального рівня охоплення. Також бібліотека матиме централізоване управління.
Над підготовкою документа працювала група осіб з числа членів робочої групи, які є реалізаторами грантового проєкту від ЮНЕСКО зі створення Національної електронної бібліотеки України. Він реалізується ВГО «Українська бібліотечна асоціація» у співпраці з Міністерством культури та інформаційної політики України.
Як повідомляв Укрінформ, у Національній бібліотеці України ім. В.І. Вернадського презентували книгу «Enemy Archives...» («Ворожі архіви...»), де англійською мовою перекладено 161 документ про діяльність ОУН і УПА й протиповстанські операції радянських спецслужб.
Перше фото: Shutterstock