У столичному кінотеатрі "Жовтень" відбувся показ документального фільму "Діти, які вже ніколи", у якому розслідуються смерті українських дітей, яких убили російські солдати.

Про це повідомляє кореспондент Укрінформу.
"Серед історій немає більш чи менш цінних - вони всі страшні. Коли ми говоримо про 504 вбиті дитини - на сьогодні офіційно підтверджену цифру Офісом Генерального прокурора, - нам важливо пам'ятати, що "504" - це не цифра, це - імена, це - долі, це - зруйновані мрії про майбутнє. Цифри мають здатність деперсоналізувати, і нам важливо повертати в цю цифру життя, розповідати про кого саме йдеться", - сказав автор фільму журналіст Данило Мокрик.

Фільм-розслідування ґрунтується на історіях 12-річного Владислава Магдика з Київщини, 10-річної Катерини Вінарської з Харківщини та 15-річного Михайла Устянівського з Херсонщини, яких розстріляли російські солдати зі стрілецької зброї. Протягом фільму батьки та родичі загиблих дітей розповідають про обставини трагедій. Експертами фільму стали журналіст-розслідувач Олег Батурин, голова Центру громадянських свобод Олександра Матвійчук, фахівець зі зброї Микола Микулич, а також прокурори із зазначених регіонів.
Автор підкреслив, що для команди було важливо показати системність подібних російських злочинів в Україні.
Стрічка "Діти, які вже ніколи" створено онлайн-виданням the Kyiv Independent, робота над нею тривала 5 місяців. Фільм можна подивитися українською та англійською мовами на Ютубі.
"Фільм важкий - його зараз важко дивитися, його було важко створювати. Значна частина цієї роботи полягає у суцільному зануренні в біль. Але такі фільми потрібно створювати, їх потрібно дивитися. Якщо ми це бачимо, документуємо, говоримо про це не лише в Україні, а у всьому світі, то вони (російські злочинці - ред) за це заплатять», - зазначила головна редакторка онлайн-видання the Kyiv Independent Ольга Руденко.
Як повідомляв Укрінформ, дружина Президента України Олена Зеленська звернулася до ООН, аби допомогли повернути з Росії в Україну дітей, викрадених з тимчасово окупованих територій. При цьому вона заявила, що понад 19,5 тисячі українських дітей були депортовані або примусово вивезені країною-агресором.