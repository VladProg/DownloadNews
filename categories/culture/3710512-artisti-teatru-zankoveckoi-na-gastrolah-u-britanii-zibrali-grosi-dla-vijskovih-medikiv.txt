Національний театр імені Марії Заньковецької виступив на сценах Великої Британії та Ірландії, зібрані під час гастролів кошти будуть передані військовим медикам з Львівської області для придбання "швидкої".

Як передає Укрінформ, про це Міністерство культури та інформаційної політики повідомляє у Телеграмі.
“З 28 по 30 квітня відбувся благодійний тур творчої групи театру імені Марії Заньковецької містами Великої Британії та Ірландії з виставою “Наталка Полтавка”, - ідеться у повідомленні.

Зокрема 28 квітня актори грали виставу у Манчестері у народному домі “Дніпро”, 29 квітня — в Дубліні (Ірландія), у професійному театрі Tommy Leddy Theatre.

30 квітня у Лондоні “Наталка Полтавка” представляла Україну в театрі з 200-літньою історією Clapham Grand. На сцені цього театру виступали знаменитості опери та довгий час актор німого кіно Чарлі Чаплін.

Квитки на усі вистави були розпродані задовго до приїзду акторів.

За гастролі театр отримав прибуток у 8 тисяч фунтів.
Як повідомляв Укрінформ, благодійний інклюзивний концертний проєкт “Відчинилося життя”, який відбувся у Львові та Тернополі, за участі оркестру Національного театру імені Марії Заньковецької та незрячих солістів зі всієї України, зібрав 400 тис. грн для одного із підрозділів Сил спеціальних операцій.


Фото: МКІП