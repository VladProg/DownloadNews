Буковинські театральні актори наприкінці червня поїдуть в Італію, де зіграють виставу "Фаустпатрон" у Венеції, Мілані і Римі. Під час гастролей збиратимуть кошти на допомогу дітям, які постраждали від війни.

Про це у Фейсбуці повідомила Чернівецька обласна рада, передає Укрінформ.
"Театр на захисті миру. Проєкт із такою назвою буковинські актори реалізовуватимуть в Італії. 24-30 червня вони зіграють артгаузну виставу «Фаустпатрон» у Венеції, Мілані та Римі. Головна мета гастролей – збір коштів на допомогу дітям в Україні, які постраждали від війни", - йдеться у повідомленні.

Вистави йтимуть українською мовою з додаванням італійської. Також кожному глядачу, який не володіє українською, дадуть друковане лібрето з перекладом. Вхід на постановку вільний, а подякою буде донат на благодійність.
Крім того, для дітей та підлітків на час вистави працюватиме простір з аніматорами, де вони із задоволенням та користю проведуть час.
Проєкт "Театр на захисті миру" має на меті через мистецтво показати глядачам в Італії те, як українське суспільство проживає і протистоїть викликам, які спровокувала збройна агресія.
Фото: Марія Ігнатюк/Суспільне Чернівці