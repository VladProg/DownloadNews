Від національного журі України Польща не отримала жодного бала Євробаченні-2022. Це сколихнуло соціальні мережі. А в журі відповідають, що голосуванням жодним чином не хотіли образити країну, яка нам зараз найбільше допомагає.

До складу журі від України на пісенному конкурсу «Євробачення» увійшло п’ять членів. Очолив його український продюсер, саунд-продюсер, аранжувальник, звукорежисер Вадим Лисиця, передає Укрінформ.

«Жодних можливостей впливати на рішення одне одного не мав ні один член жюрі, а тим більш головуючий. Тому Польща та інші країни отримали ті самі оцінки, що заслужили, на думку кожного з суддів. Платню за це ніхто не отримував. Ніяких преференцій, та інших заохочень ніхто не мав. Хто бажає наступного разу бути суддею - звертайтесь до Суспільного мовника. Як голова жюрі - я точно готовий нести відповідальність за демократичний вибір, зроблений цього року. За гуманітарну, воєнну, та фінансову допомогу Україні ми є і будемо вдячні Польському народу вічно! Але ж це ніяк не пов‘язані речі», - написав Лисиця у Фейсбуці.
Після чого отримав шквал несхвальних коментарів, яких на даний момент вже понад тисяча: «Сором не лише перед Україною та Польщею, але й перед всім світом», «Калуш - герої. Ви - зрадники!», «Ваші пояснення просто не тримаються купи!», «Ганьба» та ін.
Окрім Лисиці, до складу національного журі Євробачення -2022 увійшов Андрій Капраль - співак, соліст вокальної формації «Піккардійська терція», аранжувальник, автор пісень, лауреат Національної премії України імені Тараса Шевченка в галузі музичного мистецтва, заслужений артист України. Він теж пояснив свою позицію у Фейсбуці, проте пост забажав залишити закритим, але Укрінформ отримав скріншоти.



Капраль теж пише, що його покликали оцінювати виступи конкурсантів як фахового музиканта, а не як політика.

«Мій вибір став моїм судилищем, хоча я дав Польщі 7-ме місце з 24-ох! Як обробляються бали, я не знаю. Вирок проти мене почав діяти миттєво. Навіть не уявляв, що з сьогоднішнього дня стільки людей почне мною цікавитися. Кожен в житті за щось несе відповідальність. Повірте, образити поляків я не хотів», - написав Капраль.
Представниця складу журі зі Львова – співачка Ірина Федишин – у свою чергу, каже, що Польщу не ображала, а віддала їй 10 балів із 12 можливих. На перше місце вивели Велику Британію. Але в коментарях зазначається, що на фото, яке вона оприлюднила, показано не бали, а місце.
Серед коментарів на адресу Федишин теж ажіотаж: «Якщо вас там було 5,то середнє арифметичне 0 не може бути. Бачу, що у жюрі не лише проблеми зі слухом, а й арифметикою», «Якщо ви віддали Польщі 10 балів, то чому офіційно не заявили про це, не оскаржуєте і не заявляєте, що бали погано порахували», «Ну і "професійне журі" у нас, яке не може розібратися, що за 10 поставила. Це не десять балів, а десяте місце».


Додамо, що національні журі кожної країни - учасниці Євробачення голосують під час генеральних репетицій за день до першого чи другого півфіналу та фіналу.
Також до складу національного журі увійшли Андрій Яцків — мультиінструменталіст, диригент, художній керівник Академічного інструментального ансамблю «Високий Замок» Львівської національної філармонії, отримав відзнаку Gremmy як продюсер за найкращий саундтрек 2019 року до серіалу «Чорнобиль» та Лук’ян Галкін — український кінознавець та кінокритик, викладач Національного університету театру, кіно і телебачення імені Карпенка-Карого, виконавчий продюсер телеканалу UA: КУЛЬТУРА, головний редактор та співзасновник інтернет-медіа Moviegram». Вони поки не повідомили, чи віддавали свої голоси Польщі.
Водночас українські глядачі свої 12 балів віддали саме польському конкурсанту.
Як повідомляв Укрінформ, гурт Kalush Orchestra переміг у фіналі Євробачення-2022. Найбільшу кількість балів – 12 - Україні віддали національні журі Польщі, Молдови, Латвії, Румунії, Литви. Українське національне журі свої 12 балів віддало Великій Британії.