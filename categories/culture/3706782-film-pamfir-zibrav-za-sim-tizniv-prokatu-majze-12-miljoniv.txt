Стрічка “Памфір” за сім тижнів прокату зібрала майже 11 440 055 грн, а кількість проданих квитків становить 77 499.

Як передає Укрінформ, про це Державне агентство України з питань кіно повідомляє у Фейсбуці.
Прокат фільму триває у Києві та Львові. У Держкіно пропонують скористатись нагодою переглянути глибоку українську драму, що тримає у напрузі до останньої хвилини й залишає за собою слід після перегляду.
Події розгортаються у західних областях України напередодні традиційного карнавалу Маланка. Режисер та автор сценарію фільму — Дмитро Сухолиткий-Собчук. За сюжетом, Памфір повертається додому після тривалої відсутності, щоб возз’єднатися з сім’єю. Безумовна любов сім’ї Памфіра має побічну дію і змушує його звернути на ризикований шлях з незворотніми наслідками.
Виробництво фільму підтримали Держкіно, Польський інститут кіно (PISF), Французький національний центр кіно CNC (Aide aux cínemas du monde), Чернівецька обласна державна адміністрація та міжнародні фонди Visions Sud Est, Hubert Bals Fund та Goteborg Film Fund.
Міжнародна промоція здійснюється за підтримки Українського інституту, German Films та Goteborg Film Fund. Дистриб’ютором в Україні виступає компанія FILM.UA Distribution.
Як повідомляв Укрінформ, у квітні “Памфір” увійшов до числа переможців 47-го Міжнародного кінофестивалю у Клівленді (США).
Кадр із фільму "Памфір"