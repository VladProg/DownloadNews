Кабінет Міністрів утворив організаційний комітет з підготовки та проведення в Україні Євробачення у наступному році.

Як передає Укрінформ, про це повідомляє пресслужба Міністерства культури та інформаційної політики.
"10 червня уряд утворив Організаційний комітет з підготовки та проведення в Україні у 2023 році пісенного конкурсу Євробачення. Співголови оргкомітету - прем'єр-міністр України та керівник Офісу Президента України, їх заступник - міністр культури та інформаційної політики", - йдеться у повідомленні.
Зазначається, що комітет буде координувати дії органів виконавчої влади, інших державних органів, підприємств, установ і організацій під час підготовки та виконання заходів, пов'язаних з проведенням конкурсу.
“Європейці продемонстрували підтримку України, коли голосували серцем за наших представників. В результаті ми втретє виграли Євробачення. Завдяки гурту Kalush Orchestra ми отримали нагоду вимагати миру українцям. Ми будемо організовувати Євробачення в умовах воєнного стану, тому потрібно дуже швидко розпочати роботу. Адже маємо провести пісенний конкурс на належному рівні”, - сказав міністр культури та інформаційної політики Олександр Ткаченко.
Як повідомляв Укрінформ, 15 травня український гурт Kalush Orchestra переміг у фіналі Євробачення-2022. Це третя за рахунком перемога України у цьому конкурсі за весь час — після Руслани у 2004 році та Джамали у 2016-му.