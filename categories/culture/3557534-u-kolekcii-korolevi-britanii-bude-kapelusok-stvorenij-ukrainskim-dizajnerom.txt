Перша заступниця міністра закордонних справ України Еміне Джапарова передала послу Великої Британії Мелінді Сіммонс український капелюх дизайнера Руслана Багінського для королеви Єлизавети ІІ.

Про це вона повідомила у Фейсбуці, передає Укрінформ.
Джапарова зауважила, що завдяки рішучому опору українського народу російському агресору, сміливості та патріотизму Україна встановлює тренди в різних сферах на різних континентах, а інтерес до України посилив інтерес і до всього українського – історії, традицій, мови, культури.

Перша заступниця міністра також відзначила допомогу амбасадорів української фешн-дипломатії у відкритті дверей, в які інколи не так просто достукатися політикам.

«Серед них, звичайно, Руслан Багінський – всесвітньо відомий дизайнер головних уборів та аксесуарів, про капелюшок від якого мріють світові селебритіс. З нагоди Дня Незалежності та на знак глибокої вдячності за послідовну підтримку Великою Британією України у нашій боротьбі проти агресора Руслан створив унікальний вишуканий капелюшок для Її Величності королеви Великої Британії Єлизавети II, який нещодавно передали Мелінді Сіммонс», - поінформувала Джапарова.

«Пишаємося, що український капелюх від Багінського – тепер частина колекції головних уборів Її Величності», - додала дипломат.
Нагадаємо, 24 серпня Україна відзначає День Незалежності.
Із 24 лютого в Україні триває повномасштабна російська збройна агресія.