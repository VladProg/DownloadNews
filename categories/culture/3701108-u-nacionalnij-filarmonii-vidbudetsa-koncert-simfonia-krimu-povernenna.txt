У Національної філармонії України 12 травня відбудеться концерт «Симфонія Криму. Повернення».

Про це йдеться на сайті Національної філармонії України, передає Укрінформ.
«Мистецький проєкт «Симфонія Криму. Повернення» покликаний не тільки познайомити з кримськотатарською академічною симфонічною музикою високого ґатунку, але й підкреслити єдність країни, відкрити двері до недоступних сьогодні, через тимчасову окупацію Криму рф, – культурних скарбів півострова», - йдеться в дописі.
Автор ідеї Олександр Рудько зазначив, що у цьому проєкті використовуються різноманітні виразні засоби, щоб якомога точніше проартикулювати ті теми, про які раніше мовчали або говорили недостатньо.
«В музиці Ельвіри Емір закладені глибинні болі й радості кримськотатарського народу. Слово – це незаангажований погляд на Крим і його культуру: поезія Адама Міцкевича лягає дуже точно й стилістично ідеально поєднується з музикою. Відеоряд покликаний візуально висвітлити ключові події життя народу за останні 250 років. Таким чином, музика, слово і візуальна частина створюють цю Симфонію Криму», - зазначив Рудько.
У проєкті, зокрема, беруть участь Академічний симфонічний оркестр Національної філармонії України; диригент, музичний керівник проєкту Ділявер Осман; автор ідеї, виконавець (художнє слово) Олександр Рудько; Академічна хорова капела українського радіо.
Як повідомлялося, 11 травня в межах EuroFestival відбудеться прем'єра нового альбому Джамали «QIRIM».
Фото: uk.wikipedia