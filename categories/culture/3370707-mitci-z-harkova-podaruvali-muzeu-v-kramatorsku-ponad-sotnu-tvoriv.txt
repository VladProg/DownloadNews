Понад 100 творів мистецтва зібрали харківські митці в подарунок Донецькому обласному художньому музею, який зараз діє у Краматорську.

Про це повідомляє кореспондент Укрінформу.
"Протягом кількох днів художники зібрали для донецьких колег 108 творів - картини, графічні роботи, кераміку, батік. В акції взяли участь 35 митців, у тому числі народний художник України Віктор Ковтун", - розповіла під час передачі робіт директор Харківського художнього музею, заслужений працівник культури України Валентина Мизгіна.
За її словами, усі подаровані роботи гідні зайняти почесні місця у найкращих музеях країни: "Але сьогодні ми починаємо благодійну акцію поповнення фонду Донецького музею і бажаємо йому повернути славу повноцінного культурного центру, який буде популяризувати твори не тільки українських, а й світових митців. До речі, нам вже зателефонували колеги з Києва, питали, чи можна взяти участь в акції. Тож готуйтеся, любі колеги з Донеччини, до прийому нових подарунків".






Харківські митці поповнили фонд музею у Краматорську / Фото: В'ячеслав Мадієвський, Укрінформ


































Своєю чергою директор Донецького обласного художнього музею Олена Фідря згадала: "Нам не вдалося вивезти з Донецька жодного предмета з фонду нашого музею, а це було понад 15 тисяч предметів мистецтва. З часу відновлення роботи музею у Краматорську у 2015 році ми маємо у фонді 179 робіт, це подарунки художників Донецької області. Ми дуже вдячні харків'янам за допомогу. Віримо, що відновлений музей знову приверне увагу шанувальників мистецтва, хоча й зараз він проводить багато виставок, культурних заходів, зустрічей з митцями-земляками".
За словами Фідрі, вже завтра усі передані харків'янами твори доправлять до Краматорська, й вони займуть належне місце у колекції музею.
Завідувач сектора виставок Харківського художнього музею Євгеній Олексієнко розповів кореспонденту Укрінформу, що він сам родом з Донеччини: "Зворушений тим, як у Харкові збирали картини для поповнення фонду Донецького музею. Є серед подарунків і моя робота - пастель "Сонечко встає" ("Святі гори"), і я щасливий, що можу хоча б так передати привіт рідній українській Донеччині".