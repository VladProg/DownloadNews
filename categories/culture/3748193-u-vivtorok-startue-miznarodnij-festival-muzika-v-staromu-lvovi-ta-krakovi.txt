З 15 по 31 серпня відбудеться Х Міжнародний проєкт «Музика в старому Львові та Кракові» - фестиваль партнерства та солідарності.

Про це кореспондентові Укрінформу повідомила пресслужба Львівської національної філармонії ім. Мирослава Скорика.
«Дуже особливою є формула, яка була закладена в основі концепції фестивалю. Йдеться про виконання видатними солістами та колективами високої класики та шедеврів світової музики в храмах, історичних та пам'ятних місцях, ознайомлення з особливою атмосферою історико-архітектурних пам'яток європейської культури та історії Львова і Кракова, доступність. Цьогорічний Міжнародний фестивальний проєкт «Музика в старому Львові та Кракові» буде ювілейним - десятим і триватиме з 15 до 31 серпня», - зазначили у філармонії.

Уперше фестиваль «Музика в старому Львові» стартував у серпні 2014 року в партнерстві з відомим та авторитетним у світових, зокрема європейських музичних колах, польським фестивалем з півстолітньою історією «Музика в старому Кракові». Ідея одночасного проведення фестивалю у Кракові та Львові належить Народному артистові України, засновнику Академічного камерного оркестру «Віртуози Львова» Сергію Бурку. Цю ідею з ентузіазмом підтримали засновник і директор Краківського фестивалю Станіслав Галонський та видатний український диригент, народний артист України, лауреат Національної премії Т. Шевченка професор Юрій Луців.

Постійними учасниками Львівського і Краківського фестивалів є камерний оркестр «Віртуози Львова», камерний хор «Глорія», «Collegium Zieleński», «Krolewski Rorantysci». Неодноразово в фестивальних концертах брав участь Маріупольський камерний оркестр «Ренесанс». Також учасниками є симфонічний оркестр Краківської Бетховенської Академії, Івано-Франківський та Рівненський камерні оркестри, Белфастський філармонічний хор, Галицький камерний хор, Ельжбета Стефанська (клавесин, Краків), Наталя Свириденко (клавесин, Київ), скрипалі: Богдана Півненко, Євген Кострицький, Лідія Шутко, Остап Шутко, альтисти: Валентина Пришляк, Андрій Савич, органісти: Олена Мацелюх, Роман Перуцький (Польща), Владислав Шиманський (Польща), Петер Плани (Чехія), Гейл Арчер (США), Оксана Рапіта (фортепіано), Андрій Карпяк (флейта), Лукаш Длугощ (флейта, Краків), солісти – Маріанна Лаба, Софія Соловій, Наталія Дитюк, квартет «Дудаліс», Софія Іванова (музикознавець) та багато інших відомих музикантів.
Окрім унікальності та духовної місії, проєкт також має багато досягнень. Зокрема, у межах фестивалю у Львові та Кракові відбулася прем'єра опери Дмитра Бортнянського «Сокіл» (керівник Наталя Свириденко), реалізовано багато ексклюзивних проєктів: «Органна майстерня Яна Слівінського», «Нова квадромузична система», «Музика в княжому Львові», «Музична історія Львова», «Кавова кантата» та низка інших.
Як повідомляв Укрінформ, минулого року у Львові 15 -28 серпня відбувся IX Міжнародний фестиваль «Музика в старому Львові». В програмі представили сім унікальних подій, кожна з яких демонструвала багатовимірність, різноманітність та унікальність музичної культури міста.



Фото: пресслужба Львівської національної філармонії