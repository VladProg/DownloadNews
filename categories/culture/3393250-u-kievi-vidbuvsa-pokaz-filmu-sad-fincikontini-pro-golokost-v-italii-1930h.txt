У День пам’яті жертв Голокосту 27 січня в столичному в кінотеатрі «Жовтень» відбувся спеціальний показ оскароносного фільму «Сад Фінці-Контіні», присвяченого трагічним подіям в Італії кінця 30-х років.

Як повідомляють кореспонденти Укрінформу, показ організований Київським міжнародним кінофестивалем «Молодість».

“Кінофестиваль “Молодість” разом із посольством Італії та Італійським інститутом культури в Україні вже другий рік поспіль організовує спеціальний вечір у День пам’яті жертв Голокосту — найбільшої, мабуть, трагедії ХХ сторіччя. Трагедії, яка своїм відлунням і сьогодні є для нас дуже болючою і важливою темою. Фестиваль “Молодість” неодноразово показував фільми, присвячені цій темі. І я сподіваюсь, що в майбутньому зрозуміють ці уроки минулого і пам’ятатимуть цю трагедію, яка не має повторитися”, - сказав на брифінгу, що передував події, генеральний директор КМКФ «Молодість» Андрій Халпахчі.
У свою чергу головний рабин України Яків Дов Блайх подякував організаторам та учасникам проєкту і наголосив, що дуже важливо пам’ятати та не забувати про цю трагедію.

“Дуже важливо знати про цю трагедію не тільки через минуле, а й через майбутнє. І всі засоби є правильні, щоб пам’ятати про це. Звичайно, через культуру ми можемо дізнаватися більше, завдяки фільмам ми можемо відчувати це, через трагедії ми маємо духовно перейнятися цим, помолитися за тих, кого втратили в Бабиному Яру і взагалі під час Голокосту”, - підкреслив він.
Директор Італійського інституту культури в Україні Едоардо Крісафуллі передав вітання учасникам та гостям від Посла Італійської Республіки в Україні П’єра Франческо Дзадзо. Він зазначив, що в Італії законом встановлено День пам’яті, щоб згадати Голокост, — 27 січня, в день, коли 1945 року війська Першого Українського фронту звільнили в’язнів найбільшого гітлерівського концтабору смерті Аушвіц.

“Для нас моральний та політичний обов’язок — пам’ятати це. У фільмі «Сад Фінці-Контіні» ми можемо спостерігати, якими розгубленими були євреї Італії, коли були встановлені закони Беніто Муссоліні 1938 року. Але головне — це послання надії, тому що цінності італійської конституції, які є також цінностями Європейського Союзу, Європейської цивілізації, наголошують на рівності всіх людей і на боротьбі з дискримінацією. Тому перш за все ми пам’ятаємо, але ми також знаємо, що з попелу цих жахливих подій народилася нова Європа”, - сказав Едоардо Крісафуллі.
Він також наголосив, що єврейська спільнота зробила величезний внесок у світову та європейську культуру. І як приклад, окрім фільму, в програмі заходів відбудеться концерт, створений спеціально до цієї дати, що транслюватиметься онлайн, в якому прозвучить традиційна єврейська музика та музика єврейських композиторів за участі композитора і кларнетиста Габріеля Коена, піаніста П'єтро Луссу та співачки Барбари Ерамо.

Фільм «Сад Фінці-Контіні» видатного італійського режисера Вітторіо Де Сіка здобув премію «Оскар» як найкращий фільм іноземною мовою у 1972 році, нагороду «Давид ді Донателло» та низку інших престижних фестивальних та професійних кінонагород.



Події фільму відбуваються наприкінці 1930-х років у місті Феррара на півночі Італії. Саме тоді уряд Муссоліні ухвалює закони, які утискають права єврейського народу, на євреїв в Італії починається справжнє полювання, люди змушені ховатися, їм заборонене усе людське. Багата й аристократична єврейська сім'я Фінці-Контіні впевнена, що ці процеси та закони її не зачеплять. Молоді люди відмовляються вірити в небезпеку, що насувається, і можливість війни.
Фото: Павло Багмут, Укрінформ, moked.it