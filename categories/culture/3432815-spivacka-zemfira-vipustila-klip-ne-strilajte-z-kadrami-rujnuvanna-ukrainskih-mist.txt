Російська співачка Земфіра оприлюднила нове відео на пісню «Не стріляйте» (2005), де показала документальні кадри руйнування російськими агресорами мирної інфраструктури України.

Як повідомляє Укрінформ, кліп викладено в Ютуб-каналі співачки.
Чотирихвилинний кліп, у якому Земфіра грає на синтезаторі і співає, супроводжується кадрами бойових дій в Україні, починаючи з висадки російського десанту в Гостомелі. Потім ідуть кадри українських міст, що руйнуються російськими обстрілами та бомбардуваннями. Цей відеоряд триває півтори хвилини. Ще пів хвилини – кадри жорстких затримань російськими силовиками учасників антивоєнних акцій у Росії.

Після початку росією війни проти України співачка різними способами висловлювала свій протест. Пізніше повідомлялося, що Земфіра покинула Росію.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
В Україні запроваджено воєнний стан, оголошено загальну мобілізацію, країна дає відсіч загарбникам.