У Чернівецькій області видали збірку вибраних творів загиблого у боях з російськими окупантами військового з Новодністровська Едуарда Голенока. Гроші від продажу книги передадуть на потреби ЗСУ.

Про це у Фейсбуці повідомила Чернівецька обласна рада, передає Укрінформ.
"Він писав вірші, пісні, прозу, був талановитим художником та музикантом. На Буковині видали збірку вибраних творів новодністровця, воїна Едуарда Голенока, який загинув торік на Донеччині", - йдеться у повідомленні.

Загиблий на війні буковинець залишив по собі близько 600 творів, які родина вирішила віддати до друку.
Вперше книжку презентували ще 19 липня, у день народження захисника. Перші примірники подарували друзям. Однак були охочі придбати збірку, тож додрукували ще партію.



Гроші, які виручать від продажу книги «Вибране», сім’я Едуарда Голенока перерахує на потреби 97 батальйону сил ТРО, 107 окремої бригади, де служать новодністровці.