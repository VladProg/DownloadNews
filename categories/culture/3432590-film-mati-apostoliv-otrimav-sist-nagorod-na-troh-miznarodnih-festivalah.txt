За минулий тиждень фільм "Мати Апостолів" режисера Зази Буадзе отримав шість нагород на трьох міжнародних фестивалях.


Як передає Укрінформ, про це повідомляє пресслужба Держкіно.
Зазначається, що "Мати Апостолів" визнали як "Найкращий фільм" 2nd Paradise Film Festival (Угорщина) та 5th Golden Wheat Awards (Туреччина). А одразу чотири нагороди – "Найкращий фільм", "Найкраща музика", "Найкращі костюми", "Найкращий трейлер" – присудив 4thRome Prisma Film Awards (Італія).
«У ці складні для України часи ми, творці фільму "Мати Апостолів", продовжуємо активну роботу в інформаційному полі. Ми вже отримали підтвердження про цьогорічну участь фільму в десятках світових фестивалів. Світ підтримує Україну, хоче бачити правду, готовий підтримати нас у нашій боротьбі! І фільм "Мати Апостолів" розповідає цю правду: тисячі людей подивилися нашу стрічку і дізналися, що відбувається в Україні. Ми отримали багато слів підтримки та побажань скорішої перемоги! І ці нагороди є доказом небайдужості світу до нашої трагедії!» - коментує продюсер картини Дмитро Овечкін.
Як повідомлялося, фільм знятий за реальними подіями, які відбувалися на сході України в 2014-2015 роках. У пошуках сина-льотчика, чий літак було збито над окупованою територією, мати потрапляє у пекло війни і не тільки шукає сина, але й, маючи в серці велику любов і милосердя, змінює всіх, кого зустрічає на своєму шляху.
Станом на листопад 2021 року фільм отримав 25 нагород за менш ніж рік від прем’єрного показу в США, Канаді, Італії та в українському Маріуполі.
Режисер - Заза Буадзе, сценаристи - Ратха Макеєнкова і Заза Буадзе, продюсер Дмитро Овечкін. В ролях: Наталія Половинка, Богдан Бенюк, Олександр Пожарський.
Виробництво — студія «Золоте Руно» за підтримки Міністерства культури та інформаційної політики України. Промокампанія відбувається за підтримки Державного агентства України з питань кіно.