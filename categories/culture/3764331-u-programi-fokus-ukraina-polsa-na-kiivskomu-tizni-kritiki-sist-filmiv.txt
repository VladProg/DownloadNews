Сьомий Київський тиждень критики представив програму «Фокус: Україна – Польща» – добірку актуальних фільмів, які відображають кінопроцес обох країн, з його жанровими та авторськими пошуками.

Про це Укрінформу повідомили у кінокомпанії «Артхаус Трафік».

«На фестивалі відбудуться прем’єри очікуваних українських стрічок, які заявили про себе на Берлінале, в Роттердамі та Венеції, а також нових робіт від знаних польських кінематографістів», – зазначили організатори заходу.
Програма створена у співпраці українських та польських кінокритиків.
Відбір українських картин здійснювала польська сторона, представлена головредом кіножурналу «Екрани» Мілошем Стельмахом, кіножурналісткою, членом Міжнародної федерації кінопреси (ФІПРЕССІ) та Європейської кіноакадемії Мартою Балагою, а також кінокритиком та доценткою Центру порівняльних досліджень цивілізацій Ягеллонського університету Ельжбетою Ольжацькою. Після показів польські кінокритики модеруватимуть обговорення з українськими творцями.
Відбір польських стрічок здійснили куратори Київського тижня критики Дарія Бадьйор, Станіслав Битюцький, Сергій Ксаверов і Анна Дацюк, які також модеруватимуть обговорення.
Фільми програми «Фокус: Україна – Польща»:
● «Ля Палісіада» – дебютний повний метр Філіпа Сотниченка, відомого своїми короткометражними фестивальними хітами «Технічна перерва» і «Цвях». Знята в жанрі пострадянського нуару, ця стрічка розповідає про розслідування вбивства міліціонера, яке розгортається за лічені місяці до скасування смертної кари. Світова прем’єра картини відбулася на великому європейському фестивалі класу «А» — Роттердамському, де вона здобула приз Міжнародної федерації кінопреси. На Київському тижні критики відбудеться національна премʼєра фільму.
● «Назавжди-назавжди» – ще один український повнометражний дебют у секції. Це стрічка Анни Бурячкової, відомої режисерки кліпів, у доробку якої – роботи для «Океану Ельзи», Джамали, Onuka, СТАСІК і Brutto. Події картини розгортаються у 1990-х роках у Києві, а в центрі сюжету – підлітки, їхні надії, сподівання та кохання у перші роки відновленої незалежності України. Світова прем’єра фільму відбулася на Венеційському кінофестивалі в конкурсі Orizzonti Extra. У межах програми «Фокус» відбудеться українська прем’єра стрічки.
● «Ти мене любиш» – другий повний метр Тоні Ноябрьової («Герой мого часу»). Це історія дорослішання, яка розгортається напередодні падіння СРСР. Головна героїня стає свідком розлучення батьків, розпаду однієї країни та народження іншої. Світова прем’єра відбулася на Берлінале в межах програми «Панорама», а українська – на Одеському міжнародному кінофестивалі, де виконавиця головної ролі Карина Химчук отримала Спеціальну відзнаку національного конкурсу за найкращу жіночу роль. У межах Київського тижня критики відбудеться київська прем’єра фільму.
● «Дівчина з…» – спільна робота Малгожати Шумовської («Снігу більше не буде», «Обличчя / Рило») та Міхала Енглерта («Снігу більше не буде»). У центрі сюжету – мешканець невеликого містечка, який намагається бути хорошим чоловіком і батьком. З часом він відчуває гендерну дисфорію та вирішує стати на шлях здобуття особистої свободи. Але перепонами стають труднощі в сімейному житті та складні відносини в оточенні. Стрічка була вперше показана в офіційній програмі Венеційського кінофестивалю.
● «Зелений кордон» - фільм Агнєшки Голланд («Ціна правди»). Картина розповідає про велику гуманітарну кризу на кордоні Польщі та Білорусі, спричинену білоруським диктаторським режимом, що пропагандою заманює біженців, охочих потрапити до ЄС. У цій прихованій війні переплітаються життя активістки, молодого прикордонника та сім'ї сирійських біженців. На Венеційському кінофестивалі у 2023 році, де відбулася світова прем’єра стрічки, «Зелений кордон» було відзначено Спеціальним призом журі.
● «Іа» – стрічка Єжи Сколімовського, історія життєвих поневірянь очима тварини. Головний герой фільму – допитливий сірий віслючок Іа із сумними очима, зірка пересувного цирку. Через раптові обставини він змушений вирушити у подорож Європою, а шляхом йому траплятимуться добрі та злі люди. Картина побачила світ на торішньому Каннському кінофестивалі, де здобула приз журі та приз за найкращий саундтрек. Цьогоріч стрічка отримала номінацію на Премію «Оскар» у категорії «Найкращий міжнародний фільм».
Київський тиждень критики – міжнародний фестиваль арткіно, кураторами якого є українські кінокритики. Програма події складається з кількох секцій: окрім програми «Фокус: Україна – Польща» фестиваль уже оголосив міжнародну ретроспективну секцію «Людина з кіноапаратом», присвячену залаштункам кіноіндустрії, та українську ретроспективну секцію «Жіноча роль», присвячену знаковим акторкам і створену спільно з Довженко-Центром. Незабаром також буде представлена міжнародна програма з хітами головних світових кінофестивалів. Традиційно в межах події відбудеться нагородження премією «Кіноколо».
Сьомий Київський тиждень критики проходитиме з 12 до 18 жовтня у кінотеатрі «Жовтень».
Київський тиждень критики відбувається за підтримки Українського культурного фонду.