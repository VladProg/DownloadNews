У Запоріжжі презентували арт-проєкт, який має назву "Броня", в рамках якого волонтери та художниці перетворили військові каски на справжні витвори мистецтва.

Про це повідомляє з місця події кореспондент Укрінформу.
“Ідея проєкту полягає у перетворенні предметів військової амуніції, які вже не придатні для використання у армії, на арт-об'єкти. На першому етапі проєкту об'єктами для творчості запорізьких художниць стали німецькі сталеві шоломи старого зразка”, - розповів організатор проєкту, волонтер Денис Астаф’єв.
За задумом, експозиція має бути виставлена в кількох музеях України та Європи і доповнена іншими предметами амуніції. Частину з них планується продати на благодійному аукціоні, а отримані кошти витратити на купівлю техніки і спорядження для добровольчого формування територіальної громади Запоріжжя "Азов".

Майстриня Анна Волкова зазначила, що працювала над свої витвором впродовж тижня, і це було важко не стільки технічно, як морально.
“З кожним рухом пензля ти пам'ятаєш, що це військова каска. Зараз йде війна, проливається кров, хочеться, щоб все це скоріше закінчилось, щоб люди не вмирали. Мені хотілось притягнути це, малюючи яскравими фарбами. В композиції поєднані певні елементи, які символізують єдність українців, які об’єднались заради перемоги”, - пояснює майстриня.
Подивитись на роботи прийшли і представники добровольчого формування “Азов”. Командир формування, ветеран АТО Михайло Пирог зазначив: якщо поглянути на всі роботи, то можна побачити, що на першому місці - яскраві та життєрадісні барви, наповнені впевненістю в перемогу.
“Важливо показати і жахіття війни, і розуміння того, що будь-яка ніч закінчиться і настане світлий день”, - наголосив він.






У Запоріжжі військові каски перетворили на арт-об'єкти / Фото: Дмитро Смольєнко, Укрінформ





































Ветеран також виділив одну з робіт, яка має назву “Покоління майбутнього”. Авторка - Людмила Кирилюк.
“Неймовірна робота, я коли побачив, то в мене відібрало мову. Зобразити майбутнє життя на військовій касці - для мене це неосяжне. Це душа українців, в кожній роботі. Тож ми переможемо обов’язково”, - сказав він.
Авторки створили 15 робіт про Україну та російсько-українську війну.