У Києві та Львові відбулася прем’єра твору відомого українського композитора Євгена Петриченка «Concerto Grosso з позитивом» у виконанні колективу «Liatoshynskyi Capella: Early Music Ensemble» Національного будинку музики.

Про це повідомляє кореспондент Укрінформу.
Концерти відбулися у Києві та Львові та стали частиною програм двох фестивалів класичної музики: «Київ Музик Фесту» та «Контрасти», що проходить у Львові.
«Concerto Grosso з позитивом» — це цикл інструментальних та вокальних творів на тексти Володимира Вакуленка, Вікторії Амеліної, Романа Меліша, Олександра Козинця та Надії Косаревич.

«Сучасний простір перенасичений войовничою енергією, і на те є абсолютно зрозумілі причини. Енергія «Concerto grosso з позитивом» є прямо протилежною, вона має відновлювати та відроджувати в людині дуже прості та зрозумілі речі, про які ми часто забуваємо і які часто губляться: споглядання заходу сонця, дотик до коханої людини, відчуття затишку та сімейної захищеності» - сказав Петриченко.
Він упевнений, що «Concerto Grosso з позитивом» — це терапевтичний твір, який нагадує на про важливі цінності.
Liatoshynskyi Capella: Early Music Ensemble використовував під час концерту історичні інструменти доби бароко: клавесин, теорбу та власне позитив – портативний орган. Керівник колективу Наталія Хмілевська зазначила, що переживання та емоції, якими настільки наповнена музика бароко, дуже близькі сучасним людям.

«Ми так само відчуваємо біль, страждання, радість, смуток, розчарування, захоплення та любов… Події, трагедії, і звичайні, здавалось би інтимні історії людей, які прочиняють свої почуття нам, стають неймовірно близькими через спільні переживання в музиці. Магічним чином вони впливають на нас та стають частиною історії не тільки кожного учасника колективу, а й кожного, хто входить в цей спільний простір щирого музикування та слухання», - сказала Хмілевська.

Проєкт «Concerto Grosso з позитивом» з’явився завдяки підтримці Українського культурного фонду. Важливою художньою складовою концертної програми став віртуальний вимір – це доповнена реальність, яку кожен глядач створював за допомогою мобільного застосунку від команди Advin.
Кожен із 12 номерів проілюстрував графічний дизайнер Руслан Мотько. У його роботах можна розпізнати фантастичних звірів Марії Примаченко, героїв Поліни Райко, квіти Катерини Білокур, образи з художніх полотен Анжеліки Рудницької та графіті Banksy.
У команді Advin розповідають, що головною метою було створити візуальний та слуховий лейтмотив кожного номеру, який би залучив до взаємодії кожного глядача з доповненою реальністю.
«Завданням "із зірочкою" для нас було створення AR-історій так, щоб кожна з них виглядала на сцені гарно, незалежно від сценічного світла. А також візуалізувалась поруч з виконавцем та відтворювалась з ним як єдине ціле композиції», — кажуть розробники.
Фото: Національний будинок музики