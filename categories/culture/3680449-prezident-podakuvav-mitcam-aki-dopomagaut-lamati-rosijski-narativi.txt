Президент Володимир Зеленський подякував усім українським митцям, які допомагають дипломатам і журналістам протидіяти російським наративам.

Про це він сказав під час зустрічі з діячами культури та мистецтва у 209-ту річницю від дня народження Тараса Шевченка, відео з якої опубліковане на Телеграм-каналі глави держави, передає кореспондент Укрінформу.
"Я дякую всім митцям, хто допомагає, особливо тим, хто в окопах, і тим, хто своє життя віддав цьому, і також тим, хто за кордоном допомагав журналістиці і дипломатії створювати хвилю підтримки, щоб Україна не була на самоті, тому що на самоті перемогти росію складно. І зараз ми великою командою йдемо із західними партнерами. Ця хвиля має вплив на посилення держави - і фінансово, і зброєю", - сказав Зеленський.

Відео: ОП

Він подякував митцям також за порушення тематики "хто винен у війні і хто агресор, а хто захищає свій суверенітет".


"Зламати інформаційний наратив "рашки" змогли і митці, і дипломатія.., і культура, і журналістика. Хотів за це подякувати", - сказав Президент.


Під час зустрічі обговорювалися шляхи поглиблення взаємодії між державою та представниками культурної сфери.

Зеленський наголосив, що важливо продовжувати культурну, просвітницьку роботу, яка сприяла б посиленню підтримки України з боку партнерів і всього світу. Президент запропонував напрацювати рекомендації та необхідні кроки, які мають бути підтримані з боку держави.
Як зазначає Офіс Президента, захід відбувся у змішаному форматі: наживо в ОП та у режимі відеоконференції. До розмови долучилися відомі артисти, актори театру та кіно, художники, журналісти, продюсери, керівники культурних інституцій та профільних державних установ.
Міністр культури та інформаційної політики Олександр Ткаченко зауважив, що багато запрошених від перших днів повномасштабного вторгнення росії брали безпосередню участь в обороні держави й нині ведуть боротьбу в культурній сфері.
Він зазначив, що за останній рік попри повномасштабне російське вторгнення відбулося понад 50 прем’єр в українських театрах, було проведено сотні виставок творів мистецтва, знято десятки документальних фільмів, музичних кліпів, написано десятки музичних творів, проведено багато концертів на передовій.
«Особливо вдячні всім тим, хто зібрався сьогодні тут. За те, що продовжували творити, проводили концерти в бомбосховищах, на станціях метро, надавали майданчики для переміщених мистецьких колективів», – сказав міністр.
Крім того, за його словами, за кордоном відбулося понад 3 тисячі культурних і мистецьких заходів: виставок, концертів, фестивалів. На його переконання, важливо продовжувати таку активну діяльність у сфері культурної дипломатії й налагоджувати зв’язки між українськими та європейськими культурними інституціями.
Під час зустрічі також ішлося про присудження Шевченківської премії 2023 року. Голова Комітету з Національної премії України імені Тараса Шевченка Юрій Макаров акцентував, що за час агресії росії проти України, особливо з початку повномасштабного вторгнення, з’явилася велика кількість літературних творів та іншого культурного продукту про війну. Тож Комітет запропонував передбачити номінації саме для творів, створених під час війни й на воєнну тему.
«Я повністю підтримую. Важливо не втратити людей, які стільки всього зробили в час війни. Важливо показати цим людям, що всі бачать і відзначають твори, створені під час війни, а також їхніх авторів», – зазначив у цьому зв'язку Президент.
Президент Володимир Зеленський також наголосив на необхідності створення різноманітного культурного контенту, аби у світі не виник інформаційний вакуум щодо України.
“Дуже хочеться, щоб про цю війну говорили і після нашої перемоги. І говорили ті люди, які в цей час захищали нашу державу. Важливі і кіно, і театр, і музика, і література, і журналістика. Всі ті, хто є свідками або брав участь, захищав на тому чи іншому фронті державу Україна, щоб вони заповнили цей простір. Ті, хто знає, як це було, ті, хто безпосередньо брав участь. Дуже хотілося б українського контенту, і саме від тих людей, які активні в цьому і мають повагу”, - сказав Президент.
Він наголосив, що важливо, аби хвиля зацікавленості Україною інформаційна підтримка не зменшувалася.
“Як тільки хтось забуває про Україну за кордоном, чесно кажучи, уповільнюється процес підтримки України. Тому ми маємо думати над тим, як ще можемо посилити цю хвилю після року повномасштабної війни”, - сказав глава держави.
За його словами, потрібен різноманітний культурний контент, аби не утворилося інформаційного вакууму, який може бути заповнений людьми, які не лише не мають стосунку до України, а відверто просувають російські наративи.
Як повідомлялося, щороку 9 березня в Україні відзначається день народження Тараса Шевченка - українського поета, художника, мислителя.


Фото: ОП