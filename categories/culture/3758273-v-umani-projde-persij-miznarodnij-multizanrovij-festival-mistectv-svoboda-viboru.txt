З 18 вересня по 15 жовтня в Умані на Черкащині пройде перший міжнародний мультижанровий фестиваль мистецтв "Свобода вибору".

Презентація фестивалю мистецтв "Свобода вибору. Умань. 2023" відбулася під час круглого столу в Укрінформі.
У його рамках будуть представлені десятки артпроєктів у різних жанрах, проведені круглі столи та пресконференції. Зокрема, відбудеться відкриття експозиції художниці Міюкі Нішизава (Японія).
Мета фестивалю "Свобода вибору" – емоційно підтримати містян та гостей міста, озвучити чіткий месидж для друзів та ворогів, що життя, в тому числі і культурне, в Україні триває, співдружність різних громад та народів, що багато століть населяють Україну, слугує зміцненню держави та наближенню перемоги над ворогом.
"Більшість виставок буде проходити у заповіднику "Стара Умань". Буде дуже багато патріотичних картин, які надихають. Це необхідно нашій країні. Є виставки, на які приходять люди і відпочивають. Тобто знімають психологічний стрес, який зараз є у багатьох. В Умані багато переселенців, людей, які відірвані від своїх домівок або у яких немає домівок. Фестиваль – це місце, де вони можуть морально відпочити", – підкреслив директор Державного історико-архітектурного заповідника "Стара Умань" Владислав Давидюк.
Твори, представлені у виставкових експозиціях, резонують як із сучасною ситуацією в країні, так і зі спогадами про мирні часи та сподіваннями на швидку Перемогу та відновленням родинного побуту українців.
У фестивалі візьмуть участь 50 митців з України, Ізраїлю, США, Японії, Естонії, Литви. Основна частина заходів відбудеться у Державному історико-архітектурному заповіднику "Стара Умань", ще частина – в Уманському педагогічному університеті.
"Одна з виставок, яка буде представлена, має назву "Бонсай.Едем". Виставка "Бонсай.Едем" – це перформаційне мистецтво, яке народилося на початку 60-х років. Це мистецтво, де сенси народжуються в процесі взаємодії з глядачем і можуть постійно змінюватись. Це мистецтво, яке задіює не тільки раціональну здатність людини, скільки працює з емоційною і тілесною природою людини", – зазначила культуролог Галина Мєднікова.
Також запланований проєкт, який називається "Арт Умань. Три мелодії", де будуть розкриті три теми: війни, гармонії та миру, унікальності Уманщини та Черкащини загалом.
Крім того, у рамках фестивалю пройдуть виставки "Спогади і мрії", "Біла ворона", "Душа і тіло. Разом до перемоги", "Напівпровідникові сни", "Це моя війна", "Єврейська тема в творчості династії Химичів" тощо. Також відбудеться книжковий день у Центральній бібліотеці для дорослих.
Організатор фестивалю "Свобода вибору" – Благодійна організація "Благодійний фонд "Добре серце Київ" за підтримки Уманської міської ради.