Членство російських оперних театрів в асоціації Opera Europa призупинили.

Як передає Укрінформ, про це Міністерство культури та інформаційної політики повідомило в Телеграмі.
У МКІП нагадали, що ще на початку березня зусиллями Державного агентства з питань мистецтв та мистецької освіти і керівників українських оперних театрів та філармоній, які входять до складу асоціації, був створений та оприлюднений відкритий лист з проханням підтримати Україну та засудити агресію російської федерації.
Тоді асоціація закликала мистецьку спільноту росії бути сміливішою та не мовчати щодо подій в Україні, а також ініціювала підтримку українських митців, організовуючи концерти солідарності за участі українських артистів.
«Проте до початку літа жодних заяв з боку російських членів асоціації Opera Europa так і не пролунало. Тому в червні, після тривалих дискусій та обговорень, за активної підтримки керівників багатьох театрів-партнерів рішенням Ради директорів асоціації та Генеральної асамблеї було призупинено членство російських оперних театрів в Opera Europa», - зазначили у МКІП.
Opera Europa є провідною організацією з обслуговування професійних оперних труп та оперних фестивалів по всій Європі (понад 200 членів із 40 країн).
У МКІП подякували спільноті за підтримку та розуміння.
Як повідомляв Укрінформ, у березні професійна асоціація Opera Europa висловила солідарність з Україною та запустила новий проєкт на її підтримку і закликала митців не мовчати щодо російської агресії проти України.