До Дня Незалежності у Софії Київській презентували сім картин народного художника Володимира Козюка, написані в межах проєкту «Україна крізь віки».

Про це повідомляє кореспондент Укрінформу.
«Від мізинського браслета доби палеоліту до етнографічних предметів 20 століття - це все наша історія, за якою стоять люди. Вона сформувала нашу ідентичність, яку ворог хоче знищити. Але представлені сьогодні роботи висвітлюють все наше історичне багатство й засвідчують, що українці мають міцне коріння та потужну платформу для майбутнього розвитку України», - зауважив науковий керівник проєкту, етнограф Віктор Косаківський.






У Софії Київській відкрили художній проєкт «Україна крізь віки» / Фото: Володимир Тарасов, Укрінформ.




























Виставка проходить у Митрополичому будинку на території Софії. Перед глядачами - сім картин, які уособлюють регіони України, зокрема центральні землі, південно-східний та північно-східний регіони, Поділля, Таврію, Галичину й Карпатський край.
Художник зізнався, що ідею створення подібного проєкту виношував 30 років і задля цього вчився живопису. Він підкреслив, що реалізацією цієї ідеї завдячує своїй команді, до якої увійшли викладачка образотворчого мистецтва Одеської державної академії будівництва та архітектури Євгенія Божко, а також її студентки - Ольга Тяжелова та Валерія Кузьменко.
Українські землі на полотнах уособлені в жіночих образах у національному вбранні, оповитих різними історичними символами, притаманними конкретному регіону. Полотна сягають 1,8 м заввишки й шість із них - 1,2 м завширшки.
«Моделі не є конкретними людьми - це збірний образ, прототипи тих, хто проживав у цих регіонах. Картина, що в центрі, ширша - має 1,4 м, а також відрізняється за своєю подачею, бо це акцент виставки. На шести інших роботах жіночі образи розташовані на темному тлі, а на центральному полотні ми, навпаки, бачимо світло за спиною дівчини. Це - відсилка до перемоги», - розповіла Божко.
Водночас, на думку виконувача обов'язків міністра культури та інформаційної політики Ростислава Карандєєва, обрання художником образу молодої жінки свідчить про те, що «Україна дуже молода за духом, але має надзвичайно великий та потужний потенціал, який буде втілений надалі».


«Я дивлюся на ці роботи і розумію, що в час, коли нам так болить, коли наші серця ятрять кров'ю, нам так потрібно опертя. Нам потрібно щось, що допоможе знову випрямитися, підняти голови та впевнено, захищаючи себе, переконати світ, що він має стояти поряд із нами. Я переконана, що вашим проєктом вам теж вдаватиметься це робити», - додала голова Комітету Верховної Ради з питань інтеграції України до ЄС Іванна Климпуш-Цинцадзе.

Проєкт організували Національний заповідник "Софія Київська", Національний музей народної архітектури та побуту України, ГО "У серці з Україною", ГО "Кращий художник". Партнером проєкту став український бренд одягу "Рута".
Як повідомляв Укрінформ, до Дня Незалежності України в Галереї мистецтв «Лавра» презентували понад 50 картин українських художників, які присвятили свої полотна Маріуполю та нескореності.