Міністр культури та інформаційної політики Олександр Ткаченко з нагоди Міжнародного дня дитячої книги висловив подяку видавництвам, письменникам і перекладачам, які роблять свій внесок у збагачення та поширення української літератури для дітей.

Про це голова МКІП написав у Телеграмі, передає Укрінформ.
«Сьогодні, 2 квітня, у день народження данський письменника Ганса Крістіана Андерсена, щорічно відзначається Міжнародний день дитячої книги. Вже рік, як ми розпочали акцію «Українським дітям — українську книгу», щоб кожна дитина, яка стала свідком та жертвою війни, мала можливість зануритись у світ добра та надії», — зауважив Ткаченко.
Очільник МКІП наголосив, що література є дуже важливим чинником у формуванні культурних цінностей дитини та «віконцем» у світ інших культур, традицій і знань.
«Дякую нашим видавництвам, письменникам та перекладачам, які збагачують та поширюють українську літературу для наших юних читачів», — зазначив міністр.
Як повідомлялося, щороку 2 квітня у світі відзначають День дитячої книги. Свято було започатковане в 1967 році рішенням Міжнародної ради з питань дитячої книги.