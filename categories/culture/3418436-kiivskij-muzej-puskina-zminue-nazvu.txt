Київський музей О.С.Пушкіна змінює свою назву.

Про це повідомляє Музей Києва у Фейсбуці, передає Укрінформ.
"Ми вже давно розпочали роботу над зміною назви Київського музею О.С.Пушкіна та створенням нової концепції експозиції, які більш влучно представлять зміст колекції цього музею. І нині вважаємо доречним повідомити про це громадськість. Відповідно до наказу робочою назвою філії Музею історії міста Києва затверджено: «Музей побуту Києва першої половини ХІХ століття»", - йдеться у повідомленні.
Як зазначається, Музей історії міста Києва, до складу якого входять 10 філій, упродовж тривалого часу перебуває на важливому етапі трансформацій.
Водночас наголошується, що передані місту колекціонером Яковом Ісааковичем Бердичівським цінні експонати - його «Пушкініана» - стали важливим внеском для створення Київського музею О.С. Пушкіна, але це вони є лише частиною великої колекції музею. Адже у його фондах міститься чимало інших експонатів, які репрезентують життя та побут міста першої половини ХІХ століття.
Тому було вирішено змінити назву цієї філії. А оскільки зараз триває розв'язана Росією війна проти України, колектив Музею історії міста Києва оприлюднив свої напрацювання завчасно.
"Після української перемоги та відновлення українських державних кордонів на усіх киян і гостей міста чекатиме оновлений музей, який розповідатиме про цікавий та важливий етап нашої історії", - запевнили в закладі.
Як повідомляв Укрінформ, столичний Національний академічний театр російської драми імені Лесі Українки змінює свою назву на Національний академічний драматичний театр імені Лесі Українки.
Фото з сайту kyiv.comments.ua