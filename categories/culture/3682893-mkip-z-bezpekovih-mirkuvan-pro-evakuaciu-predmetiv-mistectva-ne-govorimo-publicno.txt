Процес евакуації предметів мистецтва з небезпечних територій триває, але це відбувається непублічно.

Про це заступниця міністра культури та інформаційної політики Катерина Чуєва розповіла в коментарі Укрінформу.
"Звичайно, евакуація (предметів мистецтва – ред.) відбувалась упродовж року повномасштабної війни і відбувається донині. Ці процеси тривають, але з безпекових міркувань ми не говоримо про них публічно", – сказала вона.
Заступниця міністра зазначила, що до цього процесу залучені й інші відомства, зокрема Міністерство внутрішніх справ. Чуєва підкреслила, що покійні міністр внутрішніх справ Денис Монастирський і його перший заступник Євгеній Єнін надали Міністерству культури та інформаційної політики серйозну підтримку, щоб частина безцінних музейних колекцій була убезпечена.
Водночас урядовиця зауважила, що процес евакуації дуже складний. За її словами, серед основних труднощів – небезпечне транспортування та імовірна відсутність на місцях працівників культурних установ, які можуть правильно запакувати предмети.
Як повідомляв Укрінформ, російські загарбники вивезли з України десятки тисяч культурних цінностей. Точна кількість таких предметів буде відома пізніше.