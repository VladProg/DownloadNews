З 15 січня наступного року вхід для іноземних туристів у собор Святої Софії в Стамбулі стане платним.

Про це повідомив міністр культури та туризму Туреччини Мехмет Нурі Ерсой, предає кореспондент Укрінформу.
"З 15 січня вхід для іноземців стане платними. Для громадян Туреччини відвідання для богослужіння чи огляд залишаться безкоштовними", – сказав міністр.
Окрім того, вхід для іноземних туристів буде здійснюватися з іншого входу, аніж для громадян, які відвідують Святу Софію для богослужіння. Відвідувачі собору Святої Софії зможуть отримати інформацію про неї та об'єкти всередині 16 мовами через додаток на мобільному телефоні.
У Святій Софії, де зараз тривають реставраційні роботи, також удосконалять систему відвідання та безпеки, які крім іншого будуть орієнтовані на збереження архітектурної пам'ятки.
Як повідомляв Укрінформ, реставраційні роботи у Святій Софії мають на меті посилити її захист від землетрусу.
Влітку 2020 року Державна рада Туреччини скасувала рішення уряду від 1934 року про статус музею Айя-Софії, розташованого у Стамбулі. Його було перетворено на мечеть, після чого вхід для всіх відвідувачів став безкоштовним.
Будівництво собору Святої Софії розпочалося в 532 році, а освячення відбулося 27 грудня 537 року. Собор протягом 916 років вважався найбільшим храмом у світі, а після завоювання міста в 1453 році сьомим султаном Мехметом II став головною мечеттю Османської держави. Згідно з рішенням уряду Туреччини від 24 листопада 1934 року, ця пам'ятка Стамбула отримала статус музею. У 1985 році Айя-Софія була визнана пам'яткою світової спадщини ЮНЕСКО.