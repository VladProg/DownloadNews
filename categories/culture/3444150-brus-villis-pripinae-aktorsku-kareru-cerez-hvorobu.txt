67-річний голлівудський актор Брюс Вілліс припиняє свою кар’єру у зв'язку із хворобою - у нього діагностували афазію.

Про це повідомила донька актора Румер Вілліс в Інстаграмі, передає Укрінформ.
«Як родина ми хочемо повідомити вам, що в нашого любого Брюса виникли певні проблеми зі здоров'ям, і нещодавно йому діагностували афазію, яка впливає на його когнітивні здібності. Внаслідок цього та ретельно все обдумавши, Брюс припиняє свою кар'єру, яка означала для нього дуже багато», - йдеться у спільній заяві, підписаній дружиною Брюса Вілліса, Еммою, а також ексдружиною актора - Демі Мур та його п'ятьма доньками.
Як наголошує родина, це дуже непростий для них час.
«Як завжди говорив Брюс, "живи на повну", і разом ми збираємося саме так і вчинити», - йдеться у дописі.
Афазія — розлад мовлення, який може виникнути внаслідок локального ураження кори головного мозку, що асоціюється з відповідною мовною діяльністю. Є симптомом деяких хвороб. Афазію найчастіше спричиняє крововилив у кору головного мозку (інсульт), однак вона теж може розвинутись унаслідок травми головного мозку, а також пухлини, абсцесу тощо.
Брюс Вілліс (повне ім'я Волтер Брюс Вілліс) найбільш відомий роллю Джона Макклейна у серії фільмів «Міцний горішок», та ролями у фільмах: «Останній бойскаут» (1991), «Смерть їй личить» (1992), «Кримінальне чтиво» (1994), «12 мавп» (1995), «П'ятий елемент» (1997), «Армагеддон» (1998), «Шосте чуття» (1999), «Невразливий» (2000), «Місто гріхів» (2005), «Щасливе число Слевіна» (2006), «РЕД» (2010), «Петля часу» (2012) та «Скло» (2019).