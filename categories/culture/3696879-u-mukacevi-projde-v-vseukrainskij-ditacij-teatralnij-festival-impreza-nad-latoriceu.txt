У Мукачеві пройде V всеукраїнський дитячий театральний фестиваль "Імпреза над Латорицею".

Про це повідомляє у Фейсбуці Мукачівська міська рада, передає Укрінформ.
"У Мукачеві пройде один з найбільших дитячо-юнацьких театральних фестів - V Всеукраїнський фестиваль театрального мистецтва аматорських дитячих та молодіжних колективів "Імпреза над Латорицею", - йдеться в повідомленні.
Стартує фестиваль у четвер, 20 квітня.
Зазначається, що протягом чотирьох днів сцена Мукачівського драматичного театру стане ареною змагань 17 кращих театральних колективів України. На глядачів чекають 17 різножанрових театральних постановок.
Уточнюється, що регіонально будуть представлені: міста Київ, Харків, Івано-Франківськ, Кам’янець-Подільський, Одеса, Рівне, Вінниця, Конотоп, Ужгород, Берегово, Виноградів і, звичайно, Мукачево.
Загалом у фестивалі приймуть участь близько 250 юних театралів.
Як повідомляється, учасники обіцяють порадувати глядачів різного віку, адже готують як дитячі твори, так і досить серйозні драматичні вистави. Окрім конкурсного перегляду вистав, програма фестивалю передбачає екскурсії, майстер-класи для учасників, творче спілкування та найголовніше – професійну оцінку журі та нагородження переможців.
Фото: mukachevo.net