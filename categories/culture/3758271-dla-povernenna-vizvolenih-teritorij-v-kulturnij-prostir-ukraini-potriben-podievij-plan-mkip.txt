Держава, місцева влада й органи місцевого самоврядування мають разом сформувати подієвий план дій для повернення звільнених від російських загарбників територій в український культурний простір.

Про це виконувач обов'язків міністра культури та інформаційної політики Ростислав Карандєєв заявив на відкритті Конгресу культури – 2023 у Львові, передає Укрінформ із посиланням на МКІП.
Очільник відомства підкреслив важливість об'єднання зусиль держави, місцевої влади й органів самоврядування для забезпечення громадян якісними культурними послугами.
"Хочу наголосити, що саме синергія зусиль людей та інституцій дасть результат. Врешті решт, ми завжди маємо ставати на сторону споживача культурної послуги. Головне, щоб вона була якісною" – зазначив виконувач обов'язків міністра.
За його словами, важливо зробити все можливе, щоб конкурентні середовища об'єдналися.
"Таким об'єднанням є спільнодія. Ми маємо сформувати подієвий план дій, щоб після звільнення українськими Збройними силами наших територій, мати чіткі алгоритми дій та людей, які будуть повертати ці території в український культурний простір", – зауважив Карандєєв.
Крім виконувача обов'язків міністра культури та інформаційної політики, участь у відкритті Конгресу взяли також правозахисниця й голова Центру громадянських свобод, відзначеного Нобелівською премії миру, Олександра Матвійчук, митець, член Українського ПЕН й офіцер ЗСУ Анатолій Дністровий та керівник Львівської обласної військової адміністрації Максим Козицький.
Як повідомляв Укрінформ, у Львівській політехніці 7-9 вересня проходить III Конгрес культури. Цьогоріч його темою є "Ukraine! Unmuted: Україна бере голос".