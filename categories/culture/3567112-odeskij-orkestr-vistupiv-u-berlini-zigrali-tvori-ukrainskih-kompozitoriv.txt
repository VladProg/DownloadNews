Національний одеський філармонійний оркестр представив твори українських композиторів у Берліні.

Як передає Укрінформ, про це повідомляє пресслужба МКІП.
У вівторок, 6 вересня, в рамках Берлінського музичного фестивалю Musikfest Berlin відбувся виступ Національного одеського філармонійного оркестру під керівництвом головного диригента Хобарта Ерла разом із солісткою-піаністкою Тамарою Стефанович.

У концертній програмі - твори українських композиторів Мирослава Скорика, Миколи Лисенка та Алемдара Караманова, а також Друга симфонія Яна Сібеліуса.

«Сьогодні як ніколи активно ми інтегровуємо наше мистецтво у світове музичне життя. Адже потужні твори українських композиторів, майстерність наших музикантів - дуже висока і варта уваги міжнародної спільноти. У цьому неодноразово переконувалися гості, які бачили виступи наших музикантів в Україні. Зокрема під час візиту до України пані Клаудії Рот, міністерки з питань культури та медіа Німеччини, ми разом відвідали репетицію Одеського філармонічного оркестру, і ось тепер у Берліні прозвучали твори українських композиторів у віртуозному виконанні», - зазначив міністр культури та інформаційної політики Олександр Ткаченко.
Зазначається, що цей концерт - єдиний гастрольний виступ оркестру в Німеччині, організований у співпраці з фондом Берлінського філармонійного оркестру та за підтримки уповноваженої Федерального уряду Німеччини з питань культури та ЗМІ.
Як повідомляв Укрінформ, у Гетеборзькому книжковому ярмарку у Швеції, що відбудеться 22-25 вересня, українські видавці можуть взяти участь безкоштовно.
Фото: МКІП