У Хмельницькому з 8 по 10 жовтня проведуть Всеукраїнський фестиваль аматорського театру "АКТ Другий. Урбаністичний".

Про це повідомляють у пресслужбі Хмельницької міської ради, передає Укрінформ.
"Цієї п’ятниці, 8 жовтня, у місті Хмельницькому стартує Всеукраїнський фестиваль аматорського театру "АКТ Другий. Урбаністичний". Під час фестивалю, який триватиме з 8 по 10 жовтня, глядачі матимуть нагоду переглянути п`ять цікавих вистав сучасних аматорських театрів України з Києва, Чернівців, Маріуполя, Харкова та Хмельницького", - йдеться у повідомленні.

Організатори зазначають, що завданням фестивалю "АКТ Другий. Урбаністичний" є показ вистав за межами сцени. На хмельничан та гостей міста чекатимуть унікальні дійства на різних локаціях, а саме: у Мистецькому дворику; просто неба, в самому центрі вул. Проскурівської; у найпотаємнішому місці Хмельницького обласного академічного музично-драматичного театру ім. М. Старицького; в першому кінотеатрі міста; у просторах неперевершених залів Хмельницького обласного художнього музею.
Перегляд всіх вистав у рамках фестивалю - безкоштовний.
Під час відкриття Всеукраїнського фестивалю 8 жовтня о 19.00 у Мистецькому дворику відбудеться прем'єра вистави "Кароль" (за п'єсою Славоміра Мрожека) Народного аматорського театру "Дзеркало" Хмельницького міського Будинку культури.
Докладніше про Всеукраїнський фестиваль аматорського театру можна дізнатися тут.