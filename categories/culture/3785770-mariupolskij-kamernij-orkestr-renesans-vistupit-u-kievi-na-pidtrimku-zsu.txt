Маріупольський камерний оркестр «Ренесанс» дасть у Києві концерт, кошти від якого підуть на закупівлю 2 тисяч турнікетів для українських захисників.

Як передає Укрінформ, про це у Телеграмі повідомляє Маріупольська міська рада.
«15 листопада у Київському культурному кластері «Краків» відбудеться благодійний концерт «Тому що не байдуже». Усі зібрані кошти підуть на закупівлю 2 тисяч турнікетів для ЗСУ!», - йдеться у повідомленні.
Як зазначається, на концерті класичні музичні твори виконає Маріупольський камерний оркестр «Ренесанс» під диригуванням Василя Крячка. Також виступатимуть Енджі Крейда, VJ Житня. Звучатимуть вірші Назара Задерія та покажуть документальну короткометражну картину «Спомини про майбутнє».
За інформацією міськради, під час концерту відбудеться благодійний ярмарок. На ньому можна буде придбати ляльки-мотанки та військові сувеніри, взяти участь в аукціоні трофеїв від зірок спорту й героїв фронту.
Як повідомляв Укрінформ, у Львові відкрилася виставка-переосмислення «Лабіринти незламних міст» - спільний проєкт Маріупольської міської ради та Бахмутської міської військової адміністрації.