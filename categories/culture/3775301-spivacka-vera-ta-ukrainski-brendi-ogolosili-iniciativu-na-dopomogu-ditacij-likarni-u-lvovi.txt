Співачка VERA разом із двома молодими українськими брендами оголосила про запуск благодійної ініціативи «Дякую», ціль якої - збір коштів на медичне обладнання для дитячої лікарні святого Миколая Першого медоб’єднання Львова.

Про це повідомляє Укрінформ.
«Я завжди вірю в те, що коли люди об'єднуються – це примножує силу та енергію. Тому зараз я щаслива об’єднатися з двома крутими молодими українськими брендами, які тонко відчули ідею та з якими ми зійшлися у спільному баченні, щоб реалізувати цю важливу для мене ініціативу. Іноді хочеться не тільки сказати «Дякую», а й щось подарувати. Разом ми створили дуже красиві подарунки зі змістом, які можна презентувати людям, яким вдячний. Коли ми об'єднуємося – ми стаємо набагато сильнішими, а коли ми сильні, то швидко справляємося з усіма труднощами. Коли наші серця відкриті до допомоги – ми робимо чиїсь життя кращими та щасливішими» – розповіла про благодійну ініціативу VERA.

За її словами, ініціатива має на меті продаж красивих затишних речей від українських брендів Willna та Ptashatam, а всі отримані кошти буде перераховано на благодійність.
Зокрема, спільно з брендом Willna співачка створила шовкову хустку, яка також виконує роль аксесуару-оберегу. В кожен принт на хустці VERA та засновники бренду вклали глибокі сенси: лялька-мотанка, серце з квіткою, вузли щастя.
А разом з брендом Ptashatam розроблена лляна скатертина, на якій вишиті чотири стихії в українських орнаментах, намальованих від руки. Також вони транслюють сенсові символи: безкінечник — це вітер, енергія, сила та рух, крива лінія — вода, дощ, плинність, коло — вогонь, символ сонця, а ромб — земля, родючість, символ засіяних полів.

Усі 100% виторгу з продажу цих речей будуть направлені дитячій лікарні святого Миколая у Львові, де є нагальна потреба у медичному обладнанні для офтальмологічного відділення та апараті для інфузії рідини й ліків шляхом внутрішньовенного або підшкірного введення.
Тижнем раніше у VERA вийшов перший альбом українською мовою під назвою «Дякую».
Як повідомляв Укрінформ, у Львові хірурги дитячої лікарні святого Миколая видалили новонародженій дівчинці кілограмову пухлину.

Фото від прес-служби Vera