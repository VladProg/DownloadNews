У Володимирському кафедральному соборі в Києві відбулася церемонія освячення антивоєнного витвору сучасного мистецтва "Нескорена Україна".

Про це повідомляє кореспондент Укрінформу.
Антивоєнний твір сучасного мистецтва "Нескорена Україна" – скульптура, створена з уламків мін і снарядів, за ескізом великого Державного Герба України, який запропонований Президентом Володимиром Зеленським у законопроєкті №5712.

Елементи для створення скульптури збиралися на полях боїв із російськими загарбниками у 2022 – 2023 роках.
Мистецький витвір зображує воїна-козака і лева, які тримають державний символ України – тризуб. Скульптурне зображення створив американський художник із козацьким корінням Сергій Мельникофф (відомий під псевдонімом MFF). Зварюванням займався одеський майстер Віктор Бельчик.

Церемонію освячення відвідали кілька десятків людей.

Під час освячення інсталяції Національний заслужений академічний український народний хор імені Григорія Верьовки виконав гімн України і церковний гімн “Боже єдиний, нам Україну храни”.
“Ця скульптура зроблена з уламків мін і снарядів. Мені прикордонники привезли півтори тонни уламків. Тут немає жодної деталі, яка була би спеціально підрізана або підігнана. Усе це збиралося, як один великий пазл”, – зазначив Мельникофф.






У Володимирському соборі освятили антивоєнний витвір сучасного мистецтва «Нескорена Україна» / Фото: Кирило Чуботін, Укрінформ








































За його словами, більшість уламків привезли з Херсонської області, а збирання скульптури тривало 60 днів.
Автор поінформував, що після презентації в Україні експозиція буде виставлена на міжнародний аукціон. Отримані кошти спрямують на будівництво в Албанії реабілітаційного центру для дітей, які постраждали внаслідок російсько-української війни.
Як повідомлялося, Великий Державний Герб передбачений статтею 20 Конституції України. Нині в Україні затверджено лише малий герб – тризуб.
Згідно із Конституцією, Великий Державний Герб України встановлюється з урахуванням малого Державного Герба України і герба Війська Запорізького законом, що ухвалюється не менш як двома третинами від конституційного складу Верховної Ради України, тобто щонайменше 300 народних депутатів.
ВР 24 серпня 2021 року ухвалила в першому читанні президентський законопроєкт "Про великий Державний Герб України" (№5712) на позачерговій сесії. У другому читанні документ донині не ухвалено.
У тексті проєкту закону зазначається, що великий Державний Герб України – це державний символ України, головним елементом якого є знак Княжої Держави Володимира Великого (малий Державний Герб України) золотого кольору, розміщений на синьому п'ятисторонньому щиті із заокругленими нижніми бічними кутами із золотою облямівкою. Над щитом – зображення великокняжого вінця (корони) Ярослава Мудрого та пурпурово-золотого намету у вигляді рослинного орнаменту. Щит тримають з лівого боку – лев (герб Галицько-Волинського князівства), з правого – воїн-козак із рушницею (герб Війська Запорізького). Під щитом – стрічка із двох рівновеликих горизонтальних смуг синього і жовтого кольорів. Під стрічкою – два золоті колоски пшениці, переплетені кетягом калини пурпурового кольору зі стилізованим листям пурпурово-золотого кольору. Зображення лева та воїна-козака виконані золотим кольором з елементами пурпурового.