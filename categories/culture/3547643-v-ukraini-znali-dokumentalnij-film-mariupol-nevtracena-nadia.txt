В Україні завершили роботу над документальним фільмом «Маріуполь. Невтрачена надія», в основі якого лежать щоденники журналістки Надії Сухорукової та свідчення інших людей, які прожили у місті перший місяць після повномасштабного вторгнення рф

Про це Укрінформу повідомили в Об’єднанні українських продюсерів (ОУП), яке продюсує проєкт.

«Все, що відбувається зараз, цього не повинно було статися у ХХІ столітті. Я хочу, щоб люди зрозуміли абсурдність ситуації та відчули, що через злобу, жорстокість та ненависть російських окупантів гинуть тисячі. Для мене важливо, щоб кожен злочин рашистів був зафіксований, і вони за все відповіли», - сказала Надія Сухорукова.

За словами авторів стрічки, п’ятеро маріупольців розповідають свій досвід життя під час війни.
«У нас немає закадрового голосу, постановчих кадрів, немає наративу. Це - фільм-правда мирних містян усередині війни. Вони розказують просто і без страху, що бачили, відчували, що з ними відбувалося. Уявіть, кілька тижнів йшло системне знищення півмільйонного міста, і ці люди були всередині цього. Ми свідомо не ставили страшні кадри, хоча вони у нас були, бо не хотіли емоційного нагнітання. Головна героїня Надя - пересічна мирна людина, яка нікого не ненавиділа, і фільм відбиває цю інтонацію. «Маріуполь» може подивитися будь-хто і пережити, дізнатися, як там було», - сказав режисер Максим Литвинов.

Продюсер Володимир Бородянський своєю чергою зауважив, що фільм наводить різкість на межі добра і зла. «Він про життя простих людей у місті, що знищує війна. Тут є диво народження під бомбами. Є побутовість очікування гіршого у підвалі філармонії. Є шок від розуміння масштабів варварства, біль втрати та пошук сил, щоб жити далі. А головне - у ньому є міць протистояти обставинам, які, здавалося б, повинні зруйнувати вщент», - сказав він.
Показ фільму планується наприкінці серпня. Стрічка демонструватиметься на телеканалах і ОТТ-платформах світу, наразі тривають перемовини із дистриб'юторами.
Об’єднання українських продюсерів (ОУП) - група із семи досвідчених українських теле- та кінопродюсерів, створена у березні 2022 року з метою фільмування повномасштабної агресії росії проти України. Зараз у виробництві ОУП - шість документальних фільмів та художня стрічка, яка стала першими зйомками повнометражного ігрового кіно в Україні з початку війни.


.