У соціальних мережах триває флешмоб #ЧасПідписатиКнижковийЗакон із закликом до Президента Володимира Зеленського підписати закон № 2309-ІХ "Про заборону ввезення й розповсюдження російських книжок".

До акції долучилися громадські, політичні та культурні діячі, повідомляє Укрінформ.
Зокрема, письменниця Оксана Забужко написала у Фейсбуці: «19 червня виповнився рік з дня ухвалення закону 2309-ІХ про заборону ввезення й розповсюдження російських книжок, який досі не підписаний. Видавнича продукція агресора – це теж окупація».
Письменниця зазначила, що петиція з закликом невідкладно підписати цей закон вже набрала 25 тис. підписів і зараз перебуває на розгляді глави держави.
«Пане Президенте, підтримайте позицію парламенту, книжкової спільноти і громадянського суспільства. Виконайте свій конституційний обов’язок. Захистіть наш культурний простір від «русского міра», – звернулася вона.
До флешмобу долучилися Валерій Пекар, Володимир В’ятрович, Тамара Горіха Зерня, Ганна Гопко, Ігор Козловський, видавці Антон Мартинов, Олександр Красовицький, Віктор Круглов, Юлія Орлова та інші. Вони розміщують у соцмережах малюнок Нікіти Тітова з хештегом #ЧасПідписатиКнижковийЗакон.
Як повідомляв Укрінформ, видавці закликали Зеленського підписати закон про заборону ввезення книжок з рф і білорусі у липні 2022 року, коли минув місяць із дня ухвалення закону.
Фото: ОП