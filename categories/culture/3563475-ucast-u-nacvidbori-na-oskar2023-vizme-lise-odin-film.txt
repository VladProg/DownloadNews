У національному відборі на премію Оскар-2023 участь візьме лише одна кінострічка – фільм "Клондайк" режисерки Марини Ер Горбач.

Як передає Укрінформ, про це повідомляє Державне агентство України з питань кіно.
"Український Оскарівський Комітет завершив приймання заявок для участі фільмів у відборі на премію "Оскар" Американської академії кінематографічних мистецтв та наук у категорії “Найкращий міжнародний повнометражний фільм” від України. Цього року в національному відборі участь братиме 1 фільм – "Клондайк" режисерки Марини Ер Горбач", – ідеться в повідомленні.

Зазначається, що стрічка “Клондайк” зображує історію родини, яка опинилася в епіцентрі подій авіакатастрофи рейсу "Малайзійських авіаліній" MH17 17 липня 2014 року в селі Грабове Донецької області.
Відповідно до сюжету, головні герої очікують народження першої дитини, війна жорстоко вривається в їх життя разом з уламками збитого "Боїнга". Жінка відмовляється евакуюватися, навіть коли село захоплюють озброєні угруповання.
Як уточнили в Держкіно, тепер Український Оскарівський Комітет перевірить фільм на відповідність вимогам Американської академії та проведе засідання з офіційним оголошенням кандидата.
"У світі картину сприйняли тепло як кінокритики, так і глядачі: її рейтинг на платформі IMDb становить 7,3, а на сайті Rotten Tomatoes — 95% зі здебільшого схвальними відгуками міжнародної преси (Variety, Screen International, RogerEbert.com, Cineuropa)", – зауважили у відомстві.
Крім того, за інформацією Держкіно, видання Vox віднесло "Клондайк" у топ фільмів, які цього року стануть найбільш обговорюваними.
Як повідомляв Укрінформ, українська драма "Клондайк" здобула приз глядацьких симпатій на Берлінале. Також стрічку відзначило своєю премією фестивальне екуменічне журі. Ця нагорода присуджується фільмам як за мистецьку цінність, так і за їх гуманістичну проблематику.
Стрічка "Клондайк" була створена за підтримки Держкіно у копродукції з Туреччиною. Її світова прем'єра відбулася у програмі World Dramatic Competition міжнародного кінофестивалю "Санденс".
"Клондайк" став першим в історії України ігровим фільмом у програмі головного фестивалю незалежного кіно у США.
Фото: usfa.gov.ua