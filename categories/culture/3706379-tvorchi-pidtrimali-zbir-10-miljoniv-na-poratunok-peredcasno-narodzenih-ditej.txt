Гурт TVORCHI, що цьогоріч представляє Україну на Євробаченні, на церемонії відкриття конкурсу підтримав збір на порятунок передчасно народжених українських дітей.

Про це повідомляє Суспільне, передає Укрінформ.
Як зазначається, музиканти вийшли на бірюзовий хідник у костюмах, на яких написано імена та вагу передчасно народжених дітей за час повномасштабного вторгнення.

"Гурт має на меті за допомогою ініціативи "Небайдужі люди рятують серця дітей" залучити українську та міжнародну підтримку на конкурсі "Євробачення" та зібрати 10 млн грн для придбання 10 інкубаторів для порятунку передчасно народжених дітей", — йдеться у повідомленні.

Вокаліст гурту Джеффрі Кенні зазначив, що перемога на "Євробаченні" наразі не є пріоритетом.
"Найбільш важливо – перемогти у війні з росією. Ми робимо усе можливе, і я думаю, що кожен українець чи українка теж докладають максимуму зусиль, щоб перемога настала швидше", - сказав він.
Його партнер Андрій Гуцуляк додав, що для дуету важливо виступити добре, аби якнайкраще представити країну.
"Ми вже показуємо щось нове від України – електронну музику. Я думаю, це чудово – показати, якою різноманітною є Україна і люди, які в ній живуть", – сказав він.
Як повідомляв Укрінформ, пісенний конкурс "Євробачення-2023" проходить у Ліверпулі, після того, як Україна, яка перемогла на конкурсі 2022 року з піснею Stefania гурту Kalush Orchestra, не змогла задовольнити вимоги щодо проведення конкурсу через безпекові побоювання, спричинені російським вторгненням.
Півфінали конкурсу відбудуться 9 та 11 травня, фінал - 13 травня.
Україну на конкурсі представляє гурт TVORCHI з піснею Heart of Steel.
Фото: Anthony Devlin / Getty Images / suspilne.media