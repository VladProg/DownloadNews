У Музеї караїмської історії та культури, який працює у Галичі, вперше приготують караїмські страви, зокрема відвідувачам запропонують кибини, халву і бузу.

Про це у Фейсбуці повідомив Національний заповідник, передає Укрінформ.
«23 березня, вперше за 100 років, у Галичі можна буде покуштувати караїмські страви: кибини, халву і бузу. Обід по-караїмськи відбудеться об 11.00 в Музеї караїмської історії та культури Національного заповідника «Давній Галич», - йдеться у повідомленні.

У заповіднику зазначили, що захід проведуть з метою популяризації національної кухні одного з найдавніших корінних народів України. Під час заходу відвідувачі ознайомляться з історією та релігією караїмської громади Галича й скуштують смаколики караїмської кухні.

Для відвідувачів музею вхід на захід коштуватиме 50 грн.
Зазначається, що у 2018 році караїмську традицію приготування пиріжка з м’ясом «ет аяклак» караїми Мелітополя внесли до переліку елементів нематеріальної культурної спадщини України. Цю традицію мають намір відтворити в Музеї караїмської історії та культури Національного заповідника «Давній Галич».


Караїми – один з найдавніших корінних народів України. Це тюркомовний народ, представники якого сповідують караїмізм – авраамічну релігію, що ґрунтується на Старому Заповіті.
За однією з версій, караїми прибули до Галича за часів князювання Данила Романовича у складі 80 караїмських родин. Наразі в Галичі проживає єдиний чистокровний караїм.
Музей караїмської історії та культури запрацював в Галичі у 2004 році з метою збереження традицій громади.
Фото: Національний заповідник «Давній Галич», Фейсбук