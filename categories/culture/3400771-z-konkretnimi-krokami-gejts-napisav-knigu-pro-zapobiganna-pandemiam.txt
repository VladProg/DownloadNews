Нова книга засновника компанії Microsoft та мільярдера Білла Гейтса під назвою «How to Prevent the Next Pandemic» (Як запобігти наступної пандемії?) вийде у травні цього року.

Як передає Укрінформ, про це він написав на власному сайті.
«Книга називається «Як запобігти наступній пандемії?». Ви зможете її прочитати 3 травня 2022 року. Вона опублікована видавництвами Knopf у США та Penguin Random House для читачів закордоном», - повідомив Гейтс.
Зазначається, що у книзі мільярдер викладе конкретні кроки, які світ може зробити, щоб не лише зупинити майбутні пандемії, але й забезпечити кращу медичну допомогу для всіх людей у всьому світі.

«Я окреслю уроки, які ми можемо винести з цієї пандемії; інновації, які нам потрібні, щоб рятувати життя; і нові інструменти, які нам потрібні, щоб зупинити патогени на ранній стадії. Я також розповім вам про свої регулярні бесіди з лідерами охорони здоров’я, такими як (головним медичним радником Білого дому й доктором – ред.) Ентоні Фаучі та (главою ВООЗ – ред.) Тедросом Аданом Гебрейесусом про своє бачення вакцин, які стримують хвилю пандемії, і про те, як це стало предметом теорій змов», - долав Гейтс.
За його словами, пандемія коронавірусу COVID-19 може стати останньою у світі.
Як повідомляв Укрінформ, у світі станом на ранок 9 лютого зафіксували 401 176 571 випадок зараження коронавірусом. Зокрема, виявлено 5 782 794 смертей, одужали 320 961 162 особи.