Народна артистка України, актриса Національного академічного театру імені Івана Франка Тетяна Міхіна розпочала відеопроєкт «SOS: Ми поруч» на Ютуб-каналі Штабу громадянської оборони SOS у Кам’янець-Подільському.

Про це Укрінформу розповіла сама актриса, яка через війну тимчасово евакуювалася до міста Кам’янець-Подільський разом зі своїми дітьми.
«Основний меседж цих інтерв’ю – розповісти, як талановиті видатні українці або звичайні люди з надпотужною творчою енергією живуть в реаліях війни та допомагають суспільству», – сказала вона.
Ютуб-канал та Телеграм-канал #SOSінфо створений благодійним фондом «Штаб громадянської оборони SOS», основним завданням якого після початку повномасштабного вторгнення російських військ на територію України є допомога людям, які постраждали від воєнних дій: біженцям, пораненим, військовослужбовцям та територіальній обороні.


Міхіна запрошує у студію цікавих людей з унікальними історіями та професійними компетенціями.

Так, її гостями вже були: Леонід Гурман, тренер з силових видів спорту, кандидат педагогічних наук, доцент; Андрій Горін, науковець, засновник громадської неприбуткової організації Ukraine Space Society (Українське космічне суспільство), людина яка займається вивченням метеоритів; Людмила Карамушка, психологиня, докторка психологічних наук, професорка, заступниця директора Інституту психології імені Костюка.
Як повідомляв Укрінформ, наразі Національний академічний драматичний театр імені Івана Франка не працює як єдине ціле, вистави не граються, а всі його співробітники розпорошені, кожен займається своїм – хтось волонтерить, хтось в теробороні, всі, як можуть, допомагають Україні.
За словами головного режисера театру Дмитра Богомазова, «театр зараз не працює як ціле, зараз ми діємо окремо як люди, котрі намагаються максимально щось зробити для своєї країни під час війни». «Актори як художні одиниці зараз записують пісні, вірші, кожен творить так, як відчуває. Бо художні засоби зараз змінилися, ми можемо говорити лише про почуття. Як кожен відчуває, так і діє в цей час», – сказав Богомазов.
З 24 лютого в Україні триває новий етап російсько-української війни. Ворог обстрілює та знищує об'єкти інфраструктури, здійснює масовані обстріли житлових районів українських міст і сіл із використанням артилерії, реактивних систем залпового вогню та балістичних ракет, катує і винищує українців.