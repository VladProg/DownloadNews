Історичний центр міста Львів, а також Софійський собор та Києво-Печерська лавра в столиці мають бути внесені до списку об'єктів Всесвітньої спадщини ЮНЕСКО, яким загрожує небезпека.

Як передає Укрінформ, про це заявив керівник програми Всесвітньої спадщини ЮНЕСКО Лазар Елунду, повідомляє The Guardian.
Зазначається, що ці об'єкти зараз перебувають під загрозою через російське військове вторгнення.
"Цим об’єктам загрожує знищення. Були напади на буферні зони навколо цих об’єктів, і ми не знаємо, що станеться у майбутньому", – сказав Лазар Елунду.
Він зазначив, що Комітет всесвітньої спадщини, засідання якого відбудеться 10-25 вересня в Ер-Ріяді, "ймовірно" прийме рішення "на основі думок експертів" про те, що об'єкти "явно перебувають у небезпеці".
Раніше центр Одеси вже було внесено до списку об’єктів Всесвітньої спадщини, які перебувають під загрозою зникнення, і декілька його будівель були знищені росіянами наприкінці липня. ЮНЕСКО назвало це "нахабним" нападом.
Ще одна історична будівля зазнала ракетного удару у Львові на початку липня. Тоді в ООН заявили, що це був перший удар по території, яка охороняється Конвенцією про всесвітню спадщину та перше "порушення" її тексту з боку РФ з моменту початку повномасштабного вторгнення.
Собор святої Софії - одна з небагатьох уцілілих споруд часів Київської Русі. Пам'ятка української архітектури та монументального живопису XI—XVIII століть. “Київ: Собор святої Софії та прилеглі монастирські споруди, Києво-Печерська лавра” - об'єкт Світової спадщини ЮНЕСКО (1990).
Найдавнішу частину Старого міста у Львові також занесено до списку Світової спадщини ЮНЕСКО.