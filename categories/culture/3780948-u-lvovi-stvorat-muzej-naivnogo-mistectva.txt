У Львові представники ОВА, облради, Національного музею народної архітектури та побуту України і благодійного фонду “Петра” підписали меморандум про створення Музею наївного мистецтва імені Марії Примаченко.

Про це повідомив у Фейсбуці начальник Львівської ОВА Максим Козицький, передає Укрінформ.
“У Львові планують створити Музей наївного мистецтва. Там експонуватимуть твори Марії Примаченко, Михайла Бойчука, Никифора Дровняка та інших митців наївного мистецтва. Меморандум про створення Музею наївного мистецтва імені Марії Примаченко підписали сьогодні Львівська ОВА, Львівська облрада, Національний музей народної архітектури та побуту України і благодійний фонд «Петра», - йдеться в дописі.

За словами Козицького, фінансовий бік проєкту бере на себе благодійна організація. З метою збору коштів планують провести низку мистецьких проєктів, зокрема виставку робіт Марії Примаченко у галереї David Zwirner (США) у першій половині 2024 року.
Як повідомляв Укрінформ, в експозиційних залах Палацу Потоцьких Львівської національної галереї відкрили виставку «Феномен Марії Примаченко» зі збірки полотен Запорізького обласного художнього музею.