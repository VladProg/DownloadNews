Потрібно зробити все, щоб у потоці допомоги Україні не оминути книговидавництва, адже агресор цілеспрямовано б’є в цей уразливий фрагмент демократії та свободи.

Про це заявила дружина президента Польщі Агата Корнгаузер-Дуда під час звернення до міжнародної конференції «Читання задля демократії», яка відбулася в Укрінформі.
«Ми повинні дати шанс українським дітям, інвестуючи в читання в їхній країні. Унаслідок російської агресії знищено понад 200 бібліотек. Це цілеспрямовані дії агресора, аби бити в найуразливіший фрагмент демократії та свободи. Ми мусимо зробити все, щоб у потоці допомоги, яка надається Україні, не оминути також і видавництв», - сказала перша леді Польщі.
Вона зауважила, що її країна прагне якомога краще піклуватися про дітей-біженців, створюючи їм можливості для продовження навчання.
Зокрема, Агата Корнгаузер-Дуда згадала спільний з Оленою Зеленською проєкт підтримки Польського й Українського інститутів книги. Його результатом, за словами першої леді, стала публікація літератури для українських дітей, що надійшла до публічних бібліотек по всій Польщі.
Як повідомляв Укрінформ, один із проєктів під патронатом Олени Зеленської «Книжки без кордонів» реалізують уже в 37 країнах, загалом на 170 поличках розмістилися 44 тисячі книжок.