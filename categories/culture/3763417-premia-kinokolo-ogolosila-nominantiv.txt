Шоста Національна премія кінокритиків “Кіноколо” оголосила претендентів на отримання нагород у цьому році.

Лідерами за кількістю номінацій стали стрічки «Степне», «Ла Палісіада», «Люксембург, Люксембург» та «20 днів у Маріуполі», йдеться у переданому Укрінформу пресрелізі організаторів премії.
Переможці будуть оголошені на церемонії нагородження у день відкриття фестивалю «Київський тиждень критики» - 12 жовтня.
Зазначається, що стрічка «Степне» Марини Вроди здобула шість номінацій - у кожній із категорій, у яких була висунута. Лідерами за кількістю номінацій також стали картини «Ла Палісіада» Філіпа Сотниченка (п'ять номінацій), «Люксембург, Люксембург» Антоніо Лукіча (чотири номінації). Водночас стрічка Мстислава Чернова «20 днів у Маріуполі» отримала три номінації, що є максимально можливою кількістю для документального фільму.
Водночас одразу два проєкти Довженко-Центру змагатимуться за премію «За досягнення».
У категорії «Найкращий повнометражний ігровий фільм» за премію кінокритиків «Кіноколо» змагатимуться стрічки «Довбуш» Олеся Саніна, «Люксембург, Люксембург» Антоніо Лукіча, «Ла Палісіада» Філіпа Сотниченко, «Степне» Марини Вроди.
У категорії «Найкращий короткометражний ігровий фільм» номінантами є «Велика маленька війна», режисера Мирослава Латика, «ГКЧП» Аркадія Непиталюка, «Жива», Владлена Одуденка, «Це побачення» Надії Парфан.
За звання «Найкращого документального фільму» боротимуться «20 днів у Маріуполі» Мстислава Чернова, «Залізні метелики» Романа Любого, «Звідки куди» Мачека Хамела, «Ми не згаснемо» Аліси Коваленко.
Водночас у категорії «Найкращий анімаційний фільм» змагаються «Весна» режисера і продюсера Микити Лиськова, «Мавка. Лісова пісня», режисерів Олександра Рубана та Олега Маламужа, «Маріуполь. Сто ночей» Софії Мельник, «Мокош» Анни Дудко.
На «Відкриття року» номіновані «20 днів у Маріуполі», «Ла Палісіада», «Степне» та «Назавжди-Назавжди» режисерки Анни Бурячкової.
У категорії «Найкраща режисура» змагатимуться Марина Врода («Степне»), Антоніо Лукіч («Люксембург, Люксембург»), Філіп Сотниченко («Ля Палісіада»), Мстислав Чернов («20 днів у Маріуполі»). Водночас за звання «найкращий актор» - Олександр Максяков («Степне»), Аміл Насіров («Люксембург, Люксембург»), Новруз Пашаєв («Ла Палісіада»), Сергій Стрельников («Довбуш»).
Також представлені чотири номінантки на звання «Найкраща акторка»: Ніна Антонова («Степне»), Ксенія Хижняк («Я, Ніна»), Карина Химчук («Ти мене любиш?»), Єлизавета Цілик («Назавжди-Назавжди»).
У категорії «Найкращий сценарій фільму» змагаються Марина Врода, Кірілл Шувалов («Степне»), Антоніо Лукіч («Люксембург, Люксембург»), Тоня Ноябрьова («Ти мене любиш?»), Філіп Сотниченко («Ля Палісіада»).
Чотири номінанти також представлені у категорії «За досягнення»: Довженко-Центр за лекторій «Як перестати хвилюватися і полюбити українське кіно», Дарія Бадьйор, Станіслав Битюцький, Сергій Ксаверов, Анна Дацюк за кураторство 6-го кінофестивалю «Київський тиждень критики», Довженко-Центр (команда проєкту: Альона Пензій, Олександр Телюк, Олег Оліфер, Олександр Бертман і Тетяна Деркач) за програму «Мультфільм Тижня. Перший сезон», Наталія Серебрякова за серію публікацій про українське кіно у виданні Cineuropa.
Як повідомлялося, Національна премія кінокритиків «Кіноколо» - щорічна премія, заснована у 2018 році, що визначає досягнення українського кінематографа та діячів кіноіндустрії за останній рік від імені спільноти кінокритиків України. Переможців премії визначає Комітет Національної премії кінокритиків. До його складу входять 57 кінокритиків та кінознавців, які є членами ФІПРЕССІ, та автори, чиї тексти та аналітичні матеріали публікуються в українських ЗМІ.
У попередні роки найкращими фільмами ставали «Памфір» Дмитра Сухолиткого-Собчука, «Стоп-Земля» Катерини Горностай, «Атлантида» Валентина Васяновича, «Додому» Нарімана Алієва.