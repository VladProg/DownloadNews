До кінця 2021 року будуть завершені роботи з відновлення 31 об’єкту культурної спадщини в рамках програми «Велика реставрація».

Як передає Укрінформ, про це повідомив міністр культури та інформаційної політики Олександр Ткаченко у Фейсбуці.
"Хочеться підсумувати те, який хід робіт маємо по масштабній програмі з реставрації пам’яток «Велика реставрація». І трохи в звітному форматі розповісти про їхній статус... Всього в рамках програми плануємо реалізувати 150 об’єктів з 2021-2023 рік по всій Україні. Ми розраховуємо, що до кінця 2021 року буде завершений 31 об’єкт, де роботи вже розпочались або незабаром розпочнуться. Зверну увагу, що одна пам’ятка може містити кілька реставраційних проєктів", - написав Ткаченко.
Зокрема, йдеться про: Національний заповідник «Софія Київська»; Державний історико-архітектурний заповідник «Хотинська фортеця; Національний заповідник «Хортиця»; частину протиаварійних робіт у Національному заповіднику «Києво-Печерська лавра» та реставрацію Троїцької надбрамної церкви (корпус №27); Національну музичну академію України імені Чайковського; Національний заповідник «Замки Тернопілля»; Національний художній музей у Києві; Національний заповідник «Києво-Печерська лавра»; Національний заповідник «Давній Галич»; Львівську національну галерею мистецтв ім. Б.Возницького.
Також, за словами Ткаченка, планується реставрація приміщень камерної сцени національного академічного українського драматичного театру імені Марії Заньковецької та проведення робіт за проєктом «Реставрація пам’ятки історії, архітектури національного значення кін. XVIII ст., альтанка М. І. Глінки» національного історико-культурного заповідника «Качанівка».
Ткаченко зазначив, що в межах другого етапу програми можливості збільшуються, і конкурсна комісія при МКІП вже розглянула заявки від ОДА та попередньо визначила 28 об’єктів, яким на реставрацію буде надано субвенції. Також вже сформовано проєкт розпорядження, про затвердження переліку проєктів, яким для проведення ремонтно-реставраційних та консерваційних робіт буде спрямована субвенція. Завтра він буде розглядатись на Кабміні.
"Це лише початок. Процес «Великої реставрації» по факту не зупинити. І 150 об’єктів – не межа. На території нашої країни їх в рази більше. Особливо тих, що знаходяться в аварійному стані і чекати вже не можуть. Саме тому МКІП буде відстоювати в бюджеті-2022 наявність коштів на Велику реставрацію в орієнтовному обсязі 5 млрд грн. Йдеться про реставрацію та інші негайні роботи на 50 об’єктах", - додав міністр.
Як повідомляв Укрінформ, програма «Велика реставрація» розрахована на 2021-2023 роки та допоможе перетворити об'єкти матеріальної культурної спадщини на один з основних ресурсів розвитку України, а також перетворити об’єкти на туристичні «магніти» і покращити умови для виховання майбутньої мистецької еліти.
Реалізацію та координацію програми «Велика реставрація» здійснює Міністерство культури та інформаційної політики України.