У Житомирі упродовж 29 вересня – 1 жовтня відбудеться літературний форум «Відсіч. ДієСлово».

Як передає Укрінформ, про це у Фейсбуці повідомляють організатори заходу.
«З 29 вересня по 1 жовтня в Житомирі відбудеться Книжковий форум «Відсіч. ДієСлово». У програмі форуму працюватиме літературна сцена, на якій будуть проходити воркшопи, панельні дискусії, зустрічі з видавцями, поетами та письменниками, книжковими блогерами, переможцями літературного марафону 2022 та 2023 років, музична програма», – йдеться у повідомленні.

У програмі форуму на п’ятницю, 29 вересня, – зустріч із переможцями літературного марафону «Війна Росії проти України. Відсіч» у 2022 році, інтерактивне заняття-гра для молоді «Іван Огієнко – український полімат ХХ ст.», лекція Наталії Скорикової «Головні секрети сучасного бестселера, або як писати так, аби вас видавали».
У суботу, 30 вересня, відбудуться лекція Ірини Феофанововї та презентація її книги «Чужа-Своя-Рідна», презентації серії містично-міфологічних книг для усієї сім’ї Олега Гавріша «Казки баби Гавришихи», книги «Омм. Дух ірпінського лісу» Таші Торби та інші заходи.
У неділю, 1 жовтня, заплановані зустріч з воєнною кореспонденткою Анастасією Федченко, презентація книги Олеся Донія «Українська мрія. 25 сходинок до суспільного щастя» та «Мова-меч» Євгенії Кузнєцової, а також допрем'єрний показ відеопоезії «Коріння» та інших робіт режисерки Олександри Комісарової.
Організатори форуму додають, що родзинкою заходу буде літературний гастрофест за участю територіальних громад Житомирщини, які пригощатимуть гостей улюбленими стравами українських письменників.
Як повідомляв Укрінформ, на початку вересня у Чернівцях в Літературному целанівському центрі відбулися ХІV Міжнародні поетичні читання Meridian Czernowitz.
Фото: Shutterstock