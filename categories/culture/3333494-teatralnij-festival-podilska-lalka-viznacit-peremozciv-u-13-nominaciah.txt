У Вінниці 18-20 жовтня відбудеться ХІІ Міжнародний фестиваль театрів ляльок «Подільська лялька» – 2021.

Про це повідомляє департамент інформаційної діяльності та комунікацій з громадськістю Вінницької ОДА, передає Укрінформ.
«З 18 по 20 жовтня 2021 року у м. Вінниці відбудеться ХІІ Міжнародний фестиваль театрів ляльок «Подільська лялька» – 2021, що проводиться до 30-річчя Незалежності України. Дирекція фестивалю звернулася до усіх вітчизняних театральних колективів та театрів ляльок зарубіжжя з пропозицією про участь. Вже відгукнулися 14 театральних колективів з України, Ізраїлю, Іспанії, Казахстану та Литви», - йдеться у повідомленні.
Зазначається, що цьогорічний фестиваль проходить в оновленому форматі. Онлайн-фестиваль розпочався ще 5 жовтня. На цьому етапі журі переглянуло 15 конкурсних вистав у режимі онлайн і відібрало сім, представлених колективами з міст Паневежис (Литва), Тель-Авів (Ізраїль), Херсон, Івано-Франківськ, Львів та Ужгород. Серед кращих і колектив Вінницького академічного обласного театру ляльок з виставою за мотивом дитячої опери «Коза-дереза» М. Лисенка.
Фестиваль «наживо» відкриється 18 жовтня о 12:00 годині на сцені Вінницького академічного обласного театру ляльок, а о 12:30 розпочнеться показ вистав – претендентів на звання лауреата.
Професійне та дитяче журі визначатимуть переможців у 13 номінаціях фестивалю та володарів головних нагород за 1-3 місця, «Приз дитячого журі» та Гран-прі фестивалю. Зокрема, визначатимуть кращих у номінаціях: дебют, за кращу режисуру і сценографію, кращі ляльки та музику й музичне оформлення вистави. Також нагороджуватимуть за кращу жіночу, чоловічу та епізодичну роль, за відтворення національних традицій, кращу експериментальну виставу й акторський ансамбль та збереження і розвиток традицій театру ляльок.
Урочиста церемонія нагородження переможців ХІІ Міжнародного фестивалю театрів ляльок «Подільська лялька» – 2021 відбудеться 20 жовтня.
Фото: vin.gov.ua