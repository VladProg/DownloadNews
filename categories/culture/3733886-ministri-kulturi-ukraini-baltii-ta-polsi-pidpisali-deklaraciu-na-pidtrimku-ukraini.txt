Міністри культури Латвії, Литви, Естонії, Польщі й України, а також представник ЮНЕСКО взяли участь у круглому столі в Ризі, за підсумками якого була підписана Спільна декларація щодо посилення захисту та відновлення культурної спадщини України в контексті міжнародного співробітництва.

Про це повідомляє Укрінформ із посиланням на сайт МКІП.
Декларацію підписали міністр культури Латвії Науріс Пунтуліс, міністр культури та інформаційної політики України Олександр Ткаченко, міністр культури та національної спадщини Польщі Пйотр Глінський, міністри культури Литви Сімонас Кайріс та Естонії Хейді Пурга.
Крім них, участь в круглому столі взяв заступник генерального директора ЮНЕСКО з питань культури Ернесто Оттоне. Круглий стіл був організований з нагоди відзначення 20-річчя Конвенції ЮНЕСКО про охорону нематеріальної культурної спадщини та як частина відзначення150-річчня Латвійського фестивалю пісні і танцю (внесений до Списку ЮНЕСКО шедеврів усної та нематеріальної культурної спадщини людства).
Дискусія під час круглого столу була спрямована на важливість захисту, збереження та відновлення української культурної спадщини в умовах повномасштабної війни в Україні.

Олександр Ткаченко під час проведення круглого столу подякував країнам-партнерам за масштабну підтримку та солідарність з незалежною, мирною та демократичною Україною, зокрема у сферах захисту та збереження культурної спадщини та консолідації зусиль у підтримці українських культурних та креативних секторів під час неспровокованої військової агресії Росії проти України, яка триває вже 500 днів, де об’єкти культурної спадщини продовжують бути стратегічними цілями атак російської армії.
Крім того, український міністр акцентував увагу на необхідності захисту культурної спадщини в зоні бойових дій та на тимчасово окупованих територіях. Він також підкреслив важливість впровадження ефективних механізмів протидії пограбуванню та незаконному вивезенню українських культурних цінностей на територію Росії або на тимчасово окуповані території, що здійснюється російською окупаційною владою, оскільки це є грубим порушенням міжнародного права.
За результатами круглого столу, сторони-учасники підписали Спільну декларацію, в якій міністри культури заявили про намір посилити зусилля з охорони та промоції культурної спадщини України, зокрема нематеріальної. Вони закликали Європейську комісію та країни-члени ЄС збільшити фінансову підтримку для відновлення культурних та креативних секторів та реставрації культурної спадщини України, які постраждали від війни Росії проти України. Також було наголошено на необхідності створення міжнародного Фонду захисту культурної спадщини України та наданні цільової підтримки і забезпеченні безпечного та сприятливого середовища для українських спільнот, що отримали тимчасовий прихисток, з метою збереження та передачі їх нематеріальної культурної спадщини.
Делегації на чолі з міністрами культури відвідали Латвійський Національний художній музей та Музей арт-нуво в Ризі. У рамках святкування 150-річчя Латвійського фестивалю пісні і танцю вони подивилися танцювальну виставу «Вічний рух» на стадіоні «Даугава» і відвідали фінальний концерт свята - «Разом вверх» в Межапарку.
Як повідомляв Укрінформ, напередодні Олександр Ткаченко повідомив, що російські війська за час повномасштабної війни проти України зруйнували або пошкодили 1,5 тис. об’єктів культурної інфраструктури та 600 пам’яток культури й історії.
Фото: МКІП