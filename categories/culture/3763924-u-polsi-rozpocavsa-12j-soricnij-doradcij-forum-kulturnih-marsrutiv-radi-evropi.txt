У польському місті Лодзь у середу, 20 вересня, розпочався 12-ий щорічний Дорадчий форум культурних маршрутів Ради Європи.

Як передає Укрінформ, про це повідомляє Міністерство культури та інформаційної політики України.
Темою цьогорічного форуму є «Культурні маршрути: соціальний та креативний аспект культурної спадщини в постіндустріальному контексті».
Виконувач обов'язків міністра культури та інформаційної політики Ростислав Карандєєв висловив надію на підтримку рішень в інтересах України в рамках програми «Культурних маршрутів» Ради Європи.
«З 2014 року триває агресія Росії проти нашої країни, що ставить під загрозу наше існування, унікальні культурні практики та національну ідентичність. Обираючи європейський вектор як головний напрямок розвитку України, ми не збираємося від нього відступати і залишимося вірними впровадженню європейських цінностей та культури на теренах нашої держави», - заявив він.
Карандєєв також висловив вдячність європейському співтовариству за підтримку у боротьбі з ворогом.
«Захід збирає представників держав-членів Розширеної часткової угоди про культурні маршрути Ради Європи, міжнародних організацій, університетів і наукових центрів, а також зацікавлених сторін з галузей культури та спадщини», - сказано в повідомленні МКІП.
У МКІП зазначили, що в Україні може незабаром з’явитися новий сертифікований маршрут Ради Європи - «Подільський шлях святого Якова» (Camino Podolico) за моделлю Шляхів святого Якова.
За словами Карандєєва, цей маршрут дозволить популяризувати і розвивати місцеву спадщину на міжнародному рівні, налагоджувати співпрацю між громадами та з іншими країнами.
Очільник МКІП зазначив, що автори проєкту рекомендують відкласти проходження маршруту на час дії воєнного стану з питань безпеки. Проте, вони продовжують працювати над дослідженням та популяризацією маршруту з метою інтеграції місцевих громад у європейський культурний простір.
Як повідомляв Укрінформ, МКІП наполягає на максимально швидкій ратифікації Конвенції Ради Європи про правопорушення, пов’язані з культурними цінностями.