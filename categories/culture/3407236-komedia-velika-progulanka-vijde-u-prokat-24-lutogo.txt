Із 24 лютого у кінопрокат виходить сімейна комедія "Велика Прогулянка" режисера Олега Зборовського.

Як передає Укрінформ, про це повідомляє пресслужба Держкіно.
"Сюжет комедії "Велика Прогулянка" розгортається навколо двох абсолютно різних сімей: працівників культури Драгоманових та районних бізнесменів Наливайченків. Теплими весняними вихідними вони вирішують традиційно вибратися "на шашлики" — доля зводить їх на одній галявині, котру кожна з сімей вважає "своєю". Між ними розпалюється суперечка, яка переростає у гротескну "війну" за місце під мангал. Несподівано з’являється і третій претендент — утікач-корупціонер, котрий сховав свої гроші на цій же галявині. Він бере молодших дітей сімей у заручники та вимагає повернути гроші, які зникли зі схованки. Хитрощі, підстави та протистояння, пригоди, несподівані гості та шалені гроші, різні погляди не тільки на рецепт маринаду до шашлику, а й на "як правильно жити". Ця історія про те, якими б різними ми не були і як би не сварились, та перед обличчям спільної загрози ми завжди єдина потужна сила", - йдеться у повідомленні.
Режисер фільму — Олег Зборовський. Автори сценарію — Артур Лерман, В'ячеслав Островцев, Гарік Бірча. Продюсери фільму — Ірина Костюк, Вікторія Корогод, Надія Коротушка, Наталя Стрибук.
У ролях: Юрій Ткач, Олена Кравець, Андрій Ісаєнко, Ірина Гатун, Михайло Жонін, Олексій Завгородній/Позитив, Ілля Паладін, Марго Крупіна-Біньковська, Вероніка Лук’яненко, Алекс Березовський, Валерій Швець, Владислав Писаренко.
Зіркові камео: VERKA SERDUCHKA, мама & band, Андрій Пятов, Євген Коноплянка.
Виробництво — FILM.UA за підтримки Держкіно.
Як повідомлялося, Держкіно презентувало офіційний трейлер української комедії "Велика Прогулянка".
Фото: usfa.gov.ua