У віці 75 років помер режисер франшизи «Мисливці на привидів»та низки інших відомих стрічок Айван Райтман.

Як передає Укрінформ, про це повідомляє The Guardian.
Діти режисера повідомили, що він помер уві сні у своєму будинку в Каліфорнії.
«Ми пишаємося тим, що його режисерська робота принесла сміх і щастя незліченній кількості людей у всьому світі. Ми сподіваємося, що ті, хто знав його завдяки фільмам, завжди його пам’ятатимуть», - йдеться у заяві дітей режисера, Джейсона, Керолін і Кетрін Райтман.
Фантастична комедія «Мисливці на привидів» (1984) була двічі номінована на «Оскар» і заробила 300 мільйонів доларів у світовому прокаті. Айван Райтман також зняв фільми «Фрикадельки» (1979), «Близнюки»(1988), «Дитсадковий поліцейський» (1990), «Джуніор» (1994) та був продюсером обох частин фільму «Бетховен», стрічок «Звіринець» та «Космічний джем».
Як повідомляв Укрінформ, компанія Sony Pictures назвала ім’я режисера, який працюватиме над новою частиною фантастичного фільму “Мисливці за привидами”. Ним стане Джейсон Райтман, відомий за стрічками “Хлоя”, “Джуно” і “Таллі”.
Фото: Rob Grabowski/Invision/AP