У Науковій бібліотеці ЛНУ ім. Івана Франка відбулася презентація нової книги Богдана Тихолоза «Франко як текст: Досліди і досвіди».

Про це повідомляє пресслужба Львівської ОВА, передає Укрінформ.
«Це видання для мене важливе, бо воно є свідченням моєї тривалої розмови з Франком. Я починав цю розмову із Франкових казок, потім були інші твори зі шкільної програми, а потім раптом я відкрив для себе Франка-філософа і він мене вразив. Вразив тим, як про такі складні і важливі поняття – поступ, історія, національна ідея, людяність, цивілізація, культура – можна мислити так ясно, прозоро і чесно. Франко – це приклад інтелектуальної чесності», – наголосив Тихолоз.






У Львові презентували книгу «Франко як текст: Досліди і досвіди» / Фото: пресслужба Львівської ОВА



















В інституті Франкознавства ЛНУ ім. Івана Франка зазначили, що книга «Франко як текст: Досліди і досвіди» ‒ це проміжний підсумок Тихолоза, його багаторічних студій над різними проблемами життя і творчості Івана Франка. Понад сотня різножанрових текстів (статей, рецензій, оглядів, полемічних виступів, інтервʼю тощо), написаних та опублікованих за останні 25 років (1996–2021), об’єднані не тільки оригінальною авторською концепцією, а й свідомою настановою на системну розбудову інтегрального франкознавства.
Наголошується, що видання, адресоване не лише літературознавцям-філологам, а й гуманітаріям суміжних галузей та широкому колу зацікавлених читачів, узагальнює індивідуальний дослідницький досвід «стереометричного» фахового читання різножанрових творів Франка.
Богдан Тихолоз - український літературознавець, франкознавець; директор Львівського національного літературно-меморіального музею Івана Франка (з 2017 р.); публіцист, блогер. Кандидат філологічних наук, член Національної спілки журналістів України, Наукового товариства імені Шевченка, Міжнародної ради музеїв (ICOM). Голова Асоціації музеїв Івана Франка. Автор понад 180 наукових праць різних жанрів, упорядник та науковий редактор низки видань.
Як повідомлялося, у столиці презентували книгу Максима Рильського «Співучий Києве, дитя живих століть».
Фото: пресслужба Львівської ОВА