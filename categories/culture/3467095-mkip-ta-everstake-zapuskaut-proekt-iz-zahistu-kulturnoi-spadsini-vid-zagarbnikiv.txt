Міністерство культури та інформаційної політики разом із блокчейн-компанією Everstake оголосили про спільну благодійну ініціативу «Save Ukrainian Culture».

Про це повідомляє пресслужба МКІП, передає Укрінформ.
«Ініціатива має на меті збір коштів на збереження культурної спадщини України в умовах безупинного загарбницького вторгнення росії», - ідеться в повідомленні.

Як зазначається, варварські обстріли та бомбардування з боку російських військових зруйнували повністю або пошкодили безліч музеїв, церков, театрів, бібліотек та інших установ. Серед об’єктів – неоціненні експонати, зокрема стародавні пам’ятники, скульптури, картини світового рівня, рідкісні книги.
В Україні є 7 об’єктів Світової спадщини ЮНЕСКО, ще 17 об’єктів включено до Попереднього списку Світової спадщини. Крім того, існують тисячі культурних установ та пам’яток, що мають значну історичну цінність. Усі вони під загрозою знищення російськими військовими, що не мають поваги до культурної спадщини. Об’єкти культурної цінності, які не вдалося знищити бомбардуваннями, масово грабуються окупантами та вивозяться на територію росії, подібно до того, що чинили солдати вермахту під час Другої світової війни. Деякі з викрадених тоді артоб’єктів досі не знайдені.
Ініціатива «Save Ukrainian Culture» має на меті не допустити повторення цього.
«Враховуючи потужну підтримку, яку світова криптоспільнота надала Україні, перерахувавши криптовалюту на суму понад 100 мільйонів доларів для різних державних та приватних ініціатив, «Save Ukrainian Culture» також приймає пожертви у криптовалютах. Це можливо завдяки участі Everstake, великої української блокчейн-компанії. Охочі підтримати ініціативу можуть використовувати BTC, ETH і USDT (як ERC-20, так і TRC-20), а також фіат, наприклад, євро, долар США чи гривню, надіслані з кредитних карток, банківським переказом або через Apple Pay та Google Pay», - інформують у МКІП.
Зазначається, що кошти підуть на допомогу культурним об’єктам, які перебувають під загрозою, а також на відновлення зруйнованих чи знищених. Процес відбуватиметься за організації Міністерства культури та інформаційної політики.
Очільник МКІП Олександр Ткаченко наголосив, що російські війська свавільно руйнують нашу культурну спадщину: церкви, синагоги, музеї, пам’ятники, театри. «Міністерство культури та інформаційної політики вже зафіксувало понад 200 об’єктів руйнувань культурної спадщини, і ці цифри не є кінцевими. Адже рашисти продовжують свої воєнні злочини проти української спадщини, намагаючись стерти нашу історію та ідентичність. Знищити українську культуру – одна з їхніх стратегічних цілей у цій війні. Отже, ми повинні діяти негайно, щоб відновити все, що постраждало від війни. І мета ініціативи «Save Ukrainian Culture» – прискорити цей процес», – заявив міністр.
Своєю чергою генеральний директор Everstake Сергій Васильчук зауважив, що криптовалюти є «перевіреним та ефективним інструментом фінансування, який дозволить врятувати нашу культурну спадщину від розграбування та руйнування в умовах цієї безглуздої війни».
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет, авіабомб.