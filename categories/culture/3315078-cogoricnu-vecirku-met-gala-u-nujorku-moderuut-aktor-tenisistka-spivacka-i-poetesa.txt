У Музеї мистецтв «Метрополітен» у Нью-Йорку в понеділок проходить головна вечірка року у світі моди - Met Gala, у якій традиційно беруть участь найвідоміші зірки.

Про це передає Укрінформ з посиланням на CNN Style.
Зазвичай цей захід проводиться в перший понеділок травня, але з минулого року у зв’язку з пандемією його перенесли на вересень.
На червону доріжку, простелену на сходах музею, актори, супермоделі, телезірки, музиканти і спортсмени виходять у своїх найкращих дизайнерських нарядах.
Цього року ведучими заходу стали актор Тімоті Шаламе (відомий з фільму «Інтерстеллар»), японська тенісистка Наомі Осака, співачка Біллі Айліш і поетеса Аманда Горман, почесними співведучими – головний редактор журналу Vogue Анна Вінтур, дизайнер Том Форд і глава Інстаграму Адам Моссері.
Редактриса Vogue відмовилася від звичного Chanel і одягла квіткову сукню Oscar de la Renta - данина пам'яті покійному дизайнерові, який був її близьким другом і завзятим садівником.

Поетеса Горман вбрала сукню кольору індиго від Vera Wang, мала на голові прикрашену коштовним камінням лаврову корону і носила клатч у формі книжки з написом «Дайте мені ваших утомлених» - цитатою з вірша, написаного під час збирання коштів на Статую Свободи.
Тімоті Шаламе з типовою незворушністю вийшов на сцену в обтислому білому атласному піджаку й широких білих штанах від Гайдера Акермана, заправлених у білі кеди Converse.


Надівши вбрання від Oscar de la Renta, Біллі Айліш передала гламур старого Голлівуду в стилі Мерилін Монро і Грейс Келлі. Її персикова сукня з декольте мала приталений ліф і довгий тюлевий шлейф, носіння якого потребувало чотирьох помічників.



Конгресвумен із Нью-Йорка Каролін Малоні вбралася в одяг з написом «Рівні права для жінок».


Реперша Saweetie надягла обтислу, прикрашену кристалами сукню з довгим шлейфом від Крістіана Ковена. У ній використано кольори історичного прапора чорношкірих американців.

Наомі Осака об'єднала своє японське і гаїтянське походження в костюмі від Louis Vuitton.

Як повідомлялося, з 10 по 16 вересня у Нью-Йорку триває Тиждень моди.
Фото: Getty Images, Shutterstock, AFP, Vogue