Міністерство культури та інформаційної політики у рамках проєкту "Українське Наживо" відзначить цьогорічних лауреатів премій у сфері класичної музики.

Як передає Укрінформ, про це МКІП повідомляє у Телеграмі.
Цього року почесні державні музичні премії отримали: композитор Євген Станкович (Премія імені Лятошинського, за видатні досягнення у сфері професійної композиторської творчості), диригент Іван Остапович (Премія імені Ревуцького за досягнення у сфері професійного виконавського мистецтва), композитор Антон Стук (Премія імені Ревуцького за досягнення у сфері професійного композиторського мистецтва), музикознавець Володимир Грабовський (Премія імені Лисенка за наукові праці останніх п'яти років) композитор Віктор Теличко (Премія імені Лисенка за камерну симфонію "Ремінісценції"), диригентка Галина Шпак (Премія імені Лисенка за концертні програми останніх п'яти років).
"Вони презентують різні напрями музичного мистецтва і різні регіони нашої країни, і об’єднує їх високий професіоналізм та любов до музики", - зазначили в МКІП.
Місцем зустрічі митців, їхніх творів та ідеї стане Львів і симфонічний концертний проєкт у Львівському органному залі.
"Головною ідеєю цього симфонічного концерту є промоція результатів роботи митців, яких високо оцінили члени комітетів з присудження вказаних музичних премій", - повідомили у МКІП.
Програма концерту складатиметься із творів Євгена Станковича, Віктора Теличка, Антона Стука, а також композиторів з інших європейських країн.
Концерт розпочнеться 4 грудня о 19:00 у Львівському органному залі та онлайн.
Як повідомляв Укрінформ, 29 грудня МКІП оголосило про старт прийому заявок на участь у ІІІ Конкурсі короткометражних проєктів імені Кіри Муратової "Короткі зустрічі".