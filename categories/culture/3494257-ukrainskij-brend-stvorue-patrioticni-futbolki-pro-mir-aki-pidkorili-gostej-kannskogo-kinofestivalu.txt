Розписані вручну ексклюзивні футболки із голубами миру від українського бренду «Караванська-Уманська» підкорили зіркових гостей Каннського кінофестивалю та володарів цьогорічного «Оскара для блогерів» (WIBA 2022).

Про це кореспондентові Укрінформу повідомила пресслужба бренду.
«Ми створили футболки про мир, якого усі так хочемо, в який усі так віримо. Цей арт – творче бачення подій в Україні. Візуальна мова є дуже сильною. Ми говоримо зображеннями про те, чого прагнемо найбільше - свободи волі і самовизначення», - розповіла дизайнерка Ксенія Уманська.





Український бренд створює патріотичні футболки про мир, які підкорили гостей Каннського фестивалю / Фото надані пресслужбою





































Патріотичні футболки викликали справжній ажіотаж серед блогерів та інфлюенсерів із багатомільйонними аудиторіями. Українські дизайнерки вручну розписали білі футболки голубами і закликами до миру. Проєкт підтримали зірка серіалу «Мелроуз Плейс» Келлі Разерфорд, фенш-блогер Фредді Лі, прима Віденської опери Зоряна Кушплер, «Фуд-блогер року» Євген Клопотенко, блогерки Санта Дімопулос, Євгенія Гордієнко, Марта Сієрра та інші. А володар Гран-прі WIBA 2022, зірковий тіктокер Хабі Ламе залишив на українській футболці автограф – її планують продати на благодійному аукціоні.

«Живемо у складні часи, коли нас намагаються насильно позбавити національної ідентичності, але ми не маємо права зламатися і допустити занепаду всього українського. Ми маємо розквітати і розвиватись, виходити на міжнародні подіуми і вражати. Тому ми відновили роботу нашого бренду і робимо те, що вміємо найкраще - творимо одяг, який буде носитися, тримати наш тил. І створювати світовий тренд Made in Ukraine», - зазначає дизейнерка Оксана Караванська.
На червоних доріжках Каннського кінофестивалю і на церемонії World Influencers and Bloggers Awards у її синьо-жовтих сукнях дефілювали засновниця «Оскара для блогерів» Марія Гражина Чаплін і президент World Influencers and Bloggers Association Ґрета Сапкайте. А метелик у кольорах українського прапора від Караванської, який одягнув на подію зірка соцмереж – харківський Кіт Степан, який переміг у Каннах в номінації Animal Influencer, – не залишив байдужим жодного користувача Інстаграму.
Невдовзі актуальні футболки від бренду «Караванська-Уманська» зможе придбати кожен охочий – на сторінках бренду в Інстаграм. Кожна придбана футболка підтримає ЗСУ та українського виробника.
Як повідомляв Укрінформ, 75-й Каннський міжнародний кінофестиваль триває з 17 до 28 травня 2022 року.