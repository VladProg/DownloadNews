Фільм «Люксембург, Люксембург» режисера Антоніо Лукіча за шість тижнів прокату вже побачили 220 481 глядача, а касові збори склали 32 788 798 гривень.

Як передає Укрінформ, про це повідомляє Державне агентство України з питань кіно.
У стрічці ідеться про братів-близнюків, які дізнаються, що їхній давно зниклий батько захворів у Люксембургу. Вони вирушають у подорож, аби побачити його востаннє.

Стрічку створено кінопродакшеном ForeFilms, продюсерів Володимира Яценка та Анни Яценко за підтримки Держкіно.
У травні 2022 року фільм став одним з п'яти учасників програми підтримки міжнародної промоції українських фільмів «proMOTION», започаткованої Українським інститутом. Міжнародна промопідтримка в рамках програми здійснюється за допомоги Göteborg Film Fund.
Як повідомляв Укрінформ, у квітні стрічка «Люксембург, Люксембург» отримала нагороди на Міжнародному фестивалі в Монте-Карло та Приштинському міжнародному кінофестивалі PriFest.