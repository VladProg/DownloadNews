У турецькому Ізмірі на підтримку України в рамках благодійного кіномарафону показали стрічку "Толока" та короткометражні фільми "Анна" і "На своїй землі".

Як передає Укрінформ, про це Державне агентство з питань кіно повідомило у Фейсбуці.
“В Ізмірі (Туреччина) пройшли кінопокази українського кіно в рамках благодійного кіномарафону на підтримку України CinemAid Ukraine Charity Film Marathon”, - ідеться в повіомленні.
У кінозалі "Ізмір Санат" 9 квітня глядачі побачили стрічки режисера Михайла Іллєнка "Толока" та короткометражні фільми "Анна" режисера Олеся Саніна і "На своїй землі" режисера Олександра Кірієнка.
Захід відбувся під патронатом Посольства України в Турецькій Республіці, співорганізаторами виступили громадська організація "Об‘єднання українців Ізміра" (Туреччина) та асоціація "Дивись українське!" (Україна).
Із відеозверненням до глядачів кіномарафону звернулися голова Держкіно Марина Кудерчук та режисер "Толоки". Також із промовами на підтримку України до глядачів звернулись представник мера Ізміра, екс-міністр культури Туреччини Суат Чаглаян та голова ГО "Об‘єднання українців Ізміру" Олена Озбек.
Наступний показ фильмів у рамках CinemAid Ukraine у Туреччині відбудеться 17 квітня в Анталії.
Благодійний кіномарафон ініційований Держкіно спільно з Українською кіноакадемією, асоціацією "Дивись українське", Українською кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", благодійним фондом "Двері" та ГО "Центр розвитку креативних індустрій".
Як повідомляв Укрінформ, 31 березня в Анкарі розпочався CinemAid Ukraine Charity Film Marathon на підтримку України.
Фото: ДержКіно України