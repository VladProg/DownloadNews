До Дня прапора артисти Харківського національного академічного театру опери та балету імені Лисенка/«Схід Опера» візьмуть участь відразу у кількох концертах за кордоном.

Як передає Укрінформ, про це повідомляє пресслужба Міністерства культури та інформаційної політики в Фейсбуці.

"У ці дні артисти ХНАТОБ / Схід Опера, учасники гуманітарного туру «Європейський шлях», і ті, хто залишився у Харкові — продовжили серію концертів, присвячених Дню Прапора, Дню Незалежності, а також Дню Харкова", - йдеться у повідомленні.

До Дня прапора артисти харківської опери братимуть участь у кількох концертах за кордоном: у Братиславі у посольстві України в Словацькій Республіці; у словацькому місті Габчиково — великий концерт солістів, балету та хору Схід Опера; у польському Ліхені, у соборі Пресвятої Богородиці - урочисті дійства молитов за Україну, у яких беруть участь головний диригент театру, заслужений діяч мистецтв України Дмитро Морозов і заслужена артистка України Олена Ширяєва.
Як повідомляв Укрінформ, 23 серпня в Україні відзначають День Державного Прапора. Свято встановлене на вшанування багатовікової історії українського державотворення, державної символіки незалежної України та з метою виховання поваги громадян до державних символів України згідно з указом Президента від 23 серпня 2004 року.