На одеському узбережжі переселенці з Херсона знайшли глиняну візантійську амфору.

Про це у Фейсбуці повідомив Херсонський обласний краєзнавчий музей, передає Укрінформ.
«Цими днями переселенці з Херсона на одеському пляжі рятували прісноводних черепах. І раптом побачили незвичну посудину, що наближалася до пляжу. Виловивши її з води, Юрій Пословський (історик за фахом) зрозумів, що це візантійська амфора», - йдеться у повідомленні.

Згадавши про пограбований краєзнавчий музей, родина подарувала артефакт Херсону. Сьогодні амфора перевезена до місця призначення і згодом займе місце в експозиції.
Зазначається, що важка глиняна амфора не потонула завдяки земляній пробці, що утворилася у горловині посудини.
Як повідомлялося, у купах уламків та сміття, яке знесло водою з Каховського водосховища та зараз прибиває до узбережжя, зокрема Одеси, можуть бути небезпечні предмети. Прибирати сміття можна тільки після перевірки вибухотехніків.
Фото: Херсонський обласний краєзнавчий музей