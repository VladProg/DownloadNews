У садибі Івана Франка в Нагуєвичах на Львівщині пройшов благодійний етнофест, учасники якого збирали кошти на квадрокоптер для українських військових.

Про це повідомляє у Фейсбуці пресслужба Львівської обласної ради, передає Укрінформ.
«Купимо хлопцям франко-коптер разом» - під таким гаслом у неділю, 28 серпня, на території Державного історико-культурного заповідника «Нагуєвичі» відбувся благодійний етнофестиваль», - зазначили в облраді.
Інформують, шо під час фесту було представлено понад 50 етнолокацій. Кожен відвідувач міг придбати барвисті мистецькі роботи місцевих майстрів, книжки та туристичну продукцію. Зі сцени фестивалю лунали українські патріотичні пісні у виконанні Софії Федини та гурту "Мері", а також музичні твори у виконанні ансамблю скрипалів та капели бандуристів.

"Етнофест організовано з метою вшанувати Івана Франка і придбати франко-коптер для військових. Увесь світ зараз об'єднався заради того, щоб перемогти росію. Цей захід є волонтерським тилом, ми об'єднали працьовитих людей: гончарів, ковалів, художників, представили виставку стародруків, презентацію світлин та багато іншого. Робимо все, що можемо, і нікого не боїмося на своїй землі. Ми боремося», - сказав директор Державного історико-культурного заповідника «Нагуєвичі» Богдан Лазорак.
В облраді зазначили, що заходи в рамках відзначення 166-ї річниці з дня народження Івана Франка триватимуть на Дрогобиччині до вівторка. 30 серпня актори Львівського академічного обласного музично-драматичного Театр імені Юрія Дрогобича проведуть на площі міста Дрогобич театралізоване дійство «Благодійний шпацер із Франком».
VІ-й благодійний Етно-фест відбувся за підтримки Львівської обласної ради, Львівської обласної військової адміністрації, Міжнародного Фонду ім. Івана Франка, Дрогобицької міської рада, Дрогобицької районної державної адміністрації.
Фото: Львівська ОДА