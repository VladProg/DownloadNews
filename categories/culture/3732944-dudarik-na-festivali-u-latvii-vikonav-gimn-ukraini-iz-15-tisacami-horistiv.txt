Львівська національна академічна чоловіча хорова капела «Дударик» бере участь у ювілейному 150 хоровому фестивалі у місті Рига (Латвія). Український колектив виконав Гімн України із 15 000 хористів.

Про це кореспондентові Укрінформу повідомила пресслужба капели.

Відео: DudarykLviv
«До фестивалю прикута увага усієї Латвії і світової громадськості впродовж цілого тижня. І головним цьогорічним висловом (меседжем) є декларація підтримки українського народу у боротьбі за незалежність і за саме існування. В такий спосіб Латвія промовляє до цілого цивілізованого світу - Перемога буде за Україною!", - наголосив керівник та диригент «Дударика» Дмитро Кацал.

Фото: Львівська облрада

«Дударик» - єдиний закордонний колектив, запрошений на цю подію. Цей фестиваль вважається найбільшою хоровою подією в світі. Окрім того, він є шедевром усної і нематеріальної спадщини людства. Вселатвійське свято пісні і танцю проводиться з 1873 року кожні п'ять років.
Одночасно на фестивалі збираються понад 40 тисяч виконавців.
У репертуарі фестивалю - народні та класичні хорові пісні, які виконувалися акапельно, проте останнім часом сучасні популярні пісні були теж включені в репертуар.
Як повідомляв Укрінформ, Національна капела «Дударик» завдяки благодійному мистецькому марафону завершила збір коштів на безпілотник для 24 ОМБр імені Короля Данила.
Фото: Львівська ОВА