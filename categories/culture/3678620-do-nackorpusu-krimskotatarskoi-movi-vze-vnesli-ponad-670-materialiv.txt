У межах роботи над створенням Національного корпусу кримськотатарської мови вже опрацьовані 675 матеріалів понад 180 авторів.

Про це Міністерство з питань реінтеграції тимчасово окупованих територій України повідомило в Телеграмі, передає Укрінформ.
"Збір друкованих та онлайн-джерел кримськотатарською мовою для створення Нацкорпусу триває вже 4 місяці. За цей час опрацьовані та внесені до каталогу 675 матеріалів понад 180 авторів. Це більш ніж 50 тисяч друкованих сторінок (40 мільйонів символів)", – зазначили у відомстві.
Серед опрацьованого – твори відомих авторів, газети, журнали, підручники, наукові статті, міжнародно-правові документи тощо.
Найстаріший твір, за даними Мінреінтеграції, датований 13 століттям, найсучасніший – 21 століттям (2023 рік).
У каталозі вже представлені матеріали чотирма графічними системами, що використовувалися у кримськотатарській мові: арабською графікою, довоєнною латиницею, кирилицею та сучасною латиницею.
Долучитися до створення онлайн-бази текстів можуть всі охочі за посиланням.
Як повідомляв Укрінформ, у жовтні в межах реалізації Стратегії розвитку кримськотатарської мови на 2022-2032 роки Мінреінтеграції ініціювало створення Національного корпусу кримськотатарської мови. Мета проєкту – зробити кримськотатарську мову широковживаною та забезпечити її дослідження і сталий розвиток.