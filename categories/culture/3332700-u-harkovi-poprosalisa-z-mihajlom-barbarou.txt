У Харкові попрощалися зі співзасновником гурту "Мертвий півень", актором харківського театру "Арабески" Міськом Барбарою.

Про це повідомляє Суспільне Харків.
Попрощатися зі співзасновником гурту "Мертвий півень" Михайлом Барбарою до Свято-Дмитрівського храму у Харкові приїхали журналісти, музиканти, артисти.






У Харкові попрощалися з Михайлом Барбарою/Фото: Суспільне Харків
















Серед них були письменник Сергій Жадан, журналіст Богдан Логвиненко, радник голови правління Суспільного Зураб Аласанія, народний депутат Микола Княжицький, ведучий і музикант Роман Чайка, який грав у "Мертвому півні".

Роман Чайка дізнався про смерть Міська після свого ефіру і спочатку не повірив: "Думав, це якийсь дурнуватий жарт".
"Місько був Міськом завжди. Він був однаковим за сценою і на сцені", сказав Чайка.
За його словами, учасники гурту думали про нові проєкти.
За словами лікарів, які відомі Чайці, смерть Міська настала через інфаркт. Не всі, хто хотів попрощатися з Барбарою, змогли приїхати до Харкова, сказав ведучий. Частина близьких Міськові людей проживає за кордоном.
1 жовтня Микола Княжицький бачився з Міськом у Харкові. Вони ходили пам'ятними місцями.
"Він так любив це місце і так багато про це розповідав, що відчувалося, що ця українська тяглість по суті живе в ньому. Він продовжує те, що почали і не змогли завершити інші. Ми пішли до квартири Шевельова, він говорить: "Давайте зайдемо". А там було зачинено. "Ні, ви мусите ще раз приїхати, і ми обов'язково повинні туди зайти". Він жив планами, майбутнім, говорив про свої концерти, про свій альбом, який прекрасний Харків", — сказав Княжицький.
"І я дуже хочу, щоб ми в пам'ять про Міська продовжили цю тяглість", — додав він.
"Сьогодні був чудовий день. Теплий, сонячний. І трохи дощу. Зовсім трохи. Можна було полічити ті краплі. Небо плакало з нами", - написала після похорону Михайла Барбари на своїй сторінці у Фейсбуці директор Благодійного фонду родини Алчевських-Бекетових Олена Рофе.
Після служби у Свято-Дмитрівському храмі Міська Барбару, який раптово помер 11 жовтня, поховали у Харкові на кладовищі №2.
Фото: Суспільне Харків