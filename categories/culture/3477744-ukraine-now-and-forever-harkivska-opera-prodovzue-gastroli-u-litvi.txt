Харківський національний академічний театр опери та балету ім. М. В. Лисенка/Схід Опера продовжує гастролювати в Литві в межах проєкту «Ukraine Now and Forever».

Про це повідомляє пресслужба Міністерства культури та інформаційної політики у Телеграмі, передає Укрінформ.
«Тур «Європейський шлях» - це ще одна сторінка співпраці між культурними інституціями України й Литви. Виступи Схід Опери вже відбулися у Клайпеді, Вільнюсі та інших містах Литви», - йдеться у повідомленні.

Зазначається, що харків'ян приймають дуже тепло, зустрічають із жовто-блакитними прапорами, збирають пожертви для українців.



Як повідомляв Укрінформ, Міністерство культури та інформаційної політики України спільно з Державним агентством України з питань мистецтв та мистецької освіти та партнерами запустили 15 квітня проєкт Ukraine Now and Forever, мета якого - популяризувати українську культуру у світі.
Фото: МКІП