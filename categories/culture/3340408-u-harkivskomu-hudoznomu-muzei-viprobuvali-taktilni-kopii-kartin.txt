Тестування створених фахівцями тактильних - об'ємних - копій шедеврів живопису та графіки відбулося у Харківському художньому музеї.

Про це кореспондентові Укрінформу повідомила наукова співробітниця музею Ганна Задорожна.
«Тестування відбулося у рамках проєкту «Крокуємо інклюзією», ініційованого Харківською обласною фундацією «Громадська альтернатива» за підтримки Українського культурного фонду. Мета проєкту - створити інклюзивні продукти - тактильні живописні та графічні копії творів відомих авторів, а також елементи навігації простором музею», - зазначила Задорожна.






У Харківському художньому музеї «випробували» тактильні копії картин/Фото: Харківська обласна фундація «Громадська Альтернатива», Facebook































За її словами, світові практики вже давно зробили класичні музеї доступними та цікавими для всіх.

«Харківський художній музей має шанс стати першим та підтвердити свою унікальність через впровадження нових інклюзивних продуктів. У рамках проєкту фахівцями обрано кілька знакових творів, які втілені в об’ємі - зі штучного каменю - відомою харківською скульпторкою Тетяною Альбицькою-Костомаровою у співпраці з консультантами та педагогами Харківської спеціальної школи-інтернату імені Короленка для дітей з вадами зору. Йдеться про шедеври «Запорожці пишуть листа турецькому султанові» Іллі Рєпіна, «Надягають вінок» Костянтина Трутовського, «Сніданок» Ханса ван Санта, а також графічні твори Георгія Нарбута» - пояснила Задорожна.
За її словами, у тестуванні взяли участь випускники школи імені Короленка, які поділилися враженням від можливості "побачити" шедеври на дотик.
«Вивчення творів мистецтва на дотик — один з розповсюджених методів пізнання реальності, якому людей з порушенням зору навчають із дитинства. Тому створення можливості ознайомитися з шедеврами мистецтва в музеї, є інновацією, що, сподіваємось, буде запроваджена в академічних закладах культури Харкова», - зазначила куратор проєкту від фундації «Громадська альтернатива» Олена Зиненко.
За її словами, з часом в музеї відбудеться тестування тактильної копії ще одного відомого шедевра - «Прогулянки» Альбрехта Дюрера, яка ще у роботі.
Фото: Харківська обласна фундація «Громадська Альтернатива», Facebook