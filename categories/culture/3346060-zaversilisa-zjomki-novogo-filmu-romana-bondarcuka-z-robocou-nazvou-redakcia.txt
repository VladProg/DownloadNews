Завершено зйомки ігрового повнометражного фільму Романа Бондарчука, який має робочу назву "Редакція".

Як передає Укрінформ, про це повідомляє пресслужба Держкіно.
«Автори визначають жанр картини як драму з елементами комедії», - ідеться в повідомленні.
Щодо сюжету фільму зазначається, що головний герой Юра, молодий науковець, випадково стає свідком підпалу лісу. Він несе фотографії підпалювачів до редакції місцевої газети, щоб поголос у ЗМІ допоміг викрити злочинців, але за збігом обставин залишається працювати журналістом. Нова робота затягує його до химерного світу постправди, де факти не мають значення, а реальність практично ніколи не збігається з тим, що про неї пишуть в газеті. Водночас нова професія допомагає Юрі зустріти рідних душею людей, справжню дружбу і кохання.

Повідомляється, що акторський склад поєднав зірок українського кінематографа та непрофесійних акторів.

Ролі виконали Римма Зюбіна, Андрій Кирильчук, Василь Кухарський, Олександр Ганноченко, а також журналіст Дмитро Багненко, режисерка Жанна Озірна, український драматург Максим Курочкін та відомий блогер Сергій Іванов. Крім того, близько тисячі мешканців Херсона взяли участь у зйомках як актори масових сцен та епізодів.

Разом із Бондарчуком над фільмом працювали оператор-постановник Вадим Ільков, художник-постановник Кирил Шувалов, кастинг-директорка Тетяна Симон, звукорежисер Сергій Степанський. А також художниця з костюмів Софія Дорошенко та художниця з гриму Ксенія Підопригора. Співавторки сценарію – Алла Тютюнник та Дар’я Аверченко. Продюсерки – Дар’я Бассель ("Мун Мен") та Дар’я Аверченко ("Південь Фільм").

Робота над стрічкою відбувається за підтримки Державного агентства України з питань кіно, німецького фонду Mitteldeutsche Medienfoerderung та "Єврімаж". Розробку проєкту підтримав УКФ. Реліз фільму заплановано на 2023 рік.
Фото: Олександр Течинський та Дар’я Аверченко.