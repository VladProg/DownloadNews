Театр російської драми імені Лесі Українки змінить свою назву на Національний академічний драматичний театр імені Лесі Українки.

Як передає Укрінформ, про це написав міністр культури та інформаційної політики Олександр Ткаченко в Телеграмі.
«Давайте разом підтримаємо лайком правильне і довгоочікуванне рішення театру ім. Лесі Українки. Працівники столичного театру змінять назву театру на Національний академічний драматичний театр імені Лесі Українки. Від мене і кожного українця для них три так. Закликаю всіх наслідувати такому прикладу!», - написав Ткаченко.
Він зазначив, що підставою для офіційної зміни назви закладу у державному реєстрі юридичних осіб є наказ МКІП про внесення відповідних змін до статуту театру. «Чекаю на такий наказ від керівництва і вже готовий його підписувати», - написав міністр.
Із заявою театру можна ознайомитись за посиланням.
Як повідомляв Укрінформ, глава країни-агресора Володимир Путін 24 лютого оголосив, що розпочинає спецоперацію в Україні та вводить російські війська. Після цього на ряд українських міст було скоєно ракетні удари, атаковано військові об'єкти ЗСУ.
На всій території України запроваджено воєнний стан. Глава Української держави Володимир Зеленський підписав указ про загальну мобілізацію.