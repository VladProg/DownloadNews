У межах Міжнародного кінофестивалю «Бруківка» в Кам’янці-Подільському 1 липня стартують благодійні покази фільмів на підтримку Збройних сил України.

Як передає Укрінформ, про це у йдеться на сторінці фестивалю у Фейсбуці.
«Міжнародний кінофестиваль «Бруківка» розпочинає новий сезон благодійних заходів, які відбуватимуть як і онлайн, так і з живими показами сучасного українського на світового кіно.1 липня о 17:00 на Youtube сторінці Міжнародного кінофестивалю «Бруківка» та на сторінці Андрія Зайця (організатор фестивалю – ред.) відбудеться трансляція 15 фільмів літньої сесії міжнародної програми благодійних кінопоказів фестивалю в підтримку Збройних сил України», - йдеться у повідомленні.

Зазначається, що для участі в літніх сесіях онлайн та офлайн показів національної та міжнародної програми на кінофестивальній платформі FilmFreeWay «Бруківка» приймаються аматорські, студентські та професійні роботи з усього світу за символічну плату, які вкінці кожної серії заходів перерахують на потреби українських захисників.
На першому Кам’янець-Подільському онлайн марафоні покажуть короткі та повні метри зі США, Німеччини, Китаю, Франції, Іспанії, Португалії, Японії, Австралії, Йорданії та Іраку. Роботи транслюватимуть мовою оригіналу з англійськими субтитрами.
8 липня в конференц-залі готелю «7 Днів» відбудеться благодійний показ першого блоку нового українського кіно, де будуть представлені 10 документальних, анімаційних та ігрових фільмів, створених упродовж 2021-2022 років. Серед них зокрема «Україна: місто в облозі» (режисери Сергій Прокопенко та Ярослав Устич, продюсерка Фіона Ллойд-Дейвіс), «Якщо сильно заплющити очі» (режисер Арсеній Приліпка), «Інь і Ян» (режисерка Яна Кулинич), «Втеча з пекла» (режисер Богдан Волох).
21 липня в мистецькому просторі «АРТ_Сховище» відбудеться показ другого блоку нового українського кіно, де буде можливість переглянути 5 аматорських та професійних коротких метрів та локальну національну кінофестивальну прем’єру документальної стрічки «Між небом та горами» Дмитра Грешка, а також «МАМ» (режисерка Ганна Гнатенко-Шабалдіна), «DON'T OWN IT» (режисер Роман Перфільєв), «Чому падають будинки?» (режисер Валерій Хімюк), «WAR IN UKRAINE» (режисерка Яна Скидан), «Планета Земля» (режисер Валерій Хімюк).
Як повідомляв Укрінформ, під час Міжнародного кінофестивалю сучасного українського та міжнародного кіно «Бруківка», що тривав у Кам’янці-Подільському, вдалося зібрати понад 172 тис. грн на підтримку Збройних сил України.
Фото: Kamianets-Podilsky International Film Festival ''Brukivka''