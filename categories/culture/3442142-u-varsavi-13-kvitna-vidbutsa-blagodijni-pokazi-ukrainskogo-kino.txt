У столиці Польщі 1 квітня стартує благодійний кіномарафон CinemAid Ukraine – серія показів українського кіно за кордоном.


Як передає Укрінформ, про це повідомляє пресслужба Держкіно.
«За три дні у Варшаві, 1–3 квітня, покажуть фільми "Щедрик", "Захар Беркут", "Поводир", "Крути 1918", "Закохані в Київ", "Спадок", "Жива ватра", "Національний музей", "Фантастичні українці", "Черкаси". Захід пройде у Варшаві, в кінотеатрі Kinoteka Multiplex», - ідеться в повідомленні.

Зазначається, що зібрані кошти будуть перераховані за трьома напрямками: у фонд "Повернись живим", на підтримку кіноіндустрії України під час війни; на допомогу постраждалим від війни кінематографістам та їхнім сім'ям.
Відкриття марафону відбудеться за участі посла України у Польщі Андрія Дещиці та голови Держкіно Марини Кудерчук.
Організатори заходу: Міністерство закордонних справ України, Ambasada Ukrainy w Rzeczypospolitej Polskiej, Польський кіноінститут, Kinoteka Poland.
Благодійний кіномарафон CinemAid Ukraine ініційований Державним агентством України з питань кіно спільно з Українською кіноакадемією, Асоціацією "Дивись українське", Українською кіноасоціацією, ГО "УкрКіноФест", ГО "Спілка підприємців теле- та кіноіндустрії", ГО "Нарешті", БО БФ "Двері" та ГО "Центр розвитку креативних індустрій".
Як повідомлялося, благодійний телемарафон-концерт Save Ukraine відбувся у неділю, 27 березня. Він зібрав у прямому ефірі понад 50 країн.