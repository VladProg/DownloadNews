Пісня «Батько наш Бандера, Україна — мати», яка стала трендовою завдяки флешмобу українських користувачів у TikTok, а потім поширилася в інших соцмережах й навіть прозвучала у Верховній Раді, є новотвором.

Як передає Укрінформ, про це повідомляє НВ з посиланням на фольклористку Інституту філології КНУ Ярину Закальську.
Вона зазначила, що це частково перероблені на сучасний лад традиційні пісні, а частково — створені заново. «Виникає цей текст десь разом із проголошенням незалежності України, коли стало можливим відкриття широкого пласту такого фольклору, коли ім'я Степана Бандери вже не було цензуроване радянською владою і коли відбулося загальнонаціональне піднесення», — сказала Закальська.
Вона також додала, що це варіант пісні УПА «Ой у лісі, лісі, під дубом зеленим, там лежить повстанець тяженько ранений». За мелодією оригінальна і нова пісні майже однакові, проте дещо відрізняються тексти.
Вперше цю пісню виконали священники тернопільської єпархії, повідомив священнослужитель Олег Луцан, учасник хору Пентархія.

Як повідомлялося, 1 січня 2022 року минає 113-та річниця від дня народження українського політичного діяча, теоретика та ідеолога українського національного руху ХХ століття, голови Проводу ОУН(б) Степана Бандери.
Бандера разом із Ярославом Стецьком був автором Акта відновлення Української держави 30 червня 1941 року. У липні 1941 року нацисти помістили Бандеру під домашній арешт, а згодом відправили до концтабору Заксенхаузен. Його звільнили у вересні 1944 року та запропонували участь у керівництві антирадянського збройного руху в тилу Червоної армії, однак Бандера на співпрацю з гітлерівцями не погодився.
Він загинув 15 жовтня 1959 року від рук агента КДБ Богдана Сташинського. Похований Бандера у Мюнхені.
Націоналістичні організації традиційно 1 січня проводять смолоскипну ходу на вшанування річниці від дня народження Бандери.