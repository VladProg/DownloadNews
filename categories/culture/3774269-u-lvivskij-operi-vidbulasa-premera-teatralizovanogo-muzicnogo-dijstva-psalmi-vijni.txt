У Львівській національній опері відбулася прем'єра театралізованого музичного дійства «Псальми війни» Євгена Станковича, яка в музиці передає події війни та емоції сьогодення для наступних поколінь.

Про це у Фейсбуці повідомила Львівська національна опера, передає Укрінформ.






У Львівській опері відбулася прем’єра театралізованого музичного дійства «Псальми війни» / Фото: Олександр Лозовий




























«У Львівській національній опері відбулася прем'єра театралізованого музичного дійства «Псальми війни» Євгена Станковича – першого монументального музичного твору на тему жорстокої та цинічної війни Росії проти України», - йдеться у повідомленні.
Як зазначають у театрі, складні, але потрібні емоції, які виникають під час вистави мають згуртувати українців у спільній боротьбі проти ворога.
Ідея написання твору належить Євгену Савчуку, а керівником проєкту виступив генеральний директор Львівської національної опери Василь Вовкун. Виконавці: хор та оркестр Львівської національної опери, сопрано – Анастасія Яценко, бас – Назар Павленко. Диригент – Іван Чередніченко.
Прем’єрний показ театралізованого музичного дійства «Псальми війни» відбувається цими вихідними – 14-15 жовтня.
Вчора на прем’єрі побував т.в.о. міністра культури та інформаційної політики України Ростислав Карандєєв, який у коментарі кореспондентові Укрінформу зазначив, що постановка вразила новизною та емоційністю.
«Я не можу дивитися виставу, як простий глядач, а оцінюю її з професійної точки зору, шукаю недоліки», - сказав Карандєєв.
Які саме недоліки очільник МКІП виділив у «Псальмах війни» не уточнив, але наголосив, що такі вистави зараз на часі.
Як повідомляв Укрінформ, у травні у Львівській національній опері уперше поставили оперу «Запорожець за Дунаєм» Семена Гулака- Артемовського в новій інтерпретації режисерки Оксани Тараненко.