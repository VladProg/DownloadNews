У Харківському музеї через ворожі обстріли вибуховою хвилею вибило шибки, що поставило під загрозу експонати.

Музей потребує допомоги волонтерів, повідомляє Укрінформ із посиланням на Фейсбук закладу.
"Наш музей опинився у важких обставинах. Вибуховою хвилею вибило скло у більшості вікон. Повідомляю – експонати не пошкоджено. Всі вони, що перебували у відкритому показі, перенесені у більш безпечні місця. Проте різка зміна температурно-вологісного режиму згодом негативно відіб‘ється на стані їх збереженості", - йдеться у повідомленні.

У музеї звернулися до волонтерів із проханням надати поліетиленову плівку та фанерні щити або дошки для укріплення пошкоджених вікон. Контактувати можна з керівництвом закладу, телефони вказані в дописі.
Як повідомляв Укрінформ, російські загарбники не змогли взяти Харків і тепер ведуть обстріли з артилерії, авіації і РСЗВ по житлових кварталах і об'єктах міської інфраструктури.
З 24 лютого в Україні триває війна з російськими загарбниками.