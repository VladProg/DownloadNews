В одному з найвідоміших музеїв сучасного мистецтва Albertina Modern у центрі Відня у суботу розпочала роботу триденна виставка українського мистецтва ART ON THE BATTLEFRONT ("Мистецтво на полі бою") з роботами 19-ти українських митців.

Про це повідомляє власний кореспондент Укрінформу в Австрії.
ART ON THE BATTLEFRONT є рефлексією українських художників стосовно сьогодення та фіксує відчуття актуальних подій. У рамках виставки авторів представляють живописні полотна, графіку, відео та діджитал-арт, скульптуру та інсталяцію.
Відкриття почалося з перформанса відомої української мисткині, перформансистки Марії Куліковської. Також на відкритті можна було почути електронний музичний перформанс Heinalі – українського композитора та саундартиста Олега Шпудейка.

"Більшість митців не намагається зобразити події буквально, адже для цього є медіа. Живописець Богдан Буренко, наприклад, обирає шлях фіксації відчуттів, що застигли у просторі та часі. За допомогою образів із тваринного світу він створює наче стоп-кадр жорсткого бою. Це момент затамованого подиху, а тривожні кольори та рублені лінії передають напругу очікування. Вже багато чого позаду. Яким буде фінал?", - прокоментувала виставку кураторка проєкту Світлана Старостенко.
Вона додала, що через рік в умовах великої війни "неможливо не порівнювати життя до і тепер". "Київські пейзажі Сергія Западні та Дениса Метеліна також відображають минуле і теперішнє. Житній ринок – улюблене багатьма місце, впізнаваний символ мирного, впевненого столичного буття. А "Захисники Києва" – це сьогоднішній пейзаж міста, де Кий, Щек, Хорив та їхня сестра Либідь, засновники Києва, представлені як його оборонці від ворога на тлі міста, в червоному серпанку тривоги", - зазначила Старостенко.






У Відні відкрилася українська виставка "Мистецтво на полі бою" / Фото: Василь Короткий, Укрінформ




















































Учасники виставки: Михайло Алексеєнко, Петро Бевза, Юлія Бєляєва, Богдан Буренко, Андрій Блудов, Василина Врублевська, Петро Гронський, Василь Грубляк, Денис Метелін, Сергій Западня, Юрій Коваль, Віталій Кравець, Нікіта Кравцов, Володимир Манжос (WaOne), Степан Рябченко, Олена Ємчук, Віталій Протосеня, Юрій Сивирин.
ART ON THE BATTLЕFRONT проходитиме з 15 до 17 квітня включно в оновленому приміщенні Künstlerhaus (Будинок митців), де й розташований музей Albertina Modern. Вхід на виставку вільний.
Під час виставки пропонується придбати роботи митців. Кошти від продажу буде спрямовано у фонд реабілітації жінок-військових, створений українською ГО "Жіночий ветеранський рух".
Виставку ініціювала редакція Vogue Ukraine, вона стане підсумком однойменного віртуального артпроєкту. Партнерами виставки стали компанія Admixer, Künstlerhaus та Office Ukraine та Міністерство культури та інформаційної політики України.
Як повідомляв Укрінформ, 12-13 квітня у Брюсселі пройшла виставка, що розповідала про українців, які щодня чинять спротив росіянам на тимчасово захоплених територіях.