Іконографічна виставка народного художника України Романа Василика з нагоди 130-річчя від дня народження предстоятеля УГКЦ патріарха Йосифа Сліпого проходить у Львові.

Про це повідомляє кореспондент Укрінформу.
«У кожній із робіт намагався відобразити основні віхи життя та духовного подвигу владики, розкрити перед глядачем його пастирську місію та важливу роль у розбудові національного життя українців. Хотів, аби перед кожним, хто прийде у галерею, постав образ патріарха як молільника, покликаного ще митрополитом Андреєм Шептицьким, богослова, ісповідника віри, будівничого монашества та українського патріархату, зрештою – як духовного батька мільйонів українців», - сказав Василик.

За словами художника, виставка «Заповіт Патріарха Йосифа Сліпого в іконографії» - це свого роду іконописна сповідь, в якій він намагався показати усю велич духовного провідника церкви і національного лідера народу у час, коли нашу державу трактували як колонію.






У Львові проходить іконографічна виставка, присвячена патріарху Йосифу Сліпому / Фото: Олег Снітовський. Укрінформ































Після виставки у львівській галереї Ісоnart експозиція у вересні демонструватиметься на Тернопільщині, у музейно-меморіальному комплексі Йосифа Сліпого у селі Заздрість, де 130 років тому народився майбутній предстоятель Української греко-католицької церкви.
Роман Василик народився у 1947 році на Тернопільщині. Народний художник України, іконописець, засновник кафедри сакрального мистецтва Львівської національної академії мистецтв, її перший завідувач, співзасновник та голова Української спілки іконописців, член комісії по сакральному мистецтву при Львівській архиєпархії УГКЦ, викладач Академії мистецтв, Львівського національного університету імені Івана Франка, Українського католицького університету.