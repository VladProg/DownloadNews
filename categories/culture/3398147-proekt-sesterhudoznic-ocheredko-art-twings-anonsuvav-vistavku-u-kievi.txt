У Києві пройде виставка «Тіло та Місто» живопису та графіки українських художниць сестер Тетяни та Катерини Очередько (Ocheredko Art Twings).

Про це повідомляє Укрінформ.
«Персональна виставка сестер-художниць відкриється 6 лютого і розпочне новий виставковий сезон 2022 року від Центру розвитку культури міста «Київ Культурний» у Креативному Хабі «Культурний гараж», - розповіли організатори виставки.

В експозиції представлені живописні роботи та графіка з різноманітними техніками друку: офорт, ліногравюра, шовкографія, монотипія. Роботи, створені протягом багатьох років, поділяються на дві серії:

«Тіло» - серія робіт Катерини Очередько. Художниця виражає ідею, що життя – це справжня насолода, це відчуття дотику, відчуття ейфорії та лише справжні емоції, а сучасна людина настільки звикає до масок, якими жонглює задля прагматичних результатів, що часто забуває про себе справжнього, віддаляючись від особистих цілей та справжніх мрій і щасливого життя.
«Місто» - роботи Тетяни Очередько, що створені на основі вражень, отриманих під час подорожей Європою, які залишилися в приємних спогадах. Тетяна особливу увагу приділяє спостереженню за простором, що оточує, за самим життям міста, його змінами, перебудовами. Які емоції воно породжує в серці, що лишається у спогадах, а що тьмяніє та зникає.

Під час виставки пройдуть публічні заходи, лекції та майстер-класи за участю авторів. Зокрема - авторська екскурсія та аукціон.






Виставка «Тіло та Місто» від OCHEREDKO ART TWINS


































Виставка художниць триватиме до 28 лютого в хабі «Культурний гараж» м. Київ, вул. Миколи Грінченка, 18. Вхід на виставку – вільний (із дотриманням усіх протиепідемічних норм).
Про авторів: сестри Очередько – лауреати всеукраїнських та міжнародних виставок, члени Національної спілки художників України. Створили понад 200 робіт для колекції Кіпрського музею сучасного мистецтва. Отримали нагороду «Silver Key Honor Award» від Кіпрського музею сучасного мистецтва. Брали участь у роботі кіностудії Break Thru Films - у створенні першого в світі повнометражного анімаційного фільму, намальованого вручну олійними фарбами, про життя та смерть Вінсента Ван Гога «З любов’ю, Вінсент». Фільм був номінований на премії "Оскар" та "Золотий глобус".
Майстрині працювали над мозаїчним оформленням інтер’єру Спасо-Преображенського Собору в м. Києві.