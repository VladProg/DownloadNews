У віці 54 років помер актор Метью Перрі, широко відомий за роллю Чендлера Бінга в американському серіалі «Друзі».

Про це повідомляє Укрінформ із посиланням на The New York Post.
Актора знайшли мертвим у джакузі власного будинку у фешенебельному районі Лос-Анджелеса Пасіфік-Палісейдс.
Зазначається, що в нього констатували зупинку серця, при цьому ані наркотичних речовин, ані слідів насилля не виявлено.
Перрі, який тривалий час зловживав наркотиками й алкоголем, не був одружений і не мав дітей. У своїх мемуарах він розповідав, що 15 разів проходив реабілітацію і переніс 14 операцій на шлунку.
Одного разу актор ледь не помер через перфорацію шлунково-кишкового тракту. Тоді він провів два тижні у комі та загалом п'ять місяців у лікарні.
Від травня 2021 року Перрі не вживав наркотики та алкоголь. За його словами, він витратив близько 9 млн доларів на боротьбу із залежністю.
У серіалі «Друзі» Метью Перрі почав зніматися в 1994 році у ролі Чендлера Бінга. Він також був задіяний у кількох інших популярних фільмах.
Фото: Gregg DeGuire/FilmMagic/Getty Images