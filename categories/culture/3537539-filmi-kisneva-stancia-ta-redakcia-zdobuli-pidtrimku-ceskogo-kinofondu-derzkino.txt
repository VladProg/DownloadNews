Фільми Івана Тимченка "Киснева станція" та Романа Бондарчука "Редакція" отримали підтримку Чеського кінофонду в розмірі €80 тис. та €100 тис. відповідно.

Про це повідомляє Державне агентство з питань кіно у Фейсбуці, передає Укрінформ.
"Стрічку режисера Івана Тимченка "Киснева станція" про Мустафу Джемілєва та фільм Романа Бондарчука "Редакція", знятий на окупованій нині Херсонщині, було відібрано до числа 11 проєктів-переможців відбору Чеського кінофонду в категорії міноритарної копродукції", - йдеться в повідомленні.
Зазначається, що стрічка Тимченка отримала €80 тис. Чеську сторону виробництва представила компанія Silk Film та продюсерка Альжбета Яначкова. Фільм Бондарчука отримав €100 тис., за підтримки компанії MasterFilm та продюсерки Дагмар Седлачкової. Обидві кінороботи було створено за сприяння Держкіно.
Фільм "Киснева станція" змальовує події літа 1980-го року. Лідер кримськотатарського народу Мустафа Джемілєв відбуває чотирирічне заслання в якутському селищі Зирянка, працюючи на кисневій станції. Це монотонна й виснажлива робота, у якій він уподібнюється до міфологічного Сізіфа: щодня наповнює киснем балони і котить їх на причал. Події відбуваються після понад 300-денного голодування Мустафи, яке зробило його відомим на весь світ. Заслання в Зирянці – лише одне з цілої черги випробувань для борця за права кримськотатарського народу, яке водночас могло стати останнім.
Акторський склад включає Бориса Орлова, Христину Дейлик, Віктора Полторацького, В’ячеслава Жилу, Василя Кухарського та інших. Режисер-постановник стрічки - Іван Тимченко, сценарист - Михайло Бриних, продюсерка - Світлана Соловйова, оператор-постановник Томас Стоковські (Thomas Stokowski), композитор - Джун Міяке (Jun Miyake).
У стрічці Романа Бондарчука "Редакція" молодий науковець Юра випадково стає свідком підпалу лісу. Він несе фотографії підпалювачів до редакції місцевої газети, щоб поголос у ЗМІ допоміг викрити злочинців, і за збігом обставин залишається працювати журналістом. Нова робота затягує його до химерного світу постправди, де факти не мають жодного значення, а реальність навколо практично ніколи не збігається з тим, що про неї пишуть в газеті. Заразом нова професія допомагає Юрі зустріти рідних душею людей, справжню дружбу і кохання.
Ролі виконали Римма Зюбіна, Андрій Кирильчук, Василь Кухарський, Олександр Ганноченко, Дмитро Багненко, Жанна Озірна, Максим Курочкін та інші.
Над фільмом також працювали оператор-постановник Вадим Ільков, художник-постановник Кірілл Шувалов, кастинг-директорка Тетяна Симон, звукорежисер Сергій Степанський, художниця з костюмів Софія Дорошенко та художниця з гриму Ксенія Підопригора. Співавторки сценарію - Алла Тютюнник та Дар’я Аверченко. Продюсерки - Дар’я Бассель ("Мун Мен") та Дар’я Аверченко ("Південь Фільм").