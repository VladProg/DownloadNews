Стримінговий сервіс Netflix остаточно залишив російський ринок - на території рф недоступний ані сайт, ані додаток.

Про це міністр культури та інформаційної політики Олександр Ткаченко повідомив у Телеграмі, передає Укрінформ.
“Netflix остаточно покинув ринок рф. Тепер на території росії недоступний ні сайт, ні додаток. Чудова новина, яку ми всі так чекали”, - написав Ткаченко.
Він подякував компанії за солідарність з Україною та за підтримку.
“Сподіваюся, що після перемоги ми зможемо розширити наше співробітництво”, - зауважив очільник МКІП.
Водночас міністр закликав ті компанії, які ще не залишили росію, зробити це якомога швидше та не спонсорувати країну-агресора.
Як повідомляв Укрінформ, раніше застосунок Netflix став недоступним для росіян у Google Play і App Store.