Українська співачка, переможниця Євробачення-2004 Руслана виступила на благодійному концерті в Анталії, збір коштів від якого піде, зокрема, на чергову евакуацію дітей-сиріт з України до Туреччини.

Про це повідомляє власний кореспондент Укрінформу в Туреччині.
«Зараз в Україні гинуть діти, мирне населення, чоловіки та військові. Ми втрачаємо дуже молодих людей. Ще кілька місяців тому вони створювали музику і займалися мистецтвом, а зараз їм довелося взяти в руки зброю. Зараз ситуація в Україні жахлива: багато цивільних загинули, багато людей були закатовані», - сказала Руслана.


Співачка розповіла про руйнування та зламані внаслідок російської збройної агресії долі українців та закликала весь світ допомогти Україні перемогти ворога.
«Якщо ви запитаєте навіть дітей в Україні, вони скажуть: «Ми будемо боротися за свою країну», - сказала вона.
Руслана закликала врятувати захисників Маріуполя та подякувала Президенту Туреччини Реджепу Тайїпу Ердогану за підтримку та допомогу.
«На сцену разом з нашою відомою співачкою вийшли також діти-сироти, які були евакуйовані з території України до Анталії. Символічно, що саме цього дня 18 років тому в турецькому місті Стамбулі Руслана першою з українських виконавців здобула перемогу на пісенному конкурсі "Євробачення". Сьогодні цю перемогу здобув наш гурт Kalush Orkesrta. Дякую Руслану Шостаку за організацію цього енергійного виступу», - написав у Фейсбуці посол України в Туреччині Василь Боднар.
Концерт відбувся в районі Муратпаша в Анталії. Присутні разом виконали гімн України та розгорнули великий Державний прапор України з написом «Help Mariupol».
Як повідомлялося, в укриттях заблокованого заводу "Азовсталь" перебувають близько 600 тяжкопоранених бійців, яким через відсутність медикаментів та умов не можуть надати належну допомогу. Територію меткомбінату постійно обстрілюють з усіх видів озброєння та намагаються штурмувати.
Україна запропонувала росії обміняти тяжкопоранених бійців з Азовсталі на полонених росіян.