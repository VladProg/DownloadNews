На Закарпатті пішов з життя відомий скульптор, народний художник Іван Бровді. Йому було 84 роки.

Про це повідомив міський голова Мукачева Андрій Балога, передає Укрінформ.
“Сьогодні Мукачево втратило Почесного громадянина міста, народного художника України, скульптора Івана Васильовича Бровді”, - повідомив він.

Зі слів мера Мукачева, саме в цьому місті великий скульптор знайшов свій духовний центр.
“Тут він створив монументальні бронзові скульптури, які є окрасою міста, - скульптурна група Кирило і Мефодій, Рік біди і випробувань, Мадонна, пам’ятники Василю Турянчику, Сажотрусу Берті-бачі, Ромові-господарнику. Це далеко неповний перелік спадку Івана Васильовича”, - зазначив Багола.

Ще одна візитівка Бровді, за якими його впізнають туристи, що приїжджають на Закарпаття, - це пам'ятник Сині та Виру, героям легенди про Синеверське озеро.
Іван Бровді був представником Закарпатської школи живопису, учень корифеїв школи Бокшая, Коцки, Манайла та Контратовича.
В інтерв'ю Укрінформу Іван Бровді сказав про себе, що він “мукачівець, якого ніколи немає вдома” - через те, що постійно їздив писати на Верховину.
“Моє життя – прецікава штука. Якби Бог дав змогу вибрати ще одне, вибрав би таке ж саме і нічого би не змінив”.
Іван Васильович Бровді народився 2 червня 1939 року в селі Онок Виноградівського району на Закарпатті. Закінчив Ужгородське училище прикладного мистецтва. Найбільших успіхів досяг у декоративно-монументальній скульптурі та станковому живописі.
Твори Івана Бровді зберігаються в українських музеях, його скульптур найбільше на Закарпатті, у місті Мукачево, де жив та творив художник. Також роботи Бровді зберігаються в приватних колекціях у Ізраїлі, США, Канаді, Німеччині, Італії, Австрії, Словаччині, Польші, Австралії та росії.