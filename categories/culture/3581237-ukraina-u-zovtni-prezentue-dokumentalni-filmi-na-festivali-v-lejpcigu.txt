Українські документальні проєкти будуть презентовані на Лейпцизькому фестивалі документального та анімаційного кіно "DOK Leipzig".

Про це повідомляє пресслужба Державного агентства з питань кіно на сторінці у Фейсбуці, передає Укрінформ.
"Фільми будуть представлені в секціях програми та на індустрійній платформі кінофестивалю. Зокрема, у програму увійшли стрічки з цьогорічного національного конкурсу DOCU/УКРАЇНА кінофестивалю Docudays UA: "Плай" режисерки Єви Джишиашвілі, "Між небом та горами" Дмитра Грешка, "Привоз" Єви Нейман та фільм Тараса Томенка "Терикони", - зазначає відомство.
Водночас, як підкреслює програмна координаторка фестивалю Терез Антоні, "DOK Leipzig" давно співпрацює з українськими документалістами. Заразом цьогоріч на знак солідарності з командою Docudays UA, організатори нададуть платформу для презентації національного конкурсу 19-го фестивалю та шоукейсу українських талантів у всіх секціях фестивалю та індустрійних програмах.
Міжнародний Лейпцизький фестиваль документального та анімаційного кіно є одним із найстаріших в Європі. Він заснований у 1955 році і проводиться щорічно у жовтні-листопаді у Лейпцигу (Німеччина). Головною нагородою фестивалю є Приз "Золотий голуб".