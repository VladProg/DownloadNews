Міжнародна рада музеїв (ICOM) спільно з Міністерством культури та інформаційної політики підготували “Надзвичайний Червоний список культурних цінностей під загрозою – Україна”.

Як передає Укрінформ, про це МКІП повідомляє в Телеграмі.
“Іnternational Council of Museums (ICOM) спільно з Міністерством культури та інформаційної політики України підготували “Надзвичайний Червоний список культурних цінностей під загрозою – Україна” (Emergency Red List of Cultural Objects at Risk – Ukraine)”, - ідеться в повідомленні.
У міністерстві нагадали, що про плани створення Червоного списку ICOM та МКІП оголосили 28 червня 2022 року. Протягом цього часу експерти з 11 музеїв по всій Україні співпрацювали з Департаментом охорони спадщини ICOM для дослідження та підготовки зазначеного переліку культурних цінностей під загрозою.
Як зауважили у МКІП, список презентує категорії культурних цінностей України, які перебувають під загрозою викрадення, мародерства, незаконного вивезення, і складається з 53 типів об’єктів, що належать до семи категорій – археологія, книги та рукописи, нумізматика, а також народне, релігійне, прикладне та образотворче мистецтво.
“Широка різноманітність представлених об’єктів підкреслює багату, давню та різноманітну культурну спадщину України – від скіфів до авангарду 20 століття”, - наголосили в міністерстві.
Як повідомляв Укрінформ, міністр культури та інформаційної політики Олександр Ткаченко в ефірі телемарафону “Єдині новини” повідомив, що жодної евакуації за кордон українських культурних цінностей не відбувалося.