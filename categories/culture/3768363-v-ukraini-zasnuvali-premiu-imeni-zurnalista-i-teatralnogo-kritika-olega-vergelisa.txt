Культурні діячі, журналісти, театрознавці та мистецькі оглядачі заснували Премію імені журналіста і театрального критика Олега Вергеліса, який пішов з життя рік тому.

Про це повідомляє ZN.UA, передає Укрінформ.
Головними критеріями премії будуть популяризація та підтримка театрального мистецтва з акцентом на актуальність і оригінальність сценічної форми й талант.
Премія передбачатиме грошову винагороду. Оголошення лауреатів відбуватиметься напередодні Всесвітнього дня театру.
Як зазначили ініціатори премії, Вергеліс завжди підтримував найкращі досягнення сучасного українського театру, відзначав молодих і креативних гравців на теренах вітчизняної сцени й задля цього 2016 року започаткував незалежну театральну премію «Дзеркало сцени». З огляду на життєві обставини вручення премії було призупинено 2019 року.
«Відтоді дні промайнули з космічною швидкістю. В календарі оновили державні дати, а згодом і церковні свята. Ще рік тому в день, коли не стало Олега, було велике церковне свято — Віри, Надії, Любові та матері їхньої Софії. Ці імена-символи Олег проніс крізь усе життя у своєму ставленні до театру. З вірою в розвиток допомагав театрам, із надією підтримував нові починання, з безмежною любов’ю оберігав талановитих і з мудрістю у своїх публікаціях і книгах фіксував найголовніші події в історії українського театру», - підкреслили друзі Вергеліса.
Як повідомляв Укрінформ, Олег Вергеліс помер 30 вересня 2022 року на 56-му році життя.
Вергеліс був Заслуженим журналістом України, а також членом Національної спілки журналістів України. Він став автором численних публікацій на теми театру, кіно, телебачення і української культури.
Також він створив книгу "Квиток на вчорашню виставу", присвячену українському театру середини XX століття, та інші твори з цієї тематики, зокрема, "Українська драма. Епізоди", "Театр, де розбиваються серця".
Вергеліс - лауреат Всеукраїнського конкурсу ЗМІ "Золоте перо" за найкраще висвітлення культурного життя країни на шпальтах газети "Київські відомості", а також володар спецвідзнаки "Золоте перо" від Національної спілки театральних діячів України "за творчий внесок та благодійність", - зазначається в повідомленні.
Крім того, Вергеліс був переможцем Міжнародного книжкового форуму "Зелена хвиля" (м. Одеса) у номінації за кращу книгу на культурну тематику. Також у 2010-му він отримав Міжнародну літературну премію імені Юрія Долгорукого, у 2011-му — Гоголівську літературну премію Національної спілки письменників України, у 2018-му — Мистецьку премію "Київ" ім. Амвросія Бучми.
Фото: glavred.info