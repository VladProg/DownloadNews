Напередодні Нового року у Києві експонуватиметься виставка італійського модного дому Gattinoni «Мода і зірки за часів Голлівуду на Тибрі».

Про це Укрінформу повідомили організатори.
Виставка організована президентом Gattinoni Couture Стефано Домінеллою з ініціативи посольства Італії в Україні та Італійського інституту культури в Україні в партнерстві з Будинком подарунків і декору Mandarin Maison.
«Для нас велика честь представити в Києві пересувну виставку найвідоміших сценічних костюмів в історії світового кінематографа, майстерно виготовлених Фернандою Гаттіноні. Тепер Київ має змогу безпосередньо оцінити костюми, які багато в чому вплинули на уяву поколінь любителів мистецтва кіно та геніальну майстерність італійської моди у світі», - зауважив Надзвичайний і Повноважний Посол Італійської Республіки в Україні П’єр Франческо Дзадзо.


Виставка проходитиме з 16 по 31 грудня в артпросторі Mandarin Maison. Вона складається з 30 експонатів. Це вбрання, створені Фернандою Гаттіноні для кінозірок середини ХХ сторіччя.
В експозиції представлено одяг із приватного гардеробу Інгрід Бергман та її сценічні костюми для фільмів «Європа 51» (1952) та «Квітка кактуса» (1969), костюмів Лани Тернер для ролі у драмі «Полум’я і плоть» (1954), кілька костюмів із колекції до фільму «Казанова» (1958), що належали Кім Новак, а також мікроколекція маленьких чорних суконь з особистого гардероба Анни Маньяні. Спеціальний розділ присвячений Одрі Хепберн і вбранню, створеному для неї Гаттіноні для ролі Наташі Ростової у фільмі «Війна і мир» (1956).


Виставка подорожує з 2010 року і вже побувала в Парижі, Римі, Лондоні, Нью-Йорку, Берліні, Ер-Ріяді, Бангкоку та інших містах світу. На відкриття експозиції до Києва спеціально прилетять президент модного дому Gattinoni Стефано Домінелла та офіційний діджей показів Dolce&Gabbana, Венеційського фестивалю та фестивалю в Сан-Ремо Франческо Трицца.