У Києві відбувся допрем'єрний показ документального фільму про Чернівецьку бригаду Сил територіальної оборони із циклу "Готові до спротиву".

Про це у Фейсбуці повідомляє Чернівецька обласна рада, передає Укрінформ.
"У Києві на закритому допремʼєрному показі презентували документальний фільм "107 окрема бригада ТрО ЗСУ", який розповідає про подвиги і незламність військовослужбовців Територіальної оборони Буковини", - йдеться у повідомленні.

Відео: 107 окрема бригада Сил територіальної оборони Буковини
Фільм створили медійники із Чернівців: старший лейтенант Олександр Ткачук, режисер фільму, та солдат Микола Кобилюк. Це один із фільмів циклу "Готові до спротиву" виробництва ТРО Медіа.

"Цей фільм про людей, які на початку повномасштабного вторгнення не задумуючись вступили до різних підрозділів ЗСУ, аби захищати Україну від ворога", - розповів під час презентації режисер фільму.

Першу копію фільму вручили командиру 107 окремої бригади ТрО ЗСУ Андрію Цісаку.
Під час презентації заступниця міністра оборони України Ганна Маляр подякувала авторам фільму за їхню важливу роботу щодо збереження пам’яті про захисників України та вручила пам’ятні нагороди.

Як повідомлялося, раніше Чернівецька бригада ТрО у день свого створення презентувала трейлер цього документального фільму.
Фото: Чернівецька обласна рада