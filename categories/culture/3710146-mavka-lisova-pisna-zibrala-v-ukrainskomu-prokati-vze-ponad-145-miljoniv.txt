За одинадцять тижнів прокату касові збори анімаційного фільму "Мавка. Лісова пісня" склали 145 790 419 грн, а кількість проданих квитків перевищила мільйон.

Про це повідомляє пресслужба Державного агентства з питань кіно у Фейсбуці, передає Укрінформ.
"За результатами одинадцятого тижня у національному прокаті, касові збори мультфільму "Mavka" складають 145 790 419 грн, а кількість проданих квитків становить 1 159 931", - йдеться в повідомленні.
У Держкіно також зазначають, що прокат триває.
Як повідомлялося, анімаційний фільм "Мавка. Лісова пісня" створений за підтримки Держкіно та Агентства США з міжнародного розвитку (USAID). Кінотеатральну дистрибуцію в Україні здійснює FILM.UA Distribution та Kinomania Film Distribution. У національний прокат мультфільм вийшов 2 березня.
"Мавка. Лісова пісня" також стала одним із найкращих фільмів тижня у румунському прокаті, зібравши $73 800.