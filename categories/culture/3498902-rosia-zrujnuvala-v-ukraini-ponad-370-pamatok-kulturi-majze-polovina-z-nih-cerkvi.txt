росія за 100 днів повномасштабного вторгнення в Україну зруйнувала 370 пам'яток культурної спадщини.

Про це міністр культури та інформаційної політики Олександр Ткаченко сказав під час брифінгу в Медіацентрі Україна — Укрінформ.
«Ми ведемо облік тих пам'яток культури, які зазнали пошкоджень чи були зруйновані під час війни. На сайті Міністерства верифікуємо ці дані. Так само зараз вираховуємо, в який спосіб ми зможемо точно встановити, які збитки фактичні у грошах означає руйнування наших пам'яток. Хотів би сказати, що серед цих 370 пам'яток культури майже половина – це церкви різних конфесій. Фактично коли росіяни руйнують українську спадщину, вони не розрізняються, це їхні скрепи чи не їхні, вони їх руйнують», - сказав Ткаченко.

Як приклад глава МКІП навів випадок, коли 7 травня російські війська вдарили ракетою в Національний літературно-меморіальний музей Григорія Сковороди в Сковородинівці. «Сам музей знаходиться між полів. Там інфраструктура така, що потрібно було дуже сильно хотіти, щоб поцілити у цю невеличку споруду. Музей зруйновано», - сказав Ткаченко, але нагадав при цьому, що Міністерство культури та інформаційної політики разом з Харківською обласною державною адміністрацією відкрили фонд для збору коштів на відновлення музею Григорія Сковороди в Сковородинівці.
За його словами, загалом за ці 100 днів російського вторгнення МКІП зосередило свою роботу на тому, аби інформувати світ про війну в Україні, на збереженні культурної спадщини, яка опинилася під загрозою, а також на підтримці діячів культури і мистецтва під час війни, бо вони продовжують працювати на своєму культурному фронті.
Як повідомлялося, 3 червня минає 100 днів відтоді, як російська федерація здійснила повномасштабне вторгнення в Україну.