У вівторок, 26 квітня, у місті Ірпені на Київщині відбудеться виступ видатного піаніста Даріуса Мажинтаса на підтримку України.

Як повідомили Укрінформу організатори заходу, виступ розпочнеться об 11:00 поруч із Центральним будинком культури на вул. Соборній, 183.
"На пошану зруйнованого міста героїв, які віддано і ціною життів стримували наступ росіян на столицю, на тлі зруйнованого історичного будинку культури просто неба на роялі виконають Шопена", – йдеться у повідомленні.
Як зазначають організатори, виконавець прибув до України і зіграє проникливі ноктюрни Шопена у зруйнованому війною Ірпені "як вияв любові до України, глибокої поваги до захисників і мирних жителів міста та країни".

Мажинтас – віце-президент і художній керівник канадської фундації Looking at the Stars у Європейському Союзі, випускник Литовської академії музики і театру, лауреат численних національних та міжнародних премій.
Завдяки своїй винятковій музичній чуйності та таланту, а також формам вираження та унікальним інтерпретаціям виконавець має визнання у Литовській Республіці та у світі. У 2013-2014 роках обіймав посаду заступника міністра культури Литви. Мажинтас дав успішні концерти у великих залах світу, таких як Берлінська філармонія, Карнегі-холл у Нью-Йорку та Лондонський Вігмор-холл. Піаніст записав кілька альбомів, у тому числі сольний альбом 2011 року з творами Баха, Бетховена, Скрябіна.

Відео виступу буде використовуватися для поширення інформації у світі з метою привернення уваги до звитяги і трагедії Ірпеня, Київщини та України.
Виступ організовано зусиллями канадської фундації Looking at the Stars, за сприяння в Україні ГО "Всеукраїнський демократичний форум", волонтерської ініціативи "Народ-військо" та Ірпінського міського голови.

Центральний будинок культури в Ірпені – пам’ятка культури. В його зруйнованому приміщенні зараз можна бачити металеві каркаси двох згорілих фортепіано.

Як повідомляв Укрінформ, 28 березня Ірпінь визволили від російських загарбників. Міський голова Олександр Маркушин повідомив, що 6 квітня у місті почали розбирати завали, щоб жителі могли якнайшвидше повернутися додому.