Захист української культури – це місія, яку має брати на себе українська держава. Це те, що маємо робити ми самі.

Таку думку в Івано-Франківську під час книжкової програми «Слово у війні», яку відкрили в рамках форуму Via Carpatia, висловив народний депутат України, український історик і громадський діяч Володимир В’ятрович, передає кореспондент Укрінформу.
«Захист української культури – це місія, яку має брати на себе українська держава. Ми маємо підтримку світу, який надає нам підтримку – збройну, матеріальну, в тому числі і для соціального забезпечення. Величезна частина нашого бюджету – це кошти, які ми отримуємо від наших західних союзників. Але ми маємо зрозуміти, що ніхто, крім української держави, не має обов’язку і честі водночас захищати українську культуру. Це те, що маємо робити ми самі», - переконаний В’ятрович.
Зокрема, каже Володимир В’ятрович, державна підтримка необхідна для збереження мережі бібліотек в українських містах і селах, бо «на жаль, у нас є такі моменти, коли бібліотеки, особливо у провінціях, вмирають».
«Нам важливо розуміти, що культура – це ще один оборонний вал у війні проти російської федерації, у війні, де Росія намагається знищити нас як українців. Там, де заходять росіяни, там нищаться українські музеї, спалюються українські книжки, там нищиться все, що робить нас українцями. Тому ми маємо зміцнювати все, що робить нас українцями», - наголосив Володимир В’ятрович.
Водночас він відзначив, що в Україні упродовж місяця відбувається вже третя книжкова подія, висловивши переконання, що українська книжка робить нас сильнішими і наближає до перемоги.
Як повідомляв Укрінформ, 13-15 жовтня в Івано-Франківську проходить Міжнародний форум Via Carpatia. У програмі - десятки заходів: університетські лекції, публічні дискусії, зустрічі з військовими письменниками, вручення премії Станіслава Вінценза, перегляд вистави «Нація» та кінофільмів, мистецькі виставки та дитяча книжкова програма.