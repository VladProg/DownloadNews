Наприкінці жовтня у Вінніпезі покажуть імерсивну виставку «Україна: Земля Хоробрих» про війну в Україні.

Про це йшлося на брифінгу в Медіацентрі Україна — Укрінформ.
Як поінформував під час онлайн-включення продюсер Валерій Костюк, “виставка дає можливість потрапити всередину війни, тому що, на жаль, зараз Україна не на перших шпальтах новин і для нас важливо показати, що це актуально і що війна в Україні продовжується, і Україні потрібна допомога”.
“Наша ціль - показати цю виставку “Україна: Земля Хоробрих” разом з “Імерсивним світом Тараса Шевченка" по всьому світові, щоб показати людям, що ми відчуваємо і за що боремося”, - зазначив Костюк.
Продюсер імерсивних виставок Наталя Делієва пояснила, що “імерсивний простір - це велике приміщення, на 500 квадратних метрів, де на 360 градусів показується контент, навіть на підлозі”.
“Люди наче занурюються в цей проєкт, опиняються в тому часі, в тій ситуації. І те, що відбувається, вони переживають, пропускають через себе”, - зазначила Делієва.

За словами виконавчої директорки Осередку української культури та освіти Юлії Змерзлої, яка долучилася до брифінгу онлайн, імерсивна виставка “Україна: Земля Хоробрих” “є чудовим засобом показати велич української культури”.

Делієва наголосила, що виставку її організатори ще дороблятимуть, у ній згодом обов’язково з’являться кадри перемоги України.
“Ця виставка — “Україна: Земля Хоробрих” — це живий організм. По-перше. По-друге, стосовно Вінніпегу, виставка відкриється 31 жовтня в Осередку української культури та освіти. Також там буде присутній “Імерсивний світ Тараса Шевченка”, - розповів Костюк.
Він зауважив, що вхід на виставку безкоштовний, і “це буде саме той стимул, щоб прийти, подивитися, дізнатися про українську культуру”.
Делієва наголосила, що “це не виставка, яку можна перевозити”.
“Її можна на флешці перевезти, але треба орендувати приміщення... Дуже складно знайти цей імерсивний простір. Ця виставка вже була в Торонто, буде у Вінніпезі, зараз ми ведемо перемовини з Парижем, з Мадридом, з Берліном. Нам треба імерсивний простір. На жаль, в Україні їх дуже мало — є тільки в Одесі й Києві... Це новий інноваційний проєкт, який маємо впроваджувати, ми будемо показувати цю виставку по всьому світу”, - наголосила Делієва.
Як поділилася Змерзла, найбільшим спонсором виставки виступив федеральний уряд Канади. У Вінніпезі виставку показуватимуть шість місяців.
“Виставка “Україна: Земля Хоробрих” також приносить гроші для України. На ту виставку, яку ми зробили, ми ні в кого практично копійки не попросили. Ми робили все це своїми силами і завдяки фондам — “Відродження”, Земляцтва в Канаді... Якщо у Вінніпезі вхід вільний, то в Торонто ми вже назбирали гроші, які перераховуємо на Національний банк України, UNITED 24, Червоний Хрест в Україні”, - розповіла Делієва.
За її словами, від початку повномасштабного вторгнення росії в Україну мультимедійні проєкти “Імерсивний світ Тараса Шевченка” та “Україна: Земля Хоробрих” зібрали 6 мільйонів гривень на потреби України.
“Ми вдячні багатьом різним організаціям. Це і канадські організації, й фестивалі, які нам допомагали. Але скажу, що ми в держави не взяли жодної копійки, щоб це створити. Ми все збирали самі. Це непочатий край роботи. Державі Україна імерсивні виставки принесли набагато більше грошей, ніж було в них, в ці виставки, вкладено. Отже, ми працюємо над тим, щоб принести не лише культурну користь, а й щоб також підтримати це фінансово”, - повідомив Костюк.
Своєю чергою, директор Національного музею Тараса Шевченка Дмитро Стус розповів, що проєкт “Імерсивний світ Тараса Шевченка”, який встигли зробити ще до широкомасштабного вторгнення росії в Україну, “дає дуже важливе відчуття, хто ми є, чому ми інакші, що примушує нас боронити свою землю, що ми зовсім інші в культурному сенсі, ніж росіяни”.
“І я думаю, що цей культурний фронт...не менш важливий, бо нас тільки зараз світ починає роздивлятися. І від того, як ми себе покажемо, наскільки будемо цікаві, залежить значною мірою перспектива і наше майбутнє”, - підкреслив Стус.
Він додав, що завдяки нашим військовим увесь світ звернув увагу на Україну.
“А для того, щоб знаходитися в центрі уваги і бути рівними серед рівних, ми просто приречені розвивати свою культуру. Тому будь-які вкладення в культуру мають бути постійними. Особливо в спадщину. Бо спадщина - це наша традиція, це, зрештою, ті цінності, які для нас є часто важливішими за життя”, - зазначив Стус.
Прем’єра виставки “Україна: Земля Хоробрих” відбулася у вересні у межах Українського фестивалю в Торонто “Bloor West Village Toronto Ukrainian Festival”.
У виставці за допомогою використання імерсивних технологій представлені відео- та фотоматеріали українських журналістів про війну та її наслідки.