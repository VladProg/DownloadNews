Актори маріупольського театру зіграли в Києві благодійну виставу – зібрані кошти підуть на потреби ЗСУ.

Про це повідомляє пресслужба Київської міської державної адміністрації, передає Укрінформ.






Актори маріупольського театру зіграли в Києві благодійну виставу / Фото: kyivcity.gov.ua



















«16 березня, у річницю трагічних подій, коли російська авіабомба зрівняла з землею драматичний театр у Маріуполі, забравши життя сотень українців, маріупольський театр авторської п’єси «Концепція» показав благодійну виставу «Рентген усміхнених сердець». Усі зібрані кошти з благодійного вечора підуть на потреби ЗСУ», - йдеться у повідомленні.
Зазначається, що театр авторської п’єси «Концепція» став проривом для кожного поціновувача сучасних вистав. Майже рік тому акторський склад театру разом із режисером Олексієм Гнатюком були вимушені залишити своє рідне місто Маріуполь та шукати прихисток у Києві. За цей час вони встигли підкорити найбільші театральні сцени столиці та закохати в себе глядачів.
«У такий важкий для кожного маріупольця час ми знайшли підтримку в Києві, що став другою домівкою для нас. Саме тут, на Троєщині, у дитячій бібліотеці № 115 Деснянського району ми вперше зустрілися колективом після трагічних подій та розпочали відбудовувати наш театр», – сказала директорка Департаменту культурно-громадського розвитку Маріупольської міської ради Діана Трима.
Як повідомлялося, Драматичний театр Маріуполя, який використовували як бомбосховище, 16 березня 2022 року розбомбила російська авіація, тоді загинули щонайменше 300 людей. росіяни знесли залишки драмтеатру у тимчасово захопленому Маріуполі, щоб приховати сліди своїх злочинів.
Фото: kyivcity.gov.ua