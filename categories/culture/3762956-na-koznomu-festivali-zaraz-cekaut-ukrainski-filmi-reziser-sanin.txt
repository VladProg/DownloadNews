Завдяки державній підтримці кіноіндустрії за останні десять років вдалося створити "портрет українського національного кіно".

Таку думку висловив режисер Олесь Санін у програмі «Укрінформ: вечірній стрім».
«Україна і раніше отримувала нагороди на фестивалях, але це були поодинокі випадки. А зараз кожен фестиваль чекає на українські картини, на нових українських режисерів. Тож ще до повномасштабного вторгнення з'явився портрет нового українського національного кіно», - зазначив Санін.

За його словами, в Україні є режисери, які мають свій стиль, і «глядачам уже цікаво дивитися на їхні історії».
Санін зауважив, що близько десяти років тому держава почала підтримувати національне кіновиробництво через програми фінансування, а також завдяки прозорим механізмам розподілу коштів через пітчинги та Державне агентство з питань кіно.

Своєю чергою генеральний директор Одеського міжнародного кінофестивалю Анна Мачух підкреслила, що програма державного фінансування кіно була однією з найбільших у Європі, і завдяки цьому Україна зараз має якісні фільми.
Як повідомлялося, у 2011 році в Україні з'явилося Державне агентство з питань кіно - центральний орган виконавчої влади, який координується Кабінетом міністрів України. Держкіно забезпечує формування та реалізує державну політику у галузі кінематографії.