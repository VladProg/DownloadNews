У Нью-Йорку відбувся показ документального фільму продюсерської команди Лесі Калинської «Гартовані гнівом» (A Rising Fury).

Як передає власний кореспондент Укрінформу у Нью-Йорку, стрічка демонструвалася протягом тижня - з 27 жовтня по 2 листопада - в одному з престижних кінотеатрів Мангеттена – Cinema Village.
«Ми працювали над цим повнометражним документальним фільмом разом із великою групою людей протягом майже десяти років», – розповіла Калинська. Нинішній показ, за її словами, присвячено десятій річниці Революції Гідності.

В обговоренні фільму взяв участь американський історик, дослідник тоталітаризму Тімоті Снайдер.

Фільм розповідає про життя кількох українців у період від Майдану 2013–2014 років, зокрема про донеччанина Павла та Світлану, які знайомляться й закохуються під час Революції гідності, потім стають на захист країни від російського вторгнення. Гостроти сюжетній лінії додає дружба Павла з Ігорем, з яким головний герой також зійшовся на Майдані. Але Ігор зрештою виявляється російським агентом і очолює один з підрозділів бойовиків так званої «ДНР».
Прем’єра фільму «Гартовані Гнівом» вперше відбулася навесні 2022 року на кінофесті Tribeca, а згодом - на багатьох інших міжнародних кінофестивалях. Автори фільму - українсько-американська кінорежисерка Леся Калинська та український кінорежисер Руслан Батицький; продюсери – американець ТіДжей Коллінз, США і норвежець Джонатан Борґе Лі. Фільм був номінований як найкращий документальний фільм на дев’яти міжнародних кінофестивалях, зокрема у Стокгольмі, Варшаві, Осло, Клівленді.
Фото: Володимир Ільченко