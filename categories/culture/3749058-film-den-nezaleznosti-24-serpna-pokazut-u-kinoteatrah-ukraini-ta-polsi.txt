Документальний фільм «День Незалежності» 24 серпня покажуть у кінотеатрах України та Польщі.

Про це в Івано-Франківську на пресконференції перед спецпоказом стрічки розповів режисер та продюсер фільму Володимир Тихий, передає кореспондент Укрінформу.
«Фільм знятий протягом одного дня – торік 24 серпня. Знімали у дев’ятьох регіонах України. Там є п’ять головних героїв… Розраховуємо, що фільм викличе певну увагу в українського глядача. Зараз 24 серпня фільм має вийти у прокат в кінотеатрах України… У Польщі також фільм покажуть 24 серпня. Там зараз багато українців», – зазначив Тихий.
Головна ідея документальної стрічки – показати емоції українців, їхнє життя у День Незалежності, який вперше відзначали у час війни.
«Фільм є дослідженням. З одного боку, ми робимо ніби якусь банальну роботу, знімаємо буденність, День Незалежності. Але це винятковий момент. Коли ви подивитеся фільм, то відчуєте, що відчували українці рік тому, коли це було певним піднесенням і злетом, тому що ми відчули власну силу, власну свободу, що вона вартує, що ми можемо її відстояти і що ми вже ніколи її не віддамо», – говорить Тихий.
Він зауважив, що найважчим у фільмі було приймати гнучкі рішення під час зйомок через війну. З героями фільму автори тримали постійну взаємодію. Зафільмувати їхнє життя 24 серпня вдалося не лише завдяки необхідним дозволам та акредитаціям, а найперше – завдяки довірі.
«Ці хлопці, які знімали, вони воювали з цими хлопцями, в окопах з ними сиділи… Це наші колеги, кінематографісти з "Вавилону-13" (неформальне кінооб'єднання з виробництва короткометражного та повнометражного українського документального кіно – ред.), які зараз безпосередньо беруть участь у бойових діях», – запевняє Тихий.
Нині, за словами режисера, усі герої фільму, на щастя, живі і продовжують займатись своєю роботою на благо України.
«За цим стилем зробити наступний третій фільм проситься і хочеться. Але на даний момент треба дочекатися якогось культурного зламу, який відбудеться у суспільстві. Наступний фільм мав би фіксувати реальність України на той момент, коли вона все ж таки переможе нашого ворога… Напевне, це мав би бути «День Перемоги», – міркує режисер.
Він зауважив, що монтажна робота фільму тривала близько чотирьох місяців. Багато чого, за його словами, довелось робити у Польщі, де більше потужностей, і через те, що саме польська компанія підтримала виробництво стрічки. Державні кошти для зйомок фільму «День Незалежності» не задіяні, лише власні, яку акумулювали на «Вавилоні-13».
Нині автори фільму сподіваються, що окрім кінотеатрів стрічку «День Незалежності» покаже ще й польське телебачення, як це було з фільмом Володимира Тихого «День українського добровольця». Українська діаспора має намір організувати показ фільму також в інших країнах світу.
«День Незалежності» – друга робота Тихого за час повномасштабного вторгнення і є своєрідним продовженням стрічки «День українського добровольця», яка здобула нагороди Варшавського міжнародного кінофестивалю, Sheffield Doc/Fest та стала першою української картиною, придбаною BBC.
У фільмі «День Незалежності» показали працівників Державної служби України з надзвичайних ситуацій, відповідальних за ввімкнення сигналу тривоги у столиці, «пляжних» патрульних в Одесі, операторку протитанкового комплексу мінометної батареї, штурмовика ЗСУ, 14-річну прибиральницю пабу в Харкові, художницю з Києва та народного депутата, який стояв у витоків проголошення незалежності України. У фільмуванні брали участь 11 кінооператорів.
Фото: arthousetraffic.com