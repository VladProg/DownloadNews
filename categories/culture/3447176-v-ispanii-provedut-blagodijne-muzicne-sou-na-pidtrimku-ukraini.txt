В Іспанії 6 квітня відбудеться спеціальне музичне шоу «Unidos por la paz: Ucrania en el corazón» («Об’єднані заради миру: Україна в серці») на підтримку України.

Як передає Укрінформ, про це повідомляє Суспільне.
«Іспанські та українські музиканти, зокрема учасники Євробачення різних років, зберуться на одній сцені з єдиною метою — зібрати благодійні кошти для допомоги постраждалим від російської агресії українцям», - ідеться в повідомленні.
Зазначається, що до концерту на знак солідарності з Україною доєднаються виконавці Vanesa Martín, Rozalén, Malú, Dvicio, Manuel Carrasco, Manolo García, Pastora Soler (Євробачення-2012, Іспанія), Pablo Alborán, Camela, Álvaro de Luna, Marlon, Dani Fernández, Luis Fonsi, Antonio José, Cepeda, Paula Mattheus, Edurne (Євробачення-2015, Іспанія), Sofia Ellar, Merche, Funambulista, Agoney, представник Іспанії на Євробаченні-2022 співак Chanel.
Від України на сцену в Іспанії вийдуть співачки Джамала з піснею «1944», яка принесла їй перемогу на Євробаченні-2016, та NK (псевдонім Насті Каменських).
Транслюватиме двогодинний концерт організатор заходу - іспанський суспільний мовник RTVE. Окрім музичних виступів, спецшоу включатиме репортажі з України та інтерв’ю.
Кошти, отримані від трансляції благодійного концерту, спрямують на допомогу українському народу через неурядові організації ACNUR (Управління Верховного комісара ООН у справах біженців), Червоний Хрест та CEAR (Іспанська комісія з допомоги біженцям).
Як повідомлялося, 24 лютого президент рф володимир путін оголосив про початок масштабного вторгнення до України. Російські війська обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.