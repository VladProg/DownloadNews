У Львівській філармонії 6 липня відбудеться концерт французької співачки з винятковим ніжним та водночас потужним сопрано Серін де Лабом. Вона привезе до Львова нову концертну програму "Bouquet of Songs".

Про це кореспонденту Укрінформу повідомили у пресслужбі філармонії.
«В тяжкий та жорстокий час я хочу допомогти незламному українському народу. Музикою та голосом дарувати світло та свою підтримку», – наголосила Серін де Лабом.
“Bouquet of Songs” – це вечір улюблених пісень, арій та вальсів. Музики, що нагадує про любов до життя, кохання та мрії. Програма концерту розпочнеться з музики вечірніх вулиць Іспанії, Італії, Чехії та України. Продовжиться затишним діалогом Франсіса Пуленка та Еріка Саті. Кульмінацією вечора стануть палкі болеро, танго та фокстрот в музиці Лео Деліба, Карлоса Гуаставіно та Курта Вайля, після чого на сцені запанує атмосфера вишуканої опери та улюблених арій.
На сцені концертного залу Людкевича Серін де Лабо виступить разом із відомими українськими піаністами Оксаною Рапітою та Мирославом Драганом.
Концерт відбудеться 6 липня о 19.00 у концертному залі Людкевича.
Серін де Лабом — французька вокалістка (сопрано) корейсько-американського походження. Розпочала своє навчання по класу скрипки у віці 4 років, також навчалася вокалу у Мірей Алькантари в Парижі, Дженні Анвельт в Мілані та Рівки Ор в Аахені.
Серін вперше відвідала Україну рік тому, щоб висловити свою підтримку та солідарність. Відтоді співачка не полишає своїх львівських слухачів та приїздить із новими блискучими програмами. З березня 2022 року співала на 11 різних благодійних концертах для України у Берліні та його околицях.
30 травня Серін приїхала до Львова в імпровізовану подорож, бажаючи поділитися музикою з українцями, висловити своє захоплення стійкістю і мужністю народу України та підтримати його.
Фото: Львівська філармонія