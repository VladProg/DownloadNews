Документальний фільм “Звідки куди” (Skąd dokąd/ In the Rearview) польського режисера Мачека Хамели, що розповідає про евакуацію українців на початку повномасштабної війни, покажуть на головному документальному кінофестивалі Великої Британії Sheffield DocFest.

Про це Укрінформу повідомили в кінокомпанії 435 FILMS, яка долучилася до виробництва фільму.
«Команда фільму численними показами на кінофестивалях продовжує нагадувати світу про війну в Україні та збирати кошти для евакуації українців з прифронтових територій, а після підриву Каховської ГЕС і для порятунку людей з підтоплених сіл” - розповіла копродюсер Анна Паленчук.
Стрічку відібрано для участі в міжнародному конкурсі, на якому представлено лише 9 фільмів. Покази фільму “Звідки куди”, в межах яких передбачено Q&A сесію із режисером Мачеком Хамелою та оператором Пйотром Гравендером, пройдуть 15-17 червня.
Sheffield DocFest - це головний кінофестиваль документального кіно у Великій Британії, він проходить щороку у червні у місті Шефілд. Цьогоріч відбудеться святкування 30-річчя фестивалю. Він триватиме з 14 по 19 червня.
Як повідомляв Укрінформ, режисер Мачек Хамела з перших днів війни став волонтером і на своєму автомобілі рятував українців з-під обстрілів у Чернігівській, Харківській та Донецькій областях. Слухаючи по дорозі історії українців, що встигли відчути на собі жорстокість війни, перед однією із таких поїздок Хамела вирішив взяти із собою друга-оператора та зняти документальний фільм.
За пів року Хамела евакуював 400 людей, частина з яких стали героями його стрічки. Крім цього, команда співпрацює з благодійною організацією “АРТАК”, яка займається евакуацією українців із найнебезпечніших регіонів.
За кошти, зібрані на прем’єрному показі у Варшаві та благодійному концерті, команда фільму придбала та передала благодійній організації “АРТАК” два мінібуси, якими волонтери вже евакуюють українців із прифронтових та підтоплених після підриву Каховської ГЕС територій.
Прем’єра документального фільму “Звідки куди” режисера Мачека Хамела відбулась 21 травня 2023 року на 76-му Каннському кінофестивалі. На польському кінофестивалі Millennium Docs Against Gravity стрічка отримала дві відзнаки “Кращий польський фільм” та “Нагороду асоціації артхаусного кіно”.
Фільм вироблено у копродукції Польщі, Франції та України. До виробництва фільму долучилась українська кінокомпанія 435 FILMS, заснована Анною Паленчук.