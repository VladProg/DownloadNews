Керівник Офісу Президента Андрій Єрмак домовився з Боно, що майбутні концерти ірландського гурту U2 відбудуться в українських мирних містах після завершення війни.

Як передає Укрінформ, про це Єрмак повідомив у Телеграмі.
"Не так давно Боно з U2 був у Києві і давав чудовий концерт у столичному метро для всіх охочих. Ми зустрілися з легендарним музикантом та філантропом в Офісі Президента, де обговорили гуманітарні питання. Боно підтримує Україну у нашому цивілізаційному протистоянні з рф, допомагає нашим людям. Він захоплюється українцями, для яких свобода - найважливіша цінність", - зауважив керівник ОП.
"Домовились також, що майбутні концерти U2 будуть у наших мирних містах після завершення війни. Україна має дуже гарних друзів", - підкреслив Єрмак.
Як повідомляв Укрінформ, 8 травня Боно приїхав до України і виступив у київському метро. Також він відвідав Бучу Київської області.
Фото: Андрій Єрмак