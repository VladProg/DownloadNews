Фільм Ольги Журби "Папині кросівки" отримав Ґран-прі Ризького міжнародного фестивалю короткометражного кіно 2Annas ISFF.

Про це повідомляє пресслужба Держкіно, за підтримки якого створено фільм, передає Укрінформ.
Як зазначило журі Riga International Short Film Festival 2ANNAS, Гран-прі присуджено «За майстерне виконання чутливої ​​теми та бездоганну режисуру; за детальне відтворення реальності через живу дію».
Короткометражна стрічка "Папині кросівки" – це історія 13-річного Саші, який з інтернату для дітей, позбавлених батьківського піклування, має вирушати жити в американську прийомну родину, але дещо не відпускає його.
Ролі у фільмі виконали непрофесійні актори Богдан Зенченко, Ігор Олійник, Дмитро Бучек, Ольга Любарова, Олена Осіна, Корі Ен Джейсон.
Авторка сценарію, режисерка, режисерка монтажу – Ольга Журба. Оператор – Володимир Усик. Продюсери - Максим Асадчий та Сашко Чубко (Pronto Film).
Як повідомляв Укрінформ, прем’єра фільму відбулася торік на 74-му Міжнародному кінофестивалі в Локарно (Швейцарія) в конкурсній програмі Pardi di Domani («Леопарди майбутнього»). «Папині кросівки» стали найкращим короткометражним ігровим фільмом четвертої Національної премії кінокритиків «Кіноколо». На Одеському міжнародному кінофестивалі «Папині кросівки» було визнано найкращим короткометражним фільмом, а також нагороджено Призом Міжнародної асоціації преси ФІПРЕССІ.
Фото: Держкіно