Трьох українських письменників та фестиваль "Книжковий арсенал" номінували на шведську Міжнародну премію імені Астрід Ліндгрен у сфері дитячої та підліткової літератури.

Про це йдеться на сайті премії, передає Укріфнорм.
Серед номінантів на премію від України – поет і дитячий письменник Іван Андрусяк, дитячий письменник Сашко Дерманський та письменниця і журналістка Галина Вдовиченко.
Міжнародний фестиваль "Книжковий арсенал", який щорічно проходить у Мистецькому арсеналі, також став номінантом на премію Ліндгрен.
Загалом на цю премію 2024 року номіновано 245 кандидатів із 68 країн. Лауреата буде оголошено 9 квітня 2024 року.
Право пропонувати кандидатів на цю нагороду мають лише призначені номінаційні органи та журі. Україну до премії призначив український відділ Міжнародної Ради з книг для молоді (Ukrainian Section of The International Board on Books for Young People, IBBY).
На премію можна висунути чотирьох кандидатів у таких категоріях: автор, ілюстратор, усний оповідач та популяризатор читання.
Меморіальна премія імені Астрід Ліндгрен (Astrid Lindgren Memorial Award, ALMA) була заснована у 2002 році урядом Швеції з метою просування дитячої літератури. Ця міжнародна премія щорічно присуджується особі чи організації за видатний внесок у дитячу та юнацьку літературу. Премія становить п'ять мільйонів шведських крон і є найбільшою нагородою у своєму роді. Адмініструється Шведською мистецькою радою.
Як повідомляв Укрінформ, українську ілюстраторку Катерину Штанко та письменницю Лесю Воронину у 2020 році другий рік поспіль номінували на премію імені Астрід Ліндґрен.