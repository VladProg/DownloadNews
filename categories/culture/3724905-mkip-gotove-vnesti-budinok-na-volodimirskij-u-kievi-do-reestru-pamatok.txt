Міністерство культури та інформаційної політики оперативно розгляне внесення будинку на вулиці Володимирській в Києві до Реєстру пам’яток, щойно Київська міська військова адміністрація надасть необхідні документи.

Про це інформує пресслужба МКІП, передає Укрінформ.
"Цей будинок не перебував на державному обліку та не був внесений до Державного реєстру нерухомих пам’яток України. На сьогодні до МКІП подання про розгляд питання занесення будинку до Реєстру не надходило, але Міністерство готове оперативно розглянути це питання у разі отримання необхідного пакета документів від Київської міської військової адміністрації", - йдеться у повідомленні.
Зазначається, що згідно з процедурою, КМВА має внести цей будинок до Переліку об’єктів культурної спадщини Києва, потім підготувати та направити у міністерство пакет документів, включно з обліковою документацією. Надалі документи розгляне Експертна комісія з питань обліку об’єктів культурної спадщини МКІП. За позитивного рішення комісії, МКІП звнесе об’єкт культурної спадщини до Реєстру за категорією місцевого значення.
У відомстві нагадують, що наказом Мінкульту в 2011 році житловий будинок визнано таким, що не підлягає занесенню до Реєстру через невідповідність критеріям, визначеним постановою Кабінету Міністрів України від 27.12.2001 №1760 «Про затвердження Порядку визначення категорій пам’яток для занесення об’єктів культурної спадщини до Державного реєстру нерухомих пам’яток України».
Водночас, згідно з чинним наразі Генеральним планом м. Києва, на період до 2020 року та відповідно до науково-проектної документації, затвердженої наказом МКІП, земельна ділянка за цією адресою розташовується в Центральному історичному ареалі міста, на території пам’ятки археології національного значення «Культурний шар «Города Ярослава» ХІ-ХІІІ ст.», в буферній зоні об'єкта всесвітньої спадщини ЮНЕСКО «Київ: Собор Святої Софії з прилеглими монастирськими спорудами, Києво-Печерська лавра», в межах архітектурної, археологічної охоронних зон, а також на території пам’ятки містобудування місцевого значення «Вулиця Володимирська та вулиця Терещенківська».
Міністерство інформує, що на початку проведення будь-яких земляних робіт передують обов’язкові археологічні дослідження, що визначено Законом України «Про охорону культурної спадщини». Крім того, роботам у буферній зоні об’єкту всесвітньої спадщини ЮНЕСКО передує інформування Комітету всесвітньої спадщини ЮНЕСКО, рекомендації якої є обов'язковими.
Як повідомлялося, у своєму Телеграмі мер Києва Віталій Кличко підкреслював, що фахівці Департаменту охорони культурної спадщини опрацьовують матеріали, щоб узяти цей об'єкт на облік, присвоївши статус памʼятки архітектури. ДОКС здійснює нагляд за цим обʼєктом.
Фото: Дмитро Перов, Facebook