Івано-Франківська група акторів Mime «IF» на фестивалі у Бельгії зібрала для ЗСУ більше 500 євро.

Про це актори повідомили у Фейсбуці на своїй сторінці, передає Укрінформ.
«Продовжуємо про фестиваль Statues en Marche. Наша команда не тільки представляла мистецтво живих скульптур , але і проводила збір коштів на потреби ЗСУ. Ми вдячні всім, хто доклався до цієї допомоги. Нам вдалось зібрати 575 євро», - повідомляє Mime «IF».

Тут зауважили, що зібрані кошти передадуть для ГО «Громадська ініціатива Галичини» на придбання чергового авто для військових.
Відомо, що фестиваль Statues en Marche відбувся у Бельгії. Актори Mime «IF» взяли в ньому участь завдяки підтримці та допомозі Міністерства культури та інформаційної політики України.

Як повідомляло агентство, у травні актори Mime «IF» показали в Івано-Франківську перформанс «живих скульптур», присвячений українським воїнам. Шість фігур представляли українських захисників різних історичних епох, які передають один одному естафету часу, аби захищати свою землю.
На День Конституції з цим перформансом актори зібрали в Івано-Франківську на підтримку ЗСУ більше 10 тис. грн.
Група Mime «IF» створена акторами Франківського драмтеатру ім. І. Франка.
Фото: Фейсбук Mime "IF"