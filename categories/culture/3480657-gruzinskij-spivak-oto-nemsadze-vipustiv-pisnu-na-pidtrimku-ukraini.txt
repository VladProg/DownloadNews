Відомий грузинський співак Ото Немсадзе випустив новий трек, який присвятив Україні.

Про це Укрінформу повідомили в PR-агенції Move in Movie.
«Ото Немсадзе став відомим в Україні після участі в музичному проєкті “Голос країни”, де він був у команді Святослава Вакарчука. Зараз піснею “Україно” співак вирішив висловити свою підтримку Україні під час повномасштабної війни з росією», - ідеться в повідомленні.
«Ця пісня присвячена сміливому народу України, який зараз захищає свою свободу. Своєю піснею я хочу підтримати всю Україну, кожного українця, кожну українку. Грузія з вами, зараз і назавжди. Ми обов’язково переможемо! Слава Україні!» - коментує Ото і додає, що певний час жив в Україні і завжди буде вдячний українцям за те, як вони тоді його прийняли.

Слова до пісні “Україно” написала українська поетеса, солістка гурту VLASNA Тетяна Власова.
«Коли Ото звернувся до мене з пропозицією створити спільну пісню, я відразу зрозуміла, якою вона повинна бути. Не тужливою, не сумною. Якраз навпаки – сильною і сповненою віри в нашу перемогу», – каже авторка слів.
Виробництво відео – FaF Production.