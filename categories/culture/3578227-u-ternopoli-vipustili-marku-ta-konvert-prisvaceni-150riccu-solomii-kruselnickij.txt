Спецпогашення пам'ятної поштової марки і конверта, присвячених видатній українській співачці світового рівня Соломії Крушельницькій, відбулося у Тернополі.

Про це кореспонденту Укрінформу повідомив автор ювілейної марки та конверта, художник із Тернополя Олег Кіналь.
«Місце для спецпогашення у бібліотеці-музеї «Літературне Тернопілля» ми обрали не випадково. Адже саме цією вуличкою юна Соломія ходила до місцевої гімназії. На портреті-марці намагався зобразити співачку не як сценічний образ, дещо велично-холодний, а просто, як статну, прекрасну жінку, яка усміхнена, «з іскринкою» в очах, дещо втомлена, повернулася після гастролей у рідний край», - розповів Кіналь.
В урочистому погашенні двох ювілейних філателістичних новинок, що вийшли в серії «Власна марка» Укрпошти, взяли участь представники місцевої влади, громадськості, краєзнавці, музейники.






У Тернополі випустили марку та конверт, присвячені 150-річчю Соломії Крушельницькій / Фото: Олег Снітовський, Укрінформ











































Як повідомляло агентство, 150-річчя української співачки Соломії Крушельницької увійшло до переліку пам’ятних дат під егідою ЮНЕСКО. Львівська національна опера, яка з 2000 року названа іменем співачки, до ювілею відомої українки готує цикл святкових подій. Серед них – гранд-концерт за участі відомого італійського диригента, а також опера, драма та балет, що присвячені співачці, й лекція-концерт, виставка, презентація книги та концерт юних музикантів.
Соломія Крушельницька, яка народилася 150 років тому на Тернопільщині, – українська оперна співачка та національна легенда, чий надзвичайний голос та неповторність акторського перевтілення підкорили серця мільйонів.