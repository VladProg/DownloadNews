Громадська організація «Музей сучасного мистецтва» представила виставку сучасної української фотографії «Мистецтво справлятися з війною» у штаб-квартирі Світового банку у Вашингтоні, округ Колумбія.

Як повідомили Укрінформу в ГО «Музей сучасного мистецтва», цей проєкт уперше презентує українське сучасне мистецтво на рівні однієї із найповажніших міжнародних інституцій світу.
Він організований спільними зусиллями Мистецької програми Світового банку, Офісу виконавчого директора з питань України (EDS19) та регіону Європи та Центральної Азії разом із ГО МСМ на основі проєкту «Мистецтво воєнного стану. Архів» і спрямований на підтримку Українського мистецького фонду екстреної допомоги.
На відкритті виставки були присутні віцепрезидент Світового банку у справах регіону Європи та Центральній Азії Анна Б’єрде та посол України в США Оксана Маркарова.
«Те, що ми бачимо на цих світлинах, по-справжньому лякає, і ми запам’ятаємо 24 лютого 2022 року як один з найстрашніших днів у світовій історії. Я можу навести купу цифр щодо руйнувань, яких зазнає Україна у цій війні, але закликаю вас подивитися на світлини, що представлені на виставці - вони дають дуже глибоке і болюче уявлення про жахливе сьогодення України», - звернулася до гостей Анна Б’єрде.

Своєю чергою посол України в США відзначила важливість виставки для донесення до світових лідерів думок інформації про те, що відбувається в Україні зараз.
«Ми дуже древня країна, яка бореться із тим самим ворогом протягом останніх 400 років. І ось зараз після 30 років незалежності ми знову бачимо, що бути демократичним, бути вільним, бути європейським, бути українцем значить бути під загрозою, яка походить від нелюдського режиму, що розпочав нищівну війну в самому серці Європи. У цих світлинах - чиста правда про те, як 40 мільйонів українців живуть сьогодні. А також в них ви побачите, як після кожної атаки ми стаємо сильнішими, і все більше і більше голосів впевнено говорять “ми переможемо!”», - сказала Маркарова.

На виставці представлені роботи наших сучасників Олександра Глядєлова, Владислава Краснощока, Олени Субач, Владислави Соловйової та Ігоря Бондаренка, створені з моменту повномасштабного російського вторгнення 24 лютого 2022 року.

Кожний автор по-своєму переплавляє особистий травматичний досвід у художній образ. Разом вони створюють образ війни, близький до реальності, який передає емоційний діапазон зі значно більшою палітрою нюансів, ніж це можуть відобразити ЗМІ.
Як зазначила співголова ГО МСМ Ольга Балашова, у світі фейків, де вже немає об’єктивної інформації, художня рефлексія стає вирішальним свідченням цієї війни для наступних поколінь.

Візуальне рішення для виставки «Мистецтво справлятися з війною» створив український художник Саша Курмаз. Виставкові копії робіт, представлених в експозиції, увійдуть до мистецького зібрання Світового банку, в якому досі був лише один твір українського автора - робота харківського графіка Павла Макова.

Виставка «Мистецтво справлятися з війною» є частиною публічної програми проєкту «Мистецтво воєнного стану. Архів», започаткованого ГО МСМ після 24 лютого. У штаб-квартирі Світового банку у Вашингтоні вона експонуватиметься до вересня.