Заклади культури в Балаклії потребують термінової консервації, до якої залучатимуть міжнародних партнерів.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
"Місто потроху оговтується. Працівники культури прибрали сміття і бруд, яке залишили по собі російські солдати. Цього тижня у місті має відновитися світло. Зараз потребують негайної уваги роботи по консервації та ремонту на зиму, щоб зберегти заклади культури. Будемо працювати над вирішенням цього питання спільно з ЮНЕСКО і нашими країнами-союзниками", - зазначено в повідомленні.

Міністр підкреслив, що Балаклія згодом поповниться українськими книгами, а також у місті видаватиметься газета "Ізюмський обрій", відновиться українське мовлення й виступатимуть колективи з інших міст України.
Водночас він зауважив, що місцеві мешканці по-різному згадують перебування окупантів, залежно від того, звідки вони: "буряти, кажуть, найнахабніші", порівняно із загарбниками з "лнр/днр".
Як повідомляв Укрінформ, під час окупації Балаклії загарбники збиралися вивезти українські книжки.
Водночас, як повідомляла заступник очільника МКІП Галина Григоренко, міністерство розпочало підготовку до консервації пошкоджених закладів культури на зимовий період.