Пропонуємо вам ТОП-12 книжок 2021 року. Ці книжки читали, відзначали преміями та активно обговорювали у соцмережах.

«Медицина доказова і не дуже» Андрія Сем’янківа (MED GOblin)


Фото: @caroline_izay

50% ліків на планеті Земля призначаються неправильно. На тій самій планеті 50% пацієнтів приймають ліки не так, як треба. Не дуже оптимістично, авжеж. Додайте до цього альтернативну медицину, гомеопатію, інста-гуру без медичної освіти, які роздають свої поради направо і наліво, та натренованих нашим «профілактичним» вживанням антибіотиків бактерій — і отримаєте повну картину.

Книжка лікаря й автора популярного блогу про медицину MED GOblin Андрія Сем’янківа — це своєрідний путівник медичними нетрями: від того, як працюють ліки й що ховається за народною медициною, гомеопатією та стовбуровими клітинами, і до конспірології та навичок розпізнавання призначених фуфломіцинів.

Чому бактерії на підлозі лікарні небезпечніші за ті, що живуть у вашій кухні? Як поширюються антивакцинаторські міфи, і навіщо королеві гомеопат? Чому антибіотики зазвичай можна поєднувати з алкоголем (і до чого тут пиво, гонорея і сифіліс)? Що насправді роблять оксолінова мазь і гематоген та чи варто обклеювати своє тіло тейпами? А також про фітотерапію, інгаляції з вареної картоплі, дієти, уколи, пуповинну кров та інші прогресивні (насправді не дуже) методики розповідає автор книжки, пояснюючи водночас, як критично аналізувати медичну інформацію.
«Ми прокинемось іншими» Ії Ківи


Фото: @penclubua

Від 9 серпня 2020 року в Білорусі тривають протести проти злочинного угруповання, що зве себе владою. Ці протести вже встигли поділити життя білорусів на «до» та «після». Книжка «Ми прокинемось іншими» – запрошення послухати неймовірно красиву і водночас страшну музику революції голосами десятьох сучасних білоруських письменників: Таццяни Нядбай, Ганни Сєвяринєц, Альгєрда Бахаревіча, Мариї Мартисевіч, Дмітрія Строцева, Юлі Цімафєєвої, Уладзя Лянкєвіча, Андрея Хадановіча, Вальжини Морт і Уладзімєра Арлова. Послухати, щоб почути не лише свідчення, аналітику й роздуми білоруських інтелектуалів, а і надію та відчай, гордість і біль, впевненість і скепсис, радість і страх людей, які заслуговують на повагу, гідність і емпатію, адже без усіх цих емоцій та їхніх обертонів неможлива будь-яка солідарність і правдиве розуміння того, що відбувається в Білорусі. Однак ці інтерв’ю з білоруськими письменниками – не лише розмови про Білорусь сьогоднішню, Білорусь за Лукашенки, а й спроба побачити й зрозуміти Білорусь у тяглості: з її історією, традиціями та національними особливостями. У чомусь дуже схожу на Україну, а в чомусь радикально від неї відмінну. Для всіх, хто готовий прийняти чужу трагедію як свою і розділити радість сусіда як власну.
На обкладинці ілстрація Анни Редько з серії Belarus2020 «Пишіть листи політв’язням» (2020).
«Бунтарки: нові жінки і модерна нація» Упорядниця Віра Агеєва


Фото: @smoloskyppublisher
Перед вами книжка про справжніх бунтарок — українських письменниць другої половини ХІХ та початку ХХ століття, які знаходять свої голоси у літературі й публіцистиці та починають відстоювати власний простір — як приватний, так і публічний.
Дванадцять історій про життя та творчість Марко Вовчок, Лесі Українки, Ольги Кобилянської, Наталі Кобринської, Людмили Старицької, Ірини Вільде, Софії Яблонської та ще кількох інших, не менш знакових авторок, які активно порушували питання про статус і права жінки у своїх творах.

«Хто ти такий?» Артема Чеха


Фото: @meridiancz


Роман Артема Чеха «Хто ти такий?» став книгою року ВВС-2021.
«Хто ти такий?» – час від часу запитує малолітнього Тимофія його контужений далекою війною ворог і друг, мучитель і наставник Фелікс. «Хто я такий?» – запитує себе наприкінці роману майже дорослий автобіографічний Тимофій. Шлях від першого питання до другого є неминучим для героя будь-якого роману виховання. У випадку Артема Чеха – виховання в тіні відразливого досвіду чужої війни, що раптом виявляється моральною і фізичною підготовкою до власної, хоча якраз її ми у цьому романі не знайдемо. Але, можливо, знайдемо всі ті дитячо-юнацькі ініціації, крізь які нам самим довелося продиратися до зовсім не такого, як очікувалося, дорослого життя.
Саме за мотивами цього роману українська режисерка Ірина Цілик зняла свій дебютний повнометражний ігровий фільм «Я і Фелікс», де роль головного героя Фелікса грає український письменник і музикант Юрій Іздрик, а Тимофія у дитинстві – син Ірини й Артема – Андрій. В оформленні обкладинки використано кадр із цього фільму.
Також у роману «Хто ти такий?» є офіційний саундтрек – пісня Freel «Давній друг» – прем’єра якого відбулася одночасно із прем’єрою книжки.

«Овва як бува! Абетка з історії України» Олесі Мамчич


Фото: @portalpublisher

За кожною літерою ховаються важливі слова, а за словами - події, постаті, речі, які зробили Україну саме такою, як ми знаємо. Ця абетка пропонує легке, пізнавальне, веселе знайомство з історичними поняттями і нагоду поговорити з дітьми про знакові явища з історії наших теренів.
Книжка перемогла у номінації "Література для дітей від 0 до 6" на BookForum Best Book Award 2021 та потрапила у короткий список найкращих книжок року від BaraBooka.
«Клара і Сонце» Кадзуо Ісігуро


Фото: Oksana Ziobro

Новий роман-антиутопія від автора світових бестселерів, лауреата Букерівської та Нобелівської премій Кадзуо Ішіґуро.
Події книги нам переказує унікальна оповідачка: дівчина-роботка Клара,створена для того, щоб стати штучною приятелькою дитині, яка обере її у крамниці. Це вишукано ніжна й водночас бездоганно стримана історія про життя у світі, де панують високі технології, діє новітня класова система, а генетичне редагування — звична річ. Роман немовби перегукується з попередніми книгами Ішіґуро, бо в ньому автор шукає відповіді на ті самі вічні питання. Чи є в кожному з нас щось настільки особливе, чого ніяк не відтворити? Чи має в собі дещо неповторне той, кого сконструйовано без серця і душі? І що означає любити когось іншого — а надто в епоху, коли ми замислюємось про те, чи можемо дізнатися геть усе про людину за допомогою даних і алгоритмів?
Мабуть, це найтитульованіша книжка року. Роман потрапив у топ-10 книжок від журналу TIME, топ кращої художньої літератури 2021 року від британського The Guardian, 10 найкращих книжок року від The Washington Post, 100 видатних книг 2021 року від The New York Times Book Review, топ кращих книжок від The Economist, список найкращих книжок року від Vogue та 50 найкращих книг 2021 року від Esquire, а також її порадив прочитати Білл Ґейтс та Барак Обама.
«Як відвернути кліматичну катастрофу. Де ми зараз і що нам робити далі» Білла Ґейтса

Фото: @LibraryKPI
У 2020 році величезні ресурси — людські та фінансові — були залучені для боротьби із пандемією COVID-19 та задля збереження людських життів. Утім за прогнозами засновника Microsoft, філантропа та мільярдера Білла Ґейтса, у наступні роки економічний збиток, нанесений зміною клімату, буде ще серйознішим. А нищівні повені, шторми, пожежі й посухи можуть завдати непоправної шкоди людству.
Ґейтс уже понад 10 років займається дослідженням питань зміни клімату, і ця книжка — результат його здобутків. Об’їздивши майже увесь світ та поспілкувавшись з експертами у галузі фізики, хімії, біології, техніки, політології та фінансів, він сформував свій план уникнення глобальної екологічної катастрофи. Кінцева мета цього плану — зменшення викидів вуглекислого газу в атмосферу до нуля. Це неймовірна мета, яка, на думку Ґейтса, є єдиноможливим шляхом до порятунку нашої планети.
Ми всі знаємо, що промисловість шкідлива, але більшість із нас навіть не уявляє наскільки! У книжці Ґейтс розказує, як шкодить довкіллю виробництво м’яса, збір урожаю, використання синтетичних добрив, а також виробництво буквально всього, чим ми користуємося щодня — від одягу і харчових продуктів до техніки та гаджетів. А ще Ґейтс дасть відповідь на запитання, чи врятують нас від екологічної катастрофи новітні технології, електроавтомобілі та висаджені дерева?

«Три лини для Марії» Сергія Осоки


Фото: @starlev

Кожна новела Сергія Осоки — то маленька велика історія простої людини, яку, можливо, ніхто б і не помітив на цій землі, якби не уважний майстер слова. Бо він не просто пише, а створює кількома мазками тривимірну картину людського життя: здається, можна прислухатися і почути, як шелестить очерет, сплескує риба в ставку, як падають яблука, риплять старі двері, як змішується з вітром людське зітхання, приглушений сміх чи схлип. А ще можна відчути запахи — то густі і щільні, аж забиває памороки, то леткі і прозорі, як аромат квітки. Десь у цьому 3D-форматі можна побачити людину, з усіма її прекрасними і потворними рисами, з шорсткими поверхнями і глибокими западинами її бентежної душі. Здається, сюжети цих новел малі чи другорядні, але то лише ключ, який відкриває портал, через який потрапляєш у світ великої літератури.
Книжка потрапила у короткий список Книги року ВВС-2021 та отримала спеціальну відзнаку на Lviv Bookforum 2021, Сергій Осока за цю збірку отримав Премію міста літератури ЮНЕСКО та пройшов у другий тур конкурсу Шевченківської премії-2022.
«І будуть люди» Анатолія Дімарова

30% роману «І будуть люди» вирізала радянська цензура. Прибрала головну лінію про Голодомор і насильницьку колективізацію. Цього року уперше видали повну версію без купюр - 976 сторінок. Рукопис знайшов і передав син автора Сергій Дімаров. Книжка стала бестселером – перший наклад швидко закінчився, а недавня 12-серійна екранізація роману здобула визнання як перша в країні історична родинна сага. Також видали продовження роману у двох томах - «Біль і гнів».
Пророчі слова великого Тараса, що «на оновленій землі врага не буде, супостата, а буде син, і буде мати, і будуть люди на землі» стали непохитним переконанням і Анатолія Дімарова: останній рядок цього твердження він узяв за назву одного з кращих своїх творінь. Хоч у ньому йдеться про найтрагічніші сторінки життя українського селянства періоду колективізації-Голодомору, хоч до нашої Незалежності ще залишалися довгі десятиліття. Річ у тім, що беручись за написання роману, а це початок 1960-х, письменник уже позбувся облуди радянщини.
«Смерть лева Сесіла мала сенс» Олени Стяжкіної

«Смерть лева Сесіла мала сенс» — роман Олени Стяжкіної про нашу війну й про долі людей, випадково поєднаних у Донецькому пологовому будинку в 1986-му році. Магія фотографії та запозичених імен перетворює незнайомців на гілки генеалогічного дерева — і вони врешті стають родиною, головна в якій — маленька дівчинка. У книжці безліч переходів — стоматолог стає воєнним хірургом, цап — сапером-собакою, боягузливий радянський чиновник набуває рис янгола-охоронця, продавчиня косметики перетворюється на інструктора зі снайперської стрільби... В українському Донбасі. На початку ХХІ століття. Проте час у книжці — доволі умовна величина.
Це перший роман авторки українською мовою — втім, не повністю: за задумом, українська тут — чи не найголовніша точка переходу, в якій свідоме прощання з російською означає для героїв та негероїв можливість бути собою.

«Дисиденти: Чути правду» Вахтанга Кіпіані


Фото: @vivat.book.com.ua

Збірник інтерв’ю Вахтанга Кіпіані з дисидентами — це розмови з тими, хто підважував фундамент, на якому трималася в’язниця під назвою Радянський Союз. Люди, які кидали виклик системі, були дуже різні — і за віком, і за переконаннями, і за статтю, і за національністю.


Баліс Ґаяускас, який відбув 37 років у неволі, а в уже незалежній Литві очолив Службу безпеки; Калью Мятік, звинувачений свого часу в антирадянській діяльності в лавах підпільного Демократичного руху Естонії; Мустафа Джемілєв, який боровся за права кримських татар; Левко Лук’яненко, член-засновник Української Гельсінської спілки; Надія Світлична, учасниця руху шістдесятників, правозахисниця й журналістка…

Двадцять дисидентів, розмови з якими висвітлюють безліч питань, що не втрачають актуальності й сьогодні. Маємо чути правду й пам’ятати: свобода — це та вакцина, ефективність якої не слабшає з часом.
Книгу Вахтанга Кіпіані про дисидентський рух можна безкоштовно завантажити на сайті видавництва.
«Велика президентка маленької країни. Історія Далі Грибаускайте» Дайви Ульбінайте


Фото: @NashFormat
Якщо Марґарет Тетчер прославилася як Залізна Леді, то Даля Грибаускайте — як Сталева Магнолія. Волелюбна, прямолінійна, справедлива, з блискавичною реакцією і впевненим голосом — такою запам’ятали литовську президентку.



Чому Даля Грибаускайте відмовилася пити шампанське з Обамою? Як вона протистояла енергетичному тиску Росії й не вітала Путіна з каденцією? Як «захистила» Німеччину й змогла переконати у зворотному Трампа?
Ця книжка — історія сильної лідерки, яка знає ціну собі та своїй державі, обстоює національну гідність і вибудовує власну діяльність на суспільних цінностях. Навіть коли залишається сама проти олігархів і корупціонерів, Кремля і Вашингтона, противників і вчорашніх соратників.
Експрезидентка Литви презентувала книжку під час Десятого Міжнародного фестивалю «Книжковий арсенал». Під час презентації вона розповіла, що в Україні всі однаково починають розмову з нею - словом «Дякую».
Огляд підготувала Оксана Ускова
* Точка зору автора може не збігатися з позицією агентства