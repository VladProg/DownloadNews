Касові збори історичної драми «Щедрик» режисерки Олесі Моргунець-Ісаєнко за тринадцять тижнів прокату в Україні становлять 10 884 386 млн грн.

Повідомлення про це та відповідну інфографіку опублікувало Державне агентство з питань кіно у Фейсбуці, передає Укрінформ.
“Тринадцять тижнів прокату в Україні, тисячі глядачів по всьому світу та рекорд прокату завдяки підтримці глядачів отримала історична драма «Щедрик»”, - йдеться у повідомленні.
Зазначається, що стрічку подивилися 86 381 глядач на 3 408 кіносеансах. Також повідомляється, що фільм став другим за касовими зборами серед українських драм у прокаті за часів незалежності, і поступився лише картині «Поводир».

«Актуальність теми фільму об’єднала велике ком’юніті однодумців, тих, хто щиро любить Україну, хоче знати її історію та пам’ятати усі випробування на шляху до жаданої незалежності», - зауважили у Держкіно.
Згідно з повідомленням, «Щедрик» також показали на спецпоказах у США, Ізраїлі, Ірландії, Великій Британії, Південній Кореї та Швеції.
Фільм створено компанією «Ама Віжн» у співпраці зі Stewopol за фінансової підтримки Міністерства культури та інформаційної політики України та інформаційної підтримки Державного агентства України з питань кіно.
Як повідомляв Укрінформ, посольство України анонсувало у липні всеяпонський показ української історичної драми «Щедрик», що відбудеться 7 липня.