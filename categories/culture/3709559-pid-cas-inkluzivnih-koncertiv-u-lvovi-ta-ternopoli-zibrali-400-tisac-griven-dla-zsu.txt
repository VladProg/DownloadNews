Благодійний інклюзивний концертний проєкт «Відчинилося життя», який відбувся у Львові та Тернополі, зібрав 400 тис. грн. для одного із підрозділів Сил спеціальних операцій.

Про це повідомляє пресслужба Львівської міської ради, передає Укрінформ.
«Придбані за кошти від обох концертів аксесуари допоможуть українським військовим наблизити перемогу України. Щира дяка усім, хто придбав квиток на концерти «Відчинилося життя» у Львові та Тернополі, і цим не лише підтримав унікальний для країни виступ незрячих співаків разом з оркестром та українськими зірками, але й активно долучився до підтримки ЗСУ», - зазначила засновниця проєкту «Відчинилося життя» Оксана Потимко.






Під час інклюзивних концертів у Львові та Тернополі зібрали 400 тисяч гривень для ЗСУ / Фото: fb/Оксана Потимко































Як повідомляв Укрінформ, у Львові незрячі солісти з усієї України дали благодійний концерт на підтримку ЗСУ. Заснований у Львові інклюзивний концерт «Відчинилося життя» не має аналогів у інших країнах Європи і в Україні.
Виступ оркестру з незрячими солістами є вкрай складним через фізичну неспроможність виконавців бачити диригентську паличку і, відповідно, вказівки диригента. Оркестр Національного театру імені Марії Заньковецької перший (і поки єдиний) погодився на сміливий та інноваційний експеримент під назвою «Відчинилося життя» і вже 15 років поспіль співпрацює з обдарованими незрячими виконавцями з України і різних країн Європи (Литва, Польща, Грузія, Швеція).