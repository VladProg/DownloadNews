Для реставрації костелу Святого Миколая у Києві застосовують технологію спеціальної дбайливої очистки, розроблену в Німеччині.

Як передає Укрінформ, про це написав міністр культури та інформаційної політики Олександр Ткаченко в Телеграмі.
«Розпочалася активна фаза відновлення костелу Святого Миколая у Києві, що постраждав від пожежі у вересні 2021 року. Для реставрації застосовують технологію дбайливої очистки поверхні крихких елементів декору, розроблену в Німеччині. Протиаварійні роботи на пам’ятці архітектури –дуже тонка справа. Обмежені терміни та пришвидшений темп виконання не мають позначитись на якості робіт, саме тому велика увага приділяється технології та врахуванню зарубіжного досвіду. Отже, відповідальність – у рази вище», - написав Ткаченко.
Він зазначив, що за тиждень реставратори провели підготовчі роботи, розчистили сміття, виготовили захисні металоконструкції для вікон. За його словами, наразі триває монтаж захисних конструкцій вікон, що постраждали від високих температур, а наступним етапом буде очищення внутрішніх поверхонь та облаштування риштування.
«Німецька технологія, яку використовуватимуть фахівці ТОВ «Укрспецреставрація», дозволяє глибоко очищувати без механічного впливу такі чутливі матеріали як ліпнина, кераміка, мармур, природний камінь, гіпс, поліроване дерево тощо. Цю ж технологію використовували для реставрації видатних пам’яток у Німеччині, Франції, Великій Британії, Бельгії, США, Канаді, Швейцарії, Португалії, Іспанії. Усі необхідні компоненти очисної суміші виробник передав костелу Святого Миколая безкоштовно», - зазначив міністр.
За його словами, фахівці виконують наступні роботи: ремонт підлоги, монтаж захисних віконних конструкцій, очистку поверхонь, відремонтують системи електропостачання, освітлення і пожежогасіння, встановлять захисні сітки.
Ткаченко додав, що оціночна вартість робіт - 19,5 млн грн. Гроші на відновлення Костелу надали благодійники – громадяни України та бізнес. Очікується, що роботи триватимуть до кінця січня 2022 року.
Як повідомляв Укрінформ, пожежа в костелі Святого Миколая спалахнула 3 вересня ввечері на 1 і 2 поверсі органного залу і поширилася на покрівлю. О 23:26 вогонь був ліквідований на площі 80 кв. м. Жертв і постраждалих немає.
За інформацією міністра внутрішніх справ Дениса Монастирського, попередньою причиною займання було коротке замикання в органі. Вогнем було пошкоджено внутрішнє оздоблення будівлі та інструмент.
Костел Святого Миколая в Києві зведений у 1899-1909 роках в неоготичному стилі київським архітектором Владиславом Городецьким.
Будівлю ділять між собою Національний будинок органної та камерної музики України, як приміщення для концертів, і парафія святого Миколая Римо-католицької церкви в Україні, яка проводить тут богослужіння.
У червні 2022 року костел Святого Миколая передадуть римо-католицькій громаді.