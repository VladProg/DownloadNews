Комісія МКІП з приймання-передачі майна Національного заповідника «Києво-Печерська лавра» зафіксувала аварійне становище та ознаки руйнування в корпусі № 112 «Книжковий склад», що перебував у користуванні УПЦ МП.

Про це повідомив міністр культури та інформаційної політики Олександр Ткаченко в Телеграмі, передає Укрінформ.
«На фото – наслідки користування УПЦ МП «Книжковим складом» Києво-Печерської лаври, збудованого у ІІ половині ХІХ століття, що є пам’яткою архітектури та містобудування місцевого значення», - написав він.

Ткаченко зазначив, що комісія МКІП, попри перешкоди, потрапила до корпусу № 112 і зафіксувала аварійний стан приміщення, непридатний для експлуатації та такий, що має явні ознаки руйнування.

«За результатами обстеження зруйнованого приміщення, фіксуємо заявою про злочин за ст. 298 ККУ «Незаконне проведення пошукових робіт на об'єкті археологічної спадщини, знищення, руйнування або пошкодження об'єктів культурної спадщини», - наголосив він.
Міністр також зауважив, що понад 100 років корпус № 112 був невід’ємним елементом просторової композиції Києво-Печерської лаври, зразком громадсько-суспільної архітектури в стилі класицизму, проєкт якої виконаний відомим архітектором П.І. Спарро. За його словами, УПЦ МП за кілька десятків років користування вдалося довести приміщення до аварійного стану.

«Приміщення Книжкового складу опечатано представниками Заповідника. Слідчі проводять всі необхідні процесуальні дії від огляду приміщення до показів свідків», - написав очільник МКІП.
Як повідомляв Укрінформ, Національний заповідник "Києво-Печерська Лавра" оголосив про розрив договору про оренду з Українською православною церквою московського патріархату з 29 березня 2023 року, проте тривалий час прибічники УПЦ (МП) перешкоджали початку діяльності комісії з інвентаризації майна.
Фото: Ткаченко/Телеграм