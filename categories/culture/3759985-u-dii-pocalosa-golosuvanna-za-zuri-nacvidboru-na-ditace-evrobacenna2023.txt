У застосунку «Дія» стартувало голосування за склад журі Національного відбору на пісенний конкурс «Дитяче Євробачення-2023».

Про це Міністерство культури та інформаційної політики повідомило в Телеграмі, передає Укрінформ.
На крісла журі Нацвідбору цьогоріч претендують Alyona Alyona, Jerry Heil, Михайло Клименко, Ігор Кондратюк, Катерина Павленко (Monokate), Едуард «Діля» Приступа, Павло Скороходько й Олена Усенко.
Обрані будуть троє кандидатів із найбільшою кількістю голосів. Опитування триватиме до 17 вересня.
Щоб проголосувати, потрібно відкрити застосунок «Дія» в розділі «Послуги», натиснути на «Опитування» й обрати одного з вісьмох кандидатів.
Як повідомляв Укрінформ, цьогоріч Дитяче Євробачення відбудеться 26 листопада в Ніцці (Франція).
Фото: Мінцифри