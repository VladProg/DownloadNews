Китайська Народна Республіка надасть Україні 37 державних стипендій для навчання за різними освітніми рівнями, а також на мовне стажування.

Як передає Укрінформ, про це повідомляє Міністерство освіти та науки.
"Відповідно до Угоди між МОН і Міністерством освіти Китайської Народної Республіки про співробітництво в галузі освіти, уряд КНР надає 37 стипендій на навчання у 2022/2023 навчальному році за освітніми рівнями бакалавр, магістр, доктор філософії, а також на мовне стажування", - повідомили в МОН.
Прийом заявок на отримання державної стипендії уряду Китайської Народної Республіки відкрито до 31 січня 2022 року.
Також зазначається, що кандидат має пройти обов’язкову реєстрацію на сайтах Китайської стипендіальної ради csc.edu.cn/studyinchina або campuschina.org.
Як повідомлялося, раніше Кабінет Міністрів затвердив Угоду між Кабінетом Міністрів України та Урядом Угорщини про взаємне визнання документів про освіту та наукові ступені.