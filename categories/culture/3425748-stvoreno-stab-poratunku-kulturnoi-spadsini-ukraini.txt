Створено Штаб порятунку культурної спадщини України / Heritage Emergency Response Initiative.

Як передає Укрінформ, про це повідомляється на сайті Українського інституту національної пам’яті.
«Це – музейна оборонна ініціатива. Її мета – порятунок української культурної та історичної спадщини, яку цілеспрямовано намагаються знищити російські окупанти, а згодом – допомога в її післякризовому відновленні», - ідеться в повідомленні.
Зазначається, що основними задачами штабу є убезпечення музейних колекцій від втрат; проведення рятувальних операцій; збір інформації про злочини щодо культурної спадщини; координація дій між державними/муніципальними органами влади, музейними закладами, культурними інституціями, недержавним сектором та міжнародними організаціями у порятунку культурної спадщини та її відновленні; посильна гуманітарна допомога.
Також в УІНП інформують, що зараз оперативно збирається інформація про нагальні потреби. Музейників просять заповнити форму. Збереження приватності наданої інформації гарантують.
Фейсбук-сторінка ініціативи тут.
Як повідомлялося, президент рф путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет. В Україні запроваджено воєнний стан і оголошено загальну мобілізацію.
Фото: сайт міскради Одеси