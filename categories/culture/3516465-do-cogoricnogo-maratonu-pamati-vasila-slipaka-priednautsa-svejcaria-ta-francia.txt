Львівська національна філармонія ім. Мирослава Скорика шостий рік поспіль проводить Маратон пам’яті Василя Сліпака, цьогоріч до події приєднаються Швейцарія і Франція.

Про це кореспондентові Укрінформу повідомили у філармонії.
«Маратон був започаткований у 2017 році нашою філармонією та щороку символічно проводиться в останні дні червня. Він об’єднує музикантів з багатьох країн, а події маратону відбуваються у різних куточках світу. Цьогоріч концерти пройдуть в Україні, Швейцарії та Франції», - зазначили організатори.
Відкриється VI Міжнародний музичний маратон пам’яті Василя Сліпака «W LIVE. Василь Сліпак для Перемоги» у Львові 28 червня. У виконанні академічного симфонічного оркестру Львівської філармонії, вокального ансамблю «Kalophonia», співака Назара Савка та скрипаля Миколи Гав’юка пролунають твори видатних українських композиторів та українські пісні.
29 червня у Концертному залі Людкевича Львівської філармонії міжнародний маратон продовжить концерт «W Live. З Любов’ю з Франції» Серін де Лабом — французької сопрано корейсько-американського походження, яка взяла участь в 11 різних концертах заради миру та благодійності для України.
«30 травня Серін приїхала до Львова в імпровізовану подорож, бажаючи поділитися музикою з українцями, висловити своє захоплення стійкістю і мужністю народу України та підтримати його. У концерті разом із вокалісткою ви почуєте знаних львівських піаністів Оксану Рапіту та Мирослава Драгана. Музиканти виконають твори світових класиків оперного репертуару», - зазначають у філармонії.
Також 29 червня в межах маратону у Львові відбудеться концерт віолончельної музики «W Live. Молитва для Василя» у Гарнізонному храмі святих апостолів Петра і Павла. Денис Литвиненко виконає дві сюїти для віолончелі (№3 та №4) Йоганна Себастьяна Баха. У пам’ять про всіх загиблих унаслідок жорстокої війни росії проти України пролунає лемківська народна пісня «Плине кача».
Усі кошти від продажу благодійних квитків будуть передані на потреби львівської 80-ї ОМДШБ для придбання автомобілів та термовізійних дронів.
Подія відбувається за підтримки Фундації Василя Сліпака, посольства України у Франції, постійного представництва України при ЮНЕСКО.
Як повідомляв Укрінформ, Василь Сліпак (1974-2016) – український оперний співак (бас-баритон), соліст Паризької національної опери, волонтер, учасник бойових дій на сході України, позивний «Міф».
29 червня 2016 року загинув у бою від кулі ворожого снайпера.
У лютому 2017 року Василю Сліпаку посмертно присвоєно звання Героя України.