У Національному Палаці «Україна» відбулася прем’єра новорічного мюзиклу для всієї родини «Нова снігова королева».

Про це повідомляє кореспондент Укрінформу.
«Мюзикл саме бродвейського формату - у такому масштабі і для такої великої сцени презентований киянам та гостям столиці вперше. Новорічна ялинка – давня традиція Палацу «Україна», але цьогоріч ми виходимо на новий рівень сучасних технологічних шоу», - розповів Укрінформу автор ідеї та продюсер проєкту Сергій Перман.
Вперше у новому амплуа – в ролі Снігової королеви виступила співачка Оля Полякова.
«Завжди існує причина, чому відбувається так чи інакше, чому людина така чи інша - в нашій виставі розповідається, що королева зла не просто так, а тому, що колись в дитинстві вона хотіла дружити, любити, була відкритою для почуттів, а її не сприйняли, образили. Світ іноді з нами несправедливий, і не у всіх виходить справитися з цим, і Снігова королева – закрилася. Але потім у нас у виставі є сповідь, коли її душа тане і добрішає. Так що ця вистава не лише для дітей, але і для дорослих. В ній кілька шарів, які можна відкривати і відкривати. Перший - це казка для дітей, а далі вже йдуть більш глибині сенси і змісти про відношення, про людей, про життя», - розповіла про мюзикл Полякова після його прем’єри.
Вона також додала, що природно почуває себе в ролі Снігової королеви і пожартувала, що часто буває такою, особливо вранці, тому їй і грати не сильно доводилося.
За сюжетом дія мюзиклу розгортається у сучасних просторах інтернету в наші дні. Роль Кая грає учасник «Фабрики зірок» - артист Михайло Соколовський, а відомий український актор Володимир Горянський – виконує роль Санти.
«Дуже приємно, що ми зробили таку казку, тому що зараз для дітей робиться мало вистав, знімається мало кіно для дітей (його майже немає). Але наш мюзикл не лише для дітей, думаю, що дорослим він теж буде цікавий. Я оцінюю прем’єру через відгук залу - діти були просто у захваті, це був неймовірний фурор. Скажу чесно, тут справді живий звук - всі номери співалися наживо», - розповів він в коментарі Укрінформу.
Актор додав, що це перша така його роль: «Я й Дідів Морозів раніше ніколи не грав, тільки свиту діда Мороза – Факіра, бабу Ягу, кроликів, так, що це мій дебют у ролі Санта Клауса».
Роль Герди (яка у цьому мюзиклі - бабуся Герда, що доводиться праправнучкою андерсонівській Герді) грає хореограф, шоумен та співак Дмитро Коляденко. Після прем’єри він розповів Укрінформу, що дуже радий зіграти саме таку незвичну роль.
«Продюсери зберігалися її в таємниці, і от сьогодні на Різдво нарешті ми привідкрили занавіс, і всі діти України - мої улюблені глядачі, побачили кого грає Діма Коляденко. Мюзикл на висоті: костюми, балет, режисура, сценографія. У нас були спеціальні педагоги, репетитори, я напрацював ходу, змінював голос, але зізнаюся чесно, що образ бабусі Герди я взяв зі своєї тещі - мами Ірини Білик – Анни Яківни. Це саме її бюст, її зачіска, її манера говорити. Я щасливий, що мюзикл сподобався глядачам», - сказав він.






В Києві презентували новорічний мюзикл «Нова снігова королева» / Фото: Володимир Тарасов, Укрінформ












































































У мюзиклі звучить авторська музика відомого українського композитора Дмитра Саратського, тексти пісень написала Анна Завальська, режисером і хореографом мюзиклу виступив Олександр Лещенко.
Ексклюзивну сценографію та декорації для шоу протягом декількох місяців розробляла найбільша в Україні компанія з виробництва декорацій - StarLight Scenery.
Також у мюзиклі беруть участь циркові артисти і танцівники, серед яких спеціальні гості - унікальний танцювальний LED-колектив із Дніпра Light Balance (переможці America's Got Talent, 2017).
Прем'єрні покази новорічного мюзиклу для всієї родини – «Нова Снігова Королева» пройдуть з 24 грудня 2021 року по 3 січня 2022 року на сцені Палацу «Україна».