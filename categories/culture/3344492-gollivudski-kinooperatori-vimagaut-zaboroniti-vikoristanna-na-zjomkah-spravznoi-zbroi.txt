Голлівудські кінооператори вимагають заборонити використання справжньої вогнепальної зброї на знімальному майданчику.

З такою ініціативою 214 кінооператорів виступили після загибелі оператора Галини Гатчінс, яку під час зйомок фільму «Іржа» випадково застрелив актор Алек Болдвін, повідомляє Укрінформ із посиланням на Variety.
Підписанти, серед яких Грег Фрейзер (фільм «Дюна»), Рейчел Моррісон («Чорна пантера»), Менді Вокер («Мулан»), закликають керівництво профспілок, продюсерів та законодавців підтримати цю ініціативу.
Сенатор штату Каліфорнія Дейв Кортезе заявив, що планує запровадити офіційну заборону на використання справжньої вогнепальної зброї та бойових набоїв у кіновиробництві, а губернатор штату Нью-Мексико Мішель Луджан Грішем наголосила, що штат вживе подібних заходів, якщо індустрія розваг не ухвалить таку заборону.
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдвін випадково вбив оператора - 42-річну Галину Гатчінс (Андросович), яка мала українське походження. Окрім того, поранення зазнав 48-річний режисер Джоел Соуз.
Болдвін вистрілив з реквізитної зброї, що мала бути заряджена холостим набоєм. Матеріали слідства свідчать про те, що помічник режисера Дейв Голлс передав зброю Болдвіну, запевнивши його у тому, що вона не заряджена бойовими набоями.