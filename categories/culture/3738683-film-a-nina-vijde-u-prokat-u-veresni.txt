На екрани українських кінотеатрів 7 вересня вийде стрічка «Я, Ніна».

Про це Укрінформу повідомили у кінокомпанії «Артхаус Трафік».
«Це картина, знята за мотивами особистої історії відомої телеведучої та журналістки Яніни Соколової. Саме вона є авторкою ідеї фільму, прототипом головної героїні, а також однією з продюсерок (спільно з Юлією Сінькевич), - розповіли у кінокомпанії.
Головна героїня картини — Ніна Сокіл, сильна особистість, красива та успішна телеведуча. В її житті є все, про що тільки можна мріяти: любов, кар’єра, прихильники. В одну мить фатальна новина руйнує все, до чого зірка так довго йшла. Саме ця перешкода змусить її зрозуміти, хто вона насправді і що є найважливішим у житті.
Режисерка фільму - Марися Нікітюк, відома своєю попередньою стрічкою «Коли падають дерева» та найкращим дебютом 2018 року за версією Національної премії кінокритиків «Кіноколо».


У головній ролі дебютувала психологиня, блогерка й акторка Ксенія Хижняк.
Також у фільмі зіграли Олексій Тритенко («Мирний-21», «Я працюю на цвинтарі»), який нині служить у ЗСУ, Максим Панченко («Червоний. Без лінії фронту»), Ігор Колтовський («Погані дороги», «І будуть люди», «Червоний»).
Оператор-постановник — володар «Срібного ведмедя» Берлінале Сергій Михальчук («Довбуш», «Дике поле», «Поводир»), який з початком повномасштабного вторгнення став військовослужбовцем.
Композитор — Антон Байбаков, який має досвід роботи над фільмами «Залізні метелики», «Віктор_Робот», «Брама». Режисер монтажу — Іван Банніков («Люксембург, Люксембург», «Земля блакитна, ніби апельсин», «Коли падають дерева»), який також долучився до лав ЗСУ.
Світова прем’єра картини відбулася на Tallinn Black Nights Film Festival, який входить до переліку 15 найпрестижніших кінофестивалів у світі. Також стрічку показали на другому за обсягом та значенням фестивалі Німеччини — Filmfest München. «Я, Ніна» був фільмом-відкриттям міжнародного кінофестивалю «Миколайчук OPEN», на якому відбулася українська прем’єра картини.
Фільм є українсько-німецькою копродукцією виробництва компанії «Яніна Соколова Продакшен». Картина створена за підтримки Державного агентства України з питань кіно, фонду Nordedia та Українського культурного фонду.