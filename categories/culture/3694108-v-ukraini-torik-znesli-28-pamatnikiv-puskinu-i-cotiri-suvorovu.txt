У 2022 році в Україні перейменували 9859 топонімів та демонтували 145 пам’ятників, пов’язаних з пропагандою російської імперської політики.

Як передає Укрінформ, про це повідомляє пресслужба Міністерства культури та інформаційної політики.
«За інформацією, наданою обласними військовими адміністраціями та регіональними представниками Українського інституту національної пам’яті, протягом 2022 року в Україні було перейменовано 9859 топонімів та демонтовано 145 пам’ятників, пов’язаних з пропагандою російської імперської політики», - йдеться у повідомленні.
Як зазначається, серед демонтованих пам’ятників 28 присвячені російському письменникові Олександру Пушкіну, 4 – російському полководцю Олександру Суворову, 4 – радянському письменникові Миколі Островському, 9 – радянському письменнику Максиму Горькому, 1 – російській імператриці Катерині ІІ та ще понад 20 пам’ятників та пам’ятних знаків на честь радянських визволителів.
У МКІП додали, що інформація наразі не є остаточною, оскільки процес перейменування та демонтажу триває.
Як повідомляв Укрінформ, при Міністерстві культури та інформаційної політики та Українському інституті національної пам'яті створили раду, яка займатиметься питаннями дерусифікації, декомунізації та деколонізації.
Фото: демонтаж пам'ятника Пушкіну/Чернівецька міська рада