Режисер з Харкова Дмитро Некрасов створив у Львові театральний проєкт, в якому об'єднав акторів з десяти українських міст, щоб підтримати переселенців.

Про це Укрінформу розповів театральний критик та мистецький оглядач Олег Вергеліс.
"Перше перформативне читання нової п' єси у межах театрального проєкту "Станція Львів", який ініціював режисер Дмитро Некрасов спільно з "Вільним театром ОКО" (м.Львів), відбулося 27 березня, у Міжнародний день театру. Проєкт створено для людей, котрі вимушено залишили свої рідні міста і тепер намагаються налагодити життя у Львові", – розповів Вергеліс.

Спільними зусиллями театрали написали оригінальну п'єсу, де відтворюється їхнє колишнє мирне життя і ті "дрібниці життя", що раніше здавалися не надто суттєвими, а тепер, у період війни, виявляються надзвичайно важливими.
За словами Вергеліса, жанр нової п'єси сам режисер визначає як "відверті базікалки". Згодом він працюватиме над повноцінною виставою "Станція Львів", на яку запросить і львів' ян, і гостей міста.
Режисер Некрасов розповів, що разом з акторами вони самі спільними зусиллями писали текст і написали його буквально за два дні.
"Кожен з акторів писав про щось своє особисте, або про щось фантазував та пробував свої сили у драматургії. Акторів запрошували з тих, хто відгукнувся на наші попередні повідомлення: основу проєкту склали актори з "Вільного театру ОКО (м.Львів)", долучилися також актори з Сум, Миколаєва, Харкова, Києва, Одеси. Провели читку в просторі Нижнього залу львівського Театру ляльок, а під час репетиції у Львові розпочалися бомбардування, і після цього деякі наші актори відразу вирішили їхати за кордон… Ті, хто залишився, вирішили грати "Станцію Львів" за будь-яких обставин", – сказав режисер.
З 24 лютого розпочався новий етап російсько-української війни. Російські війська в Україні обстрілюють та знищують ключові об'єкти інфраструктури, здійснюють масовані обстріли житлових районів з використанням артилерії, реактивних систем залпового вогню та балістичних ракет.
США, Європейський Союз та інші країни застосували санкції проти росії як країни-агресора, міжнародна ізоляція якої посилюється з кожним днем.