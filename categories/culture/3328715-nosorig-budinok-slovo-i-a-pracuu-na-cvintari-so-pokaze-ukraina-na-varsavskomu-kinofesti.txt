8 жовтня розпочинає роботу 37-ий Варшавський кінофестиваль, у конкурсних програмах якого– три українські фільми, створені за державної підтримки. Як передає Укрінформ, про це повідомляє пресслужба Держкіно.

Як передає Укрінформ, про це повідомляє пресслужба Держкіно.
“Це "Будинок "Слово". Нескінчений роман" Тараса Томенка та "Носоріг" Олега Сенцова, створені за підтримки Держкіно, і стрічка "Я працюю на цвинтарі" Олексія Тараненка, створена за підтримки УКФ. Поза конкурсом, у програмі Shorts Special Screening покажуть анімаційну стрічку українського аніматора Бориса Бубнова "Обіцянка" від студії ГЧЪ Production”, - ідеться в повідомленні.
Як зазначається, фільми "Будинок "Слово". Нескінчений роман" Тараса Томенка та "Носоріг" Олега Сенцова представлені у міжнародній конкурсній програмі Варшавського МКФ, в якій загалом змагатимуться п'ятнадцять фільмів.
"Будинок "Слово". Нескінчений роман" – це драматична історія українських письменників, яких зібрали під дахом одного будинку, аби змусити працювати на благо системи, фільм про те, як комуністичний рай перетворюється на комуністичне пекло.
Режисер стрічки – Тарас Томенко, автори сценарію – Тарас Томенко та Любов Якимчук, продюсери – Юлія Чернявська, Олег Щербина, Пилип Іллєнко та Ростислав Мартинюк. Фільм створено компанією FRESH PRODUCTION GROUP за підтримки Держкіно та сприяння Міжнародного благодійного фонду "Солідарність". В міжнародному конкурсі 37-го Варшавського МКФ стрічка матиме світову прем'єру.
"Носоріг", створений у копродукції України, Польщі та Німеччини, вперше був представлений світовому загалові на 78-му Венеційському МКФ у конкурсній програмі "Горизонти". Історія фільму заснована на реальних подіях 1990-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.
Сценарист та режисер - Олег Сенцов. Українську сторону виробництва представляють продюсер Денис Іванов ("Артхаус Трафік") та Олег Сенцов ("Край Кінема"). Створення фільму підтримано Міністерством культури та інформаційної політики України, Державним агентством України з питань кіно, фондом EURIMAGES, Польським кіноінститутом, німецьким кінофондом Medienboard Berlin-Brandenburg.
Трагікомедія "Я працюю на цвинтарі" Олексія Тараненка буде представлена у конкурсній програмі фестивалю 1-2 Competition. Фільм є повнометражним дебютом режисера і знятий за однойменною книгою оповідань Павла Белянського. Світова прем'єра картини відбулась у червні цього року на міжнародному фестивалі Ferrara Film Festival (Італія), в Україні показ стрічки відбувся в межах міжнародного конкурсу 50-го КМКФ "Молодість".
Пробачити помилки, навчитися любити та перестати боятися життя – з цим досить важко впоратися на цвинтарі, але цілком можливо. Саша – менеджер фірми, що займається встановленням пам’ятників на кладовищі. У нього багато клієнтів, кожен із яких переживає горе, а Саша сповнений іронії та цинізму. Одного дня його 14-річна дочка вирішує повернути батька у своє життя.
У ролях - Віталій Салій, Анна Іванова, Вікторія Городецька, Віктор Жданов, Ігор Цишкевич, Деміан Шиян та інші. Режисер-постановник – Олексій Тараненко, автор сценарію – Павло Белянський. Виробництво – Good Morning Films, Mainstream, Stewopol за підтримки Українського культурного фонду. Промоція фільму відбувається за підтримки Державного агентства України з питань кіно.
Короткометражну анімаційну стрічку "Обіцянка" Бориса Бубнова виробництва студії ГЧЪ Production покажуть у позаконкурсній програмі Shorts Special Screening.
37-й Варшавський кінофестиваль відбудеться 8-17 жовтня 2021 року.
На фото: фільм "Носоріг"