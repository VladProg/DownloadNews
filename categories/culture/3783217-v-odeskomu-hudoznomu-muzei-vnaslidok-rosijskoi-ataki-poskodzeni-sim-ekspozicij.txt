В Одеському національному художньому музеї внаслідок російського удару пошкоджень зазнали майже половина залів.

Про це в коментарі журналістам повідомила виконувачка обов’язків директора ОНХМ Катерина Кулай, передає кореспондент Укрінформу.
«З боку Софіївської пошкоджено фасад установи, вибиті вікна та рами. Також в середині будівлі пошкоджені стелі та стіни. Наразі фахівці проводять обстеження щодо тих пошкоджень, які ми можемо не бачити», - сказала Кулай.
Водночас вікна з боку морського фасаду та лівого і правого крил були захищені ще в 2022 році завдяки підтримці міжнародних фондів. Вікна музею з боку головного фасаду захищалися віконницями та додатковими щитами, які амортизували вибухову хвилю і врятували від багатьох пошкоджень експонати тимчасових виставок із приватних колекцій, зазначила очільниця музею.
За її словами, упродовж кількох днів триватиме фіксація руйнувань представниками міста та міжнародних організацій для подальшої передачі як доказової бази воєнних злочинів РФ. Після завершення процедур із фіксації цього злочину музей терміново оновить захисні конструкції з обох фасадів.
Щодо постраждалих експонатів Кулай зазначила, що через пошкодження стін дуже запилена приватна колекція Едуарда Димщица. Сьогодні нею займуться реставратори.






Наслідки нічної атаки на Одесу / Фото: Ніна Ляшонок, Укрінформ


























































«Музей робить все можливе задля безпеки експонатів. В нас відбулося декілька хвиль вивезення. Все, що знаходилося в залах, – це тимчасові експозиції. При детальному огляді ми не виявили значних пошкоджень експонатів», - додала Кулай.
Очільниця музею повідомила, що будуть проведені першочергові дії щодо консервації будівлі, а повна реставрація музею почнеться вже після перемоги. Фінанси на нагальні роботи з відновлення в установи вже є.
«Ми будемо робити все, щоб якнайшвидше відкрити свої двері для відвідувачів», - сказала Кулай.
Як повідомили раніше у Міністерстві культури та інформаційної політики України, в Одеському художньому музеї внаслідок російської повітряної атаки пошкоджено сім експозицій з творами сучасних художників.







Одеський національний художній музей постраждав через ракетну атаку РФ / Фото: Одеський національний художній музей


















































“Напередодні 124-річчя музею було пошкоджено сім експозицій з творами сучасних художників. Зіпсовано стіни пам’ятки архітектури, вибиті деякі шибки та скло. Наразі всі події в музеї скасовані”, - зазначили у МКІП.
Працівники органів охорони культурної спадщини Одеської обласної військової адміністрації та Одеської міської ради працюють на місці ударів та фіксують пошкодження об'єкта, який розташовується в зоні всесвітньої спадщини ЮНЕСКО.
Як повідомляв Укрінформ, увечері 5 листопада війська РФ завдали ракетно-дронового удару по Одесі. Пошкоджено 32 житлових будинки, а також будівля Одеського художнього музею.
Восьмеро жителів Одеси зазнали поранень внаслідок нічної російської повітряної атаки.