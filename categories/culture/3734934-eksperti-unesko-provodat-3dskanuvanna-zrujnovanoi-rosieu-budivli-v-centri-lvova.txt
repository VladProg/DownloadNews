Експерти ЮНЕСКО проводять 3D-сканування зруйнованої будівлі в буферній зоні об'єкта Всесвітньої спадщини ЮНЕСКО «Львів – Ансамбль історичного центру».

Про це повідомила перша заступниця міністра закордонних справ України Еміне Джапарова у Фейсбуці, передає Укрінформ.
«Протягом 11–14 липня експерти ЮНЕСКО проводять 3D-сканування зруйнованої Росією будівлі в буферній зоні об'єкта Всесвітньої спадщини ЮНЕСКО «Львів – Ансамбль історичного центру», - зазначила Джапарова.

Відео: Фейсбук Emine Dzheppar
Вона назвала ракетний удар по обʼєкту 6 липня черговим воєнним злочином та порушенням Росією Гаазької конвенції про захист культурних цінностей у разі збройного конфлікту 1954 року.
Перша заступниця міністра наголосила, що зібрані дані слугуватимуть підставою для подальшого визначення необхідних ресурсів для реконструкції будівлі.
Як повідомлялось, унаслідок ракетного удару по житловому будинку у Львові в ніч проти 6 липня загинули 10 людей, ще 48 осіб дістали травми та поранення різної тяжкості.