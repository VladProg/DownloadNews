Після 8 років ревіталізації у Львові відкрився найбільший центр сучасного мистецтва Jam Factory Art Center. Тепер у будівлі колишньої «Фабрики повидла» проводитимуть виставки, театральні й музичні перформанси та освітні події.

Як передає Укрінформ, про це повідомляє сайт Львівської міськради.






У Львові відкрився найбільший центр сучасного мистецтва Jam Factory Art Center / Фото: Анастасія Смольєнко. Укрінформ




















































«Ідея заснувати у Львові новий культурний центр зародилась у 2015 році, коли філантроп, культурний підприємець та історик доктор Гаральд Біндер вирішив зберегти колишню «Фабрику повидла», заснувавши тут центр сучасного мистецтва. Після глибинних досліджень і підготовки чоловік виділив значне фінансування для подальшого розвитку проєкту», - йдеться в повідомленні.
Будівля «Фабрики повидла» потребувала серйозних реставраційних робіт і інвестори зробили все, щоб зберегти кожну старовинну цеглину. Також її підсилили особливими сучасними елементами.
«Ми хотіли відкритись минулого року, але через велику війну не змогли цього зробити. Але ми робимо це зараз, бо це унікальний проєкт у Львові та Україні загалом. Ми не хочемо, щоб нас сприймали як музей чи виставкову залу, а бути місцем зустрічі, навчання, дискутування, обміну досвідом», – розповів Гаральд Біндер, засновник Jam Factory Art Center.
Комплекс складається з шести окремих просторів площею майже 3500 кв. м. Простір має багато особливих частин: театр для перформативних практик, що оснащений найновішими технологічними засобами, численні виставкові зали, частина з яких функціонує в якісному бомбосховищі, паркувальний майданчик із накриттям з сонячних панелей, сучасний чорний куб, який слугує мультифункційним простором для різноманітних подій, Jam Cafe, три тераси та навіть система «розумного дому», що дозволяє керувати світлом і звуком свого простору із планшету.
«Ми йшли до цього дня понад 8 років. Для нас було важливим зробити так, щоб цей ментально віддалений район міста (бо багато львів'ян сприймають Підзамче як “десь за Високим Замком”), став точкою притягання людей. Як на мене, нам це вдалося», – зазначає Божена Пеленська, програмно-виконавча директорка простору.
Довідково. Будівля «Фабрики повидла» з неоготичним фасадом має статус пам’ятки місцевого значення, Була побудована на замовлення єврейського підприємця Йозефа Кроніка в 1872 році. Під час Другої світової війни родина Кроніків загинула.
Після війни завод імпортував вина з Молдови та інших частин СРСР, в 1970 році був перетворений на фабрику з перероблення фруктів і овочів. Діяльність фабрики зупинили в 1990-х роках. З 2008 року будівлю використовували на тимчасовій основі для культурних ініціатив.