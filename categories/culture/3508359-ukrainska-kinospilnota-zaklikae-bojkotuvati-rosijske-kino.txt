Кінематографісти України закликають до бойкотування російського кіно та культури.

Про це повідомила виконавчий директор Української кіноакадемії та генеральний директор Одеського міжнародного кінофестивалю Анна Мачух на брифінгу в Медіацентрі Україна - Укрінформ.
"Українська кіноакадемія була першою організацією, яка закликала світову спільноту до бойкоту російського кіно та кіноіндустрії. Це переросло у бойкот російської культури. Наша робота на цьому фронті постійно продовжується", - розповіла Мачух.
Вона додала, що суспільство поступово втомлюється від новин про Україну і починає шукати так званих "хороших русских" у російській культурі. Мачух зауважила, що під час війни це неприпустимо.
"Поки триває війна, російської культури та кіно на міжнародному фронті не повинно бути", - наголосила гендиректор.
Та попри заклики, зокрема на Канському кінофестивалі, не вдалося досягти повного бойкоту російського кіно. "Був російський фільм Кирила Серебреннікова "Дружина Чайковського", і, звичайно, представники російської кіноіндустрії. І те, що сказав Серебренніков під час пресконференції, що потрібно допомагати сім'ям російських солдат, які гинуть в Україні, викликало бурю абсолютно негативних емоцій", - розповіла Мачух.
24 лютого поточного року росія розпочала повномасштабну війну проти України. Відомі діячі української кіноіндустрії виступили проти російського вторгнення в Україну та долучилися до численних закликів до бойкоту російської культури.
Європейська кіноакадемія приєдналася до ініціативи Української кіноакадемії щодо бойкоту російських фільмів і заявила, що виключає їх із цьогорічної Європейської кінопремії.