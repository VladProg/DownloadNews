Державне управління справами уклало 7 жовтня контракт з Олесею Островською-Лютою, який передбачає її роботу на посаді генеральної директорки Національного культурно-мистецького та музейного комплексу «Мистецький арсенал» у найближчі 5 років.

Як повідомили Укрінформу у відділі комунікацій закладу, контракт підписано на підставі результатів конкурсу, що відбувся 8 вересня 2021 року.
«Концептуальна рамка та інституційне становлення Музею сучасного мистецтва як окремої програми Мистецького арсеналу - мій пріоритет на посаді директорки. Для цього ми з командою вже зробили важливі кроки. По-перше, почали розробку цифрової стратегії інституції, яка дозволить нам інтегрувати використання онлайн-підходів та цифрових інструментів у програмну роботу. А також забезпечить широку присутність інституції на міжнародних цифрових платформах, доступ до колекції та діяльності Мистецького арсеналу для українських та міжнародних дослідників та поціновувачів по всьому світу», - підкреслила Островська-Люта.
По-друге, зазначила вона, завершується розробка проєктно-кошторисної документації для комплексної реставрації Мистецького арсеналу. Попередньо було розроблено концепцію функціонування інституції, і зараз підрядник Інститут «УкрНДІПроєктреставрація» завершує роботу над проєктом. Це дасть можливість почати реставрацію, щойно уряд України виділить для цього фінансові ресурси.
«Безперечно, що для реалізації цих завдань Мистецький арсенал потребує залучення до команди нових, компетентних експертів. Маю сподівання, що попри все Міністерство фінансів таки дозволить створити нові ставки в нашому штаті саме для цих цілей, але ця боротьба ще попереду», – додала Островська-Люта.
Як нагадали в Мистецькому арсеналі, вперше конкурс на посаду директора культуролог та артменеджер Олеся Островська-Люта виграла у 2016 році і з липня того року очолювала інституцію. Перед роботою в Арсеналі вона була заступницею директора Аналітичного центру pro.mova, керівницею проєктів та програм БФ «Розвиток України». У 2014 році обіймала посаду першої заступниці міністра культури.
Мистецький арсенал є пам’яткою історії та архітектури XVIII cт., а також флагманською українською інституцією культури, що у своїй діяльності інтегрує різні види мистецтва. Місія Мистецького арсеналу - сприяти модернізації українського суспільства та інтеграції України у світовий контекст, спираючись на ціннісний потенціал культури. Площа Арсеналу, яка вже використовується для реалізації мистецьких проєктів, сягає 24 000 м² із загальної площі у понад 60 000 м². Щороку комплекс приймає близько 200 тисяч відвідувачів.
Фото: suspilne.media