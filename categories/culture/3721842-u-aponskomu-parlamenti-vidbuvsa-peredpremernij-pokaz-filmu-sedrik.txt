У парламенті Японії в понеділок, 12 червня, відбувся передпремʼєрний показ фільму "Щедрик", який у липні демонструватимуть по всій країні.

Про це повідомив у Фейсбуці посол України в Японії Сергій Корсунський, передає Укрінформ.
«Сьогодні у приміщенні парламенту Японії відбувся передпремʼєрний показ фільму "Щедрик". З липня починається демонстрація цього фільму по всій Японії», - написав дипломат.
Корсунський зауважив, що фільм дуже важкий, але потрібний для кращого розуміння далеко за кордонами України, що дає нам сили для боротьби з агресором.

Як повідомляв Укрінформ, касові збори історичної драми «Щедрик» режисерки Олесі Моргунець-Ісаєнко за тринадцять тижнів прокату в Україні становили 10 884 386 млн грн.
Картина описує події, що розгортаються з 1938 року в Івано-Франківську, тодішньому Станіславові. В одному будинку по сусідству жили кілька сімей різних національностей – українці, поляки, німці та євреї. Буремні події не залишили шансів на щасливе спокійне життя ні для кого з дорослих. Завдяки викладачці співів Софії шанс бодай на якийсь час почуватися безпечно отримали діти. Разом вони співали, забуваючи про страшне сьогодення і мріючи про щасливе майбуття.
Фільм створено компанією «Ама Віжн» у співпраці зі Stewopol за фінансової підтримки Міністерство культури та інформаційної політики України та інформаційної підтримки Держкіно.