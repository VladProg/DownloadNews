Митці та працівники культури Нью-Йорка провели в Музеї Соломона Гуггенхайма мистецьку акцію із закликом закрити повітряний простір над Україною.

Як передає Укрінформ, про це повідомила у Фейсбуці Бетті Ройтбурд, донька відомого українського художника Олександра Ройтбурда.
«Ми, нью-йоркські митці та працівники культури, закликаємо до заборони польотів над Україною та припинення війни Росії з Україною. Ми хочемо привернути увагу до того, що цілями атак російських військ є атомні електростанції, та закликаємо не допустити всесвітньої ядерної та гуманітарної катастрофи», - оприлюднила вона вимоги учасників акції.
У ході мистецького протесту сотні людей запускали з усіх поверхів музею паперові літаки, зроблені з аркушів, на яких було надруковано заклики зупинити Путіна, який хоче знищити Україну і спричинити ядерну катастрофу.
«Просимо президента Байдена оголосити безполітну зону над Україною. Повне ембарго Росії. Бойкот російського впливу на культурні та політичні інституції», - наголосили митці та працівники культури Нью-Йорка.

Як повідомлялося, президент РФ Володимир Путін 24 лютого оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти Російської Федерації до Міжнародного суду ООН у Гаазі.