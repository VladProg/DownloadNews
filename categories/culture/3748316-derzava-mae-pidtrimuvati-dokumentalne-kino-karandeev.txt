Держава має сприяти кінокомпаніям та організаціям у реалізації якісних документальних проєктів.

Про це заявив тимчасовий виконувач обов'язків міністра культури та інформаційної політики Ростислав Карандєєв під час спілкування з журналістами, повідомляє кореспондент Укрінформу.
"Ми повинні зараз здійснювати документування тих подій, які відбуваються на фронті та в цивільному житті. Це буде неправильно, якщо держава не сприятиме кінокомпаніям, організаціям, які мають гарні проєкти і хотіли б їх реалізувати. Тому однозначно ми зараз повинні зробити все можливе, щоб документальний кінематограф діяв, працював і мав державну підтримку", - сказав Карандєєв.
Він зазначив, що країни, які переживали війну, знаходили ресурси для виготовлення кіно, присвяченого як військовій тематиці, так і мирному життю.
"Звичайно, є фільми, які зараз не зовсім доречні. Це фільми легкого жанру, легкої драматургії. Можливо, за певних обставин вони теж були б необхідні, ми розуміємо, що психологічне розвантаження може бути і в цій формі. Але ми маємо концентруватися на тому, що дає найбільший результат. У сфері виготовлення медіапродукту це - документалістика та фільми високого гатунку, які допомагають глядачу більш адекватно та тверезо поставитися до тих подій, які відбуваються на фронті", - наголосив Карандєєв.
Як повідомлялося, 24 серпня кінооб’єднання «Вавилон'13» презентує фільм Володимира Тихого «День Незалежності» - це документальний портрет України та українців.
Стрічка зображує один День Незалежності очима працівників Державної служби з надзвичайних ситуацій, відповідальних за ввімкнення сигналу тривоги в столиці, «пляжних» патрульних з Одеси, операторки протитанкового комплексу, мінометної батареї, штурмовика ЗСУ, 14-річної прибиральниці пабу в Харкові, художниці з Києва та народного депутата, який стояв біля витоків проголошення незалежності України.