Україна підраховує матеріальні збитки, завдані армією Російської Федерації, адже кожен знищений країною-агресором театр, музей, школа, філармонія чи бібліотека повинні бути відбудовані її коштом.

Як повідомляє Офіс Президента, про це заявив заступник керівника Офісу Президента Олексій Дніпров, передає Укрінформ.
За його словами, внаслідок збройної агресії РФ пошкоджено та зруйновано культурні об’єкти в 56 територіальних громадах у 13 регіонах України.
«Найбільших втрат і збитків наразі культурна інфраструктура зазнала в Донецькій та Луганській, Сумській і Миколаївській областях», – повідомив Дніпров.
Також, за словами заступника керівника ОП, суттєвих руйнувань зазнали й об’єкти культурної спадщини. Зокрема, окупанти бомбардували засновану у XV столітті Святогірську лавру, де укривалися монахи та інші люди.
Це неповний перелік зруйнованих і пошкоджених об’єктів сфери культури, оскільки частина територій наразі перебуває під російською окупацією, а частину звільнених територій розміновують, додав він.
Дніпров констатував, що бойові дії суттєво ускладнили роботу майже всіх установ, організацій і підприємств Національної академії наук України. Деякі з них опинилися на територіях, які захопили російські загарбники. Зокрема, це Луганський природний заповідник, Чорноморський біосферний заповідник та Херсонська гідробіологічна станція. Суттєво пошкоджені інститути в Києві, Харкові, Миколаєві та Сумах. Російські окупанти завдали серйозного руйнування лабораторіям на базі Інституту проблем безпеки атомних електростанцій, розташованого в Чорнобилі.
Але, попри все, НАН працює і проводить насамперед дослідження, пов’язані зі зміцненням обороноздатності й безпеки держави, повідомив Дніпров.
«Їх результатом стало створення перших вітчизняних зразків прозорої броні, які відповідають стандартам НАТО, радіолокаційної станції Х-діапазону та системи виявлення БПЛА, маскувальних композиційних покриттів, нових елементів радіо- та оптоелектроніки для вітчизняної зброї», – зазначив він.
Як повідомив заступник керівника Офісу Президента, чимало розробок спрямовано на підвищення тактико-технічних характеристик зброї, боєприпасів, ракетних систем, підвищення рівня балістичного захисту, живучості елементів конструкції техніки. Для військової медицини, зокрема, створено біоматеріали для відновлення кісткової тканини, сучасну технологію кріоконсервування клітин крові, різноманітні гемостатичні засоби та спеціальні пов’язки для лікування складних опіків і ран.
Крім того, як розповів заступник керівника Офісу Президента, Інститут електрозварювання ім. Є. О. Патона передав військовим медикам апарати для зварювання живих тканин та інструменти для операцій, а Інститут відновлюваної енергетики – автономно-переносну сонячну електростанцію, систему автономного живлення для використання у місцях бойових дій.
Фото: Офіс Президента