Україна, Литва та Польща розпочали працювати над оцифруванням української культурної спадщини.

Про це повідомляє пресслужба Міністерства культури та інформаційної політики, передає Укрінформ.
Як зазначається, 12 травня відбулося перше засідання польсько-українсько-литовської робочої групи з оцифрування культурної спадщини в Україні. В обговоренні взяли участь Пьотр Глінський, віцепрем'єр-міністр, міністр культури та національної спадщини Республіки Польща; Ярослав Селлін, заступник міністра культури та національної спадщини Польщі; Рімантас Мікайтіста, заступник міністра культури Литви та Анастасія Бондар, заступниця міністра культури та інформаційної політики України.
«Країни Люблінського трикутника підтримують Україну в боротьбі проти російських окупантів. До того ж разом з нами працюють над цифровізацією українських об’єктів матеріальної та нерухомої культурної спадщини, а також створенням цифрової платформи для їх збереження, охорони, розвитку та популяризації. Адже розуміють те, що українці зараз на передовій і відстоюють світовий порядок і демократію. Водночас нові воєнні реалії для України поєднуються з прагненням приєднатися до Євросоюзу. Тож саме зараз час наблизитись до європейських стандартів у сфері збереження культурної спадщини», - ідеться в повідомленні.
"З початку агресивного вторгнення рф в Україну злочини росіян проти української культурної спадщини мають безпрецедентні масштаби. Задокументовано вже понад 300 випадків варварського знищення чи пошкодження ворогом наших церков, театрів, музеїв, бібліотек, історичних будівель. Діджиталізація цієї сфери вже зараз допоможе краще зберегти все українське, а після перемоги - швидше відновлювати та промотувати нашу спадщину», - прокоментував міністр культури та інформаційної політики України Олександр Ткаченко.
Повідомляється, що Анастасія Бондар представила учасникам робочої групи бачення комплексної державної політики у сфері цифровізації культурної спадщини. Вона також презентувала проєкт Національної платформи культурної спадщини України в частині менеджменту державного музейного фонду - Є-Музей, в межах якого планується створення Єдиного порталу культурних цінностей Музейного фонду України. Платформа включатиме зміни до законодавства, програмне забезпечення, діджитал інструменти для структурування та управління культурною спадщиною України.
«Ми презентували нашим партнерам напрацювання, що стосуються цифровізації культурної спадщини України. Це напрямки, які треба реалізовувати вже зараз, не відкладаючи до нашої перемоги. Сьогодні музеї на непідконтрольних територіях просто грабуються росіянами. Надбання українців вивозять до рф, порушуючи всі міжнародні норми. Всі ці випадки фіксуються як злочини проти нашої держави, та ми обов’язково будемо боротися за повернення кожного експоната. Але зараз важливо йти вперед та максимально діджиталізувати процеси у сфері культурної спадщини», - прокоментувала Бондар.
Як повідомляв Укрінформ, раніше Україна, Литва та Польща створили спеціальний Фонд «Люблінський трикутник», який підтримує оцифрування культурної спадщини України. Це результат декларації, підписаної у грудні 2021 року під час візиту до Києва міністрів культури Польщі та Литви.