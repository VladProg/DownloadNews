Державне агентство України з питань мистецтв та мистецької освіти оприлюднило список претендентів на здобуття музичної премії імені Миколи Лисенка.

Як передає Укрінформ, про це Держмистецтв повідомляє у Фейсбуці.
Агентство з питань мистецтв отримало 10 заявок на здобуття премії ім. Лисенка, що присуджується за видатні досягнення у сфері музичного мистецтва та мистецтвознавства.
Премія налічує три номінації: «За видатні досягнення у професійній композиторській творчості», «За видатні досягнення у професійному виконавському мистецтві» та «За видатні досягнення в музикознавстві».
За звання лауреата премії у номінації «За видатні досягнення у професійній композиторській творчості» цьогоріч боротимуться: Олексій Скрипник – хоровий концерт «Катарсис» для мішаного хору a cappella на канонічні тексти (у 4 частинах), Юлія Нібель – збірка фортепіанних мініатюр «Збірка вражень».
У номінації «За видатні досягнення у професійному виконавському мистецтві» змагатимуться: Георгій Матвієв – «Бандура в джазі», Василь Яциняк – «Tribute Леся Українка», «Духовні апостоли України», «Мирослав Скорик та учні», Ігор Чернявський – «Моцарт та джаз: нескінченне наближення», «Шедеври скрипічної музики», Сергій Дідок – мюзикл «Доріан Ґрей», Ірина Стародуб – «Ukrainian piano quintets».
А в номінації «За видатні досягнення в музикознавстві» змагатимуться: Євген Єфремов – «Наспів «жниво-голосіння» на київському Поліссі», «Жанрово-обрядове попурі – унікальний пісенний зразок з верхів’їв Горині», «Обрядові пісні Чернігівської землі – типове та особливе», Ольга Шуміліна – цикл наукових статей про життєтворчість Максима Березовського та Юлія Ніколаєвська – «Харківська гітарна школа: таланти й час: монографічний нарис.», «Homo Interpretatus в музичному мистецтві XX - початку XXI століть».
Премія імені Миколи Лисенка — державна щорічна нагорода, що вручається за видатні музичні твори, що здобули широке громадське визнання, за досягнення в педагогічній діяльності, а також за видатні музикознавчі праці. Премія присуджується щороку до дня народження композитора — 21 березня.
Як повідомляв Укрінформ, співачка Alina Pash представлятиме Україну на міжнародному пісенному конкурсі Євробачення-2022 піснею «Тіні забутих предків».