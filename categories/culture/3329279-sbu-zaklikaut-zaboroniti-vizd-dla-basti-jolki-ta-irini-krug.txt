Кримськотатарський ресурсний центр звернувся до голови Служби безпеки України Івана Баканова з листом, в якому закликав розглянути можливість заборони в’їзду в Україну для російських артистів Василя Вакуленка (Баста), Ірини Воробйової (Круг) та Єлизавети Іванців (Ёлка), у яких в жовтні та грудні заплановані виступи у Києві.

Про це повідомляється на сайті Кримськотатарського ресурсного центру, передає Укрінформ.
"Просимо перевірити інформацію щодо незаконного відвідування тимчасово окупованої території Автономної Республіки Крим та міста Севастополя громадянами Російської Федерації Іриною Воробйовою та Єлизаветою Іванців та, в разі виявлення порушень українського законодавства, застосувати обмежувальні заходи щодо них", - йдеться у листі.
КРЦ також запропонував розглянути питання застосування обмежувальних заходів щодо Василя Вакуленка (Баста), зокрема, повторно заборонити йому в’їзд на територію України, оскільки останні його візити до України в 2021 році викликали "великий суспільний резонанс".
Раніше Укрінформ повідомляв, що за даними Міністерства культури і інформаційної політики України, громадянин РФ Василь Вакуленко, відомий як репер Баста, виключений з переліку осіб, що представляють загрозу нацбезпеці України.