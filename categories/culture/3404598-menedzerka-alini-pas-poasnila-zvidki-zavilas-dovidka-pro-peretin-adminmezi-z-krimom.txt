Менеджерка Аліни Паш пояснила, що довідку про перетин співачкою адмінмежі з Кримом надав "член команди".

Як передає Укрінформ, про це повідомляє Суспільне.
"Цю довідку надавала не вона особисто, і не вона давала запит на неї. Це давав запит член нашої команди. Ми зараз усередині команди розбираємося, яким чином ця довідка була отримана, і що це за довідка, і як вона взагалі з’явилася у Суспільного. Поки ми не розберемося в команді, я не можу називати вам імена", — зазначила менеджерка.
Вона додала, що офіційна заява від команди співачки буде, "як тільки ми отримаємо наш документ від прикордонної служби".
"У будь-якому випадку це правда, що вона перетинала з української сторони кордон, і там має бути ця інформація, ми на неї чекаємо. Запит до прикордонної служби був здійснений минулого тижня. Для нас заява прикордонної служби була дуже шокуючим моментом, і ми зараз стараємося розібратися, щоб людям дати чітку і правильну інформацію, як це взагалі все відбулося", - сказала менеджерка.
Як повідомляв Укрінформ, Аліна Паш із піснею "Тіні забутих предків" перемогла на Національному відборі на Євробачення-2022.
Раніше в інтернеті з'явилася інформація, що співачка виступала в окупованому Криму. Люди пригадали інтерв'ю Паш Катерині Осадчій, де вона сказала, що перетнула кордон з Росії, летівши до Криму з Москви. Це розцінили, як порушення правил участі в Нацвідборі. Співачка заявила, що їхала до Криму автобусом з України.
Організатори 14 лютого заявили, що готові дискваліфікувати Паш, якщо підтвердиться, що вона відвідувала окупований Крим не з українського боку.
15 лютого Державна прикордонна служба України повідомила, що не створювала та не надавала документ, який Паш передала Суспільному мовнику в рамках її участі у відборі на Євробачення.
Голова правління Суспільного Микола Чернотицький заявив, що звернеться до правоохоронних органів щодо підроблених документів Паш.