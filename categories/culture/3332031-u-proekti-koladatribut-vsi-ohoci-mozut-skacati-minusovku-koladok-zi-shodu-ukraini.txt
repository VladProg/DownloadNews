В Україні з’явився проєкт «Коляда-триб’ют», завдяки якому всі охочі можуть безкоштовно скачати ноти та «мінусовку» і вивчити старовинні й маловідомі колядки чи щедрівки зі сходу України.

Про це Укрінформу повідомила координаторка проєкту Ольга Кононенко.
«Ініціатори «Коляда-триб’ют» за підтримки Українського культурного фонду перетворюють маловідомі стародавні колядки та щедрівки східної України у сегмент масової різдвяної аудіокультури, зближують національну пісенну культурну спадщину із сучасним виконавцем/слухачем через створення сучасних і креативних кавер-версій», - розповіла вона.
Художнім керівником та аранжувальником проєкту виступив Євген Петриченко, музичний керівник - Богдан Пліш, координаторка та грантовий менеджер Ольга Кононенко.
На переконання авторів проєкту, з кожним роком суспільний запит на нові аудіозаписи кавер-версій та партитури колядок і щедрівок в Україні зростає: керівники професійних та аматорських дитячих вокальних колективів намагаються відшукати якісні фонограми «мінус» та «плюс» для створення нових концертних програм, професійні артисти шукають новий ексклюзивний репертуар, суспільний радіомовник намагається знайти новий контент, керівники та менеджери професійних симфонічних колективів шукають партитури для формування та їх виконання наживо у новорічно-різдвяний період.
В основу музичного матеріалу «Коляда-триб’ют» покладено ексклюзивні невідомі/маловідомі українські колядки та щедрівки. Матеріал, який увійшов до аудіодиптиху з нових вокально-симфонічних кавер-версій, збирався на сході України з 1990-го по 2008 рік фольклористкою, професором кафедри історії музики та фольклору Оленою Тюріковою та у 2019 році був «розшифрований» і опублікований у фаховому етнографічному виданні «Музичний фольклор Донбасу: Календарно-обрядові пісні Донецької та суміжних областей».
На основі автентичних колядок і щедрівок східної України створені нові вокально-оркестрові кавер-версії (14 партитур, в процесі створення яких застосовано креативний підхід, а саме: синтез стилів, епох, виконавчих технік, манер співу тощо) та записуються у форматі диптих-альбому: 14 аудіопар, кожна з яких складається з оригінального «мінусу» у виконанні симфонічного оркестру та «плюсу» із взірцевими інтерпретаціями відомих артистів-вокалістів: Іванни Пліш (сопрано), Романа Меліша (контртенор), Оксани Нікітюк; ILLARIA, Каті Chilly, гурту ManSaund, Анжеліки Рудницької, Марини Одольської, Тоні Матвієнко, Арсена Мірзояна, GG Гуляй Город та ін.
Колядки та щедрівки, які увійшли до кавер-диптиху «Коляда-триб’ют», презентують широку змістовну (від створення світу до біблейських сюжетів), часову (дохристиянські та християнські) та географічну (збиралися в Донецькій, Луганській, Харківській областях) амплітуду, а саме: «Ой, гула, гула», «Ой, дивноє народжене», «Через гороньку», «Ой, на річці, на Ордані», «У полі, у полі», «А дева Марія», «Ой, зашуміла крутая гора», «Сів Сус Христос вечеряти», «Над вертепом звізда ясна», «Дивная новина», «Ой, у пана Йвана», «Ой, в пана, в пана», «Маланка ходила», «Ой чи є чи нема».
Також на платформах «Коляда-триб'ют» виготовлено й викладено фонограми, комплекти PDF-партитур, сценарії, аматорські відеоролики з вільним доступом для усіх охочих.
Проєкт «Коляда-триб’ют» є логічним продовженням втілення ідеї організації змістовного різдвяного дозвілля: у 2020 році команда розробила та презентувала інший, але аналогічний проєкт у форматі концертної програми «Територія Різдва в костелі Святого Миколая» на матеріалі всім відомих колядок і щедрівок.