У Національному заповіднику «Києво-Печерська лавра» презентували книгу «Велика історія Великої церкви», присвячену 950-річчю закладення Успенського собору.

Про це повідомляє кореспондент Укрінформу.
«Ця книга є можливістю доторкнутися до святині. Друкованому слову, книжкам, належить фантастично важлива місія – саме вони зберігають та надають можливість осягнути, наскільки унікальною спадщиною володіє Україна. Наша тисячолітня історія закарбована в цих рядках про будівлі, які нас оточують. Кожен з нас має можливість долучитися до вивчення, збереження та популяризації того, що називається національно-культурною спадщиною», - сказав в.о. директора Національного заповідника Києво-Печерська лавра Максим Остапенко.
Книга «Велика історія Великої церкви» є ілюстрованим виданням. На 130 сторінках колектив істориків, архітекторів та мистецтвознавців висвітлює історію Успенського собору від закладення у 1073 році й освячення у 1089 році до сьогодення. Зокрема, дослідники аналізують перекази, пов’язані із заснуванням собору, розповідають про монументальний живопис у церкві, іконостаси, а також показують процес відбудови собору кінця ХХ ст., що завершився у 2000 році.






Презентували ілюстроване видання про Успенський собор Києво-Печерської лаври / Фото: Володимир Тарасов. Укрінформ

























Проєкт реалізовано за фінансової підтримки благодійного фонду «Українська лавра».
Як повідомляв Укрінформ, у заповіднику «Києво-Печерська лавра» презентували виставку «І постала Церква Велика на пагорбах Печерських» до 950-річчя закладення Успенського собору.