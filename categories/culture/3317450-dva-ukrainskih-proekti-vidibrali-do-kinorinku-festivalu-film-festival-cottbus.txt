Два українські фільми, що створюються за підтримки Держкіно, відібрано до участі в авторитетному європейському кіноринку Connecting Cottbus, який проводиться під час фестивалю у німецькому Котбусі – Film Festival Cottbus.

Як передає Укрінформ, про це повідомляє пресслужба Держкіно.
“Картина Марини Ер Горбач "Клондайк" буде представлена у секції work in progress cocoWIP 2021, а кінопроєкт Нарімана Алієва "ORTALAN" – у секції пітчингів cocoPITCH 2021”,- ідеться в повідомленні.
Як зазначається, авторська соціальна драма режисерки, авторки сценарію та продюсерки Марини Ер Горбач "Клондайк" розповідає про три дні з життя родини, яка опинилася перед складним вибором: чи можуть близькі люди з різним минулим іти у спільне майбутнє. Однією з драматургічних ліній фільму є події, пов’язані з катастрофою літака МН-17 в липні 2014 року.
Головні ролі у фільмі виконали Оксана Черкашина, Сергій Шадрін і Олег Щербина. Виробництво компанії "KEDR FILM". Кінопроєкт є одним з переможців Одинадцятого конкурсного відбору Держкіно. У травні цього року стрічка стала одним із двох проєктів, які підтримала Туреччина в категорії міжнародної копродукції.
У пресслужбі повідомляють, що кінопроєкт Нарімана Алієва "ORTALAN" присвячений трагічним подіям, які відбувалися в Криму у травні 1944 року – депортації кримських татар. За сценарієм, юнак Ісмаїл, повернувшись із гір у рідне село Орталан, зустрічає його порожнім. Розгублений, він вирушає на пошуки своєї сім’ї та відповідей.
Виробник: ТОВ "ФОРФІЛМЗ", продюсери – Володимир Яценко та Анна Соболевська. Проєкт став одним із переможців Сімнадцятого конкурсного відбору Держкіно. Зйомки картини заплановано на літо 2022 року.
Film Festival Cottbus відбуватиметься з 2 до 7 листопада 2021 року. Connecting Cottbus (COCO), який традиційно проходить під час фестивалю – це один із найвпливовіших ринків копродукції, що орієнтується на кіно Східної Європи. Цьогоріч до участі відібрано 19 кінопроєктів. Кіноринок пройде онлайн 3-5 листопада 2021 року.