Комітет з Національної премії України імені Тараса Шевченка розпочав прийом літературно-мистецьких творів на премію 2022 року.

Як передає Укрінформ, про це повідомляється на сайті комітету.
«Відповідно до пункту 3 Положення про Комітет з Національної премії України імені Тараса Шевченка члени Комітету визначили та затвердили строки початку і закінчення прийому творів на здобуття Національної премії 2022 року. З 1 по 29 жовтня включно поточного року Секретаріат Комітету прийматиме твори та роботи, висунуті на здобуття Національної премії 2022 року», - ідеться в повідомленні.
Як зазначається, члени Комітету, експерти, культурні інституції відповідно до Положення про Національну премію України імені Тараса Шевченка можуть внести представлення щодо участі твору у конкурсі лише в одній номінації ‑ «Література», «Літературознавство і мистецтвознавство», «Публіцистика, журналістика», «Музичне мистецтво», «Театральне мистецтво», «Кіномистецтво», «Візуальні мистецтва».
Експерти, члени Комітету, культурні інституції, які представляють твір чи роботу на здобуття Національної премії, подають до Секретаріату Комітету документи за формами, які розміщено на сайті Комітету у розділі «Порядок висунення творів» (див. пункт 3. «Перелік та правила оформлення документів»).
До представлення додаються: анкета, заповнена особисто кандидатом (див. Додаток 3); копія паспорта; копія довідки про присвоєння ідентифікаційного коду, згода на обробку персональних даних (див. Додаток 4); публічні відгуки у пресі на представлений твір чи роботу, (оригінали або ксерокопії – в одному примірнику); книги, фотоматеріали художніх робіт, аудіо- та відеозаписи висунутих творів у 5 екземплярах (у зв'язку з адаптивним карантином книги, фотоматеріали художніх робіт, аудіо- та відеозаписи бажано подавати в електронному форматі додатково).
Повідомляється, що відповідно до чинних нормативних актів щодо запобігання поширенню коронавірусу COVID-19 отримати консультацію щодо оформлення документів на здобуття Премії 2022 року можна за телефонами 270-59-49, 278-11-93 та електронною поштою taras_kom@ukr.net; твори та документи надсилати поштою або залишати у поштовій скриньці Комітету на першому поверсі - адреса Комітету: 01601, м. Київ, вул. Прорізна, 2, кім.404-405; особисто подати пакет документів можна за попередньою домовленістю з відповідальним співробітником Секретаріату Комітету за телефонами: 270-59-49, 278-11-93.