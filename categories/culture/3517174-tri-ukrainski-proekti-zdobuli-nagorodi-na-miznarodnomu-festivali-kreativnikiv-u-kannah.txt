Три українські проєкти здобули нагороди одного з найавторитетніших креативних фестивалей — Cannes Lions International Festival of Creativity.

Як передає Укрінформ, про це Міністерство культури та інформаційної політики повідомляє у Телеграмі.
Зазначається, що логотип Чорнобиля, що зникає, від Banda Agency отримав друге місце в номінації Creation of a New Brand Identity — створення нового бренду. Також у цій номінації третє місце посіла агенція Bickerstaff.284 за брендинг «Хортиці».
У номінації Spatial & Sculptural Exhibitions and Experiences — просторові та скульптурні експозиції — бронзу отримала Saatchi & Saatchi Ukraine разом з Dronarium за візуалізацію київської Батьківщини-Мати із ЛГБТ-прапором.
Також до шорт-листа увійшли проєкти «Зерна правди» - краудфаундингова платформа про Голодомор від агентства Postmen, а також бренд застосунку «Дія».
Як повідомляв Укрінформ, міністр культури та інформаційної політики Олександр Ткаченко закликав учасників Міжнародного фестивалю “Каннські леви” інвестувати в економіку України.
Фото: Business Visit