Музикантів філармонійного симфонічного оркестру «INSO-Львів», який перебуває на гастролях у Нідерланди, обікрали - вкрали музичні інструменти та навіть сценічний одяг.

Про це повідомляється на сторінці колективу у Фейсбуці, передає Укрінформ.
"Друзі, з нами трапилась неприємна ситуація в Ротердамі, до якого ми приїхали сьогодні грати концерт. Наш автобус обікрали — викрали три інструменти: гобой, англійський ріжок і трубу та інші особисті речі, навіть костюмні штани музикантів вкрали", - йдеться у повідомленні.
Музиканти наводять серійні номери зниклих інструментів і просять повідомити, якщо до когось звернуться з пропозицією купити вкрадене.
Раніше пресслужба Львівської філармонії повідомляла, що починаючи із 3 листопада «INSO-Львів» виступить 20 разів в 11 містах Королівства Нідерланди: Амстердамі, Ейндговені, Ґронінґені, Роттердамі, Гертоґенбосі, Гарлемі, Арнемі, Гаазі, Каркраде, Генгело, Апелдорні. Виступає оркестр спільно із Національною заслуженою академічною капелою України «Думка», міжнародним складом солістів – Вероніка Анушка (сопрано), Валентин Рокевеаню (тенор), Йордаше Базалік (баритон), Євген Крук (скрипка, концертмейстер), під батутою Раймонда Янссена. До програми включені такі твори, як «Карміна Бурана» Карла Орфа, музика до кінофільмів «Людина Павук», «Список Шиндлера», «Щелепи», «Гаррі Поттер». Родзинкою програми є твори українських композиторів – увертюра до опери «Тарас Бульба» Миколи Лисенка та «Мелодія» Мирослава Скорика.
Фото: philharmonia.lviv.ua