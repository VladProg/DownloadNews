Міністерство культури та інформаційної політики України запрошує літераторів взяти участь у конкурсі на здобуття премії імені Шолом-Алейхема.

Як передає Укрінформ, про це МКІП повідомляє у Телеграмі.
"Премія присуджується на конкурсних засадах письменникам, перекладачам, сценаристам, драматургам за кращі літературно-мистецькі твори, які популяризують духовно-культурні надбання українського та єврейського народів і сприяють поширенню позитивного іміджу України у світі", - йдеться у повідомленні.
На здобуття премії можуть претендувати нові оригінальні твори авторів або колективу авторів, опубліковані у завершеному вигляді протягом останніх трьох років, але не пізніше, ніж за місяць до їх висунення на здобуття премії.
Грошова винагорода - 20 тисяч гривень.
Необхідні документи слід подати до 1 листопада поточного року.
Детальніше про умови конкурсу - за посиланням.
Як повідомляв Укрінформ, 6 серпня МКІП анонсував прийом заявок на здобуття премії для композиторів ім. Косенка. На здобуття премії можуть висуватися завершені музичні твори, написані та оприлюднені протягом останніх п’яти років, але не пізніше ніж за три місяці до їх висування на здобуття премії.
Фото з сайту uain.press