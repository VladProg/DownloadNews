Розпочав роботу інноваційний освітній портал «УКультура», метою якого є поширення знань про українську культуру від професійних дослідників та дослідниць.

Про це Укрінформу повідомили засновники порталу.
Вони назвали гаслом проєкту «З любов’ю, без шароварщини та кліше».
«УКультура» розповідає про українську культуру не через перелік дат, імен і фактів, а через історії про людей. Про що вони мріяли, яким був їхній побут, якими цінностями вони керувалися, що їх надихало. І головне - шукає відповідь на питання, як ці історії впливають на нас і визначають наше сьогодення”, - розповіла консультант і науковий редактор проєкту, історик професор НаУКМА Наталія Яковенко.
Портал “УКультура” створений як для викладачів, які шукають актуальні матеріали і методи викладання, так і для студентів, для фахівців у сфері культури, які прагнуть ділитися досвідом та знаннями. Утім, він стане у пригоді всім, хто хоче познайомитися з українською культурою та пізнати її глибше.
«Культурою є цінності, закарбовані у свідомості спільноти, є те, що людство створило продуктивного та креативного. Проєкт “УКультура” присвячений саме нашим здобуткам, тому, що відбувалося в Україні, тому, що тут з'явилося, тому, чим ми можемо поділитися з людством як своїми важливими надбаннями”, – сказала засновниця “УКультури” професор НаУКМА Лариса Довга.
Платформа надає безплатний доступ до відеолекцій, відеоінтервʼю та бібліотеки. В захопливих і змістовних лекціях та інтервʼю провідних знавців української культури розкриваються найрізноманітніші аспекти її історії та сучасності.
На платформі вже викладено 16 лекцій та 17 інтервʼю, які охоплюють різну проблематику: Ярослав Володарець-Урбанович розповідає про ювелірні вироби антів, Аґнєшка Ґронек – про українську художню культуру доби Ренесансу, Олексій Сокирко – про подорожі в контексті української культури XVII–XVIII століть, Максим Яременко – про життя та звичаї українських студентів ранньомодерного періоду, Наталія Яковенко про «політичне хуліганство» як спосіб спротиву радянській системі, Світлана Стоян – про засади функціонування артринку, а Юлія Федів - про те, що таке культурний менеджмент і навіщо це Україні.
Сайт “УКультура” щотижня оновлюється та презентує нові концептуальні розмови на різні теми.
Проєкт створений на гроші приватних благодійників.
У ньому враховано й аспект інклюзивності. Портал містить матеріали у трьох форматах: «Дивитися» – містить відеолекції; «Слухати» – для тих, хто не бачить, в який додано начитані диктором тексти, а також «Читати» – для тих, хто не чує.
Задля інформування іноземної аудиторії про Україну та її культуру, а також з метою боротьби з антиукраїнською пропагандою у світі автори проєкту перекладають матеріали іншими мовами. Восени 2023 року було заявлено про вихід проєкту на польську аудиторію – здійснено переклад та озвучення усіх лекцій польською мовою. До запуску також готується англійська версія сайту.