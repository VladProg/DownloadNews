Команія Warner Music Group оголосила про зйомки байопіку, присвяченого французькій естрадній іконі Едіт Піаф, яка померла у 1963 році.

Фільм буде значною мірою створений за допомогою програмного забезпечення зі штучним інтелектом, повідомляє Укрінформ з посиланням на Le Figaro.
"Під час створення фільму ми постійно запитували себе: "Якби Едіт все ще була з нами, що б вона хотіла донести до молодих поколінь?" Її історія - це історія неймовірної стійкості, подолання труднощів та ігнорування соціальних норм заради досягнення величі - і вона є такою ж актуальною зараз, як і тоді", - пояснює у пресрелізі французька режисерка Жюлі Вейль, яка написала сценарій до стрічки "Едіт" у співавторстві з Жилем Марліаком.
"Технологія запропонує сучасний підхід до цієї історії. А завдяки включенню архівних записів концертів, знятих вистав та інтерв'ю, глядачі зможуть насолодитися свіжим поглядом на ключові моменти життя Едіт Піаф», - повідомляє Warner.
"Едіт " простежить життя і долю співачки з 20-х до 60-х років, між Нью-Йорком і Парижем. Дату виходу фільму на екрани поки що не оголошено. Для відтворення голосу та зовнішності Едіт Піаф у майбутньому фільмі технологія ШІ "навчалась" на сотнях уривках відео та зображень. Warner також пообіцяла, що у фільмі лунатимуть оригінальні записи деяких з найпопулярніших пісень.
Перше штучне зображення Едіт Піаф, створене під час робочих сесій, поширили в мережі Х деякі журналісти.
Нагадаємо, Едіт Піаф - одна з найвидатніших французьких артисток усіх часів і народів, є джерелом гордості для французів. Цього року виповнюється 60 років з дня смерті виконавиці. Музика Едіт Піаф досі жива, а деякі хіти, такі як " Non, je ne regrette rien " та " La Vie en rose " набирють сотні мільйонів прослуховувань на стрімінгових музичних сервісах.
Як повідомлялось, штучний інтелект на початку листопада повернув до життя легендарних "Бітлз", ШІ дозволив виділити голос Леннона і змішати його з записами інших музикантів, включаючи Джорджа Гаррісона, зробленими перед його смертю в 2001 році. Таким чином було випущено трек Now and Then, який схвалили двоє живих учасників гурту - Пол Маккартні та Рінго Старр.
Фото із соцмереж