На 78-му Венеційському кінофестивалі 7 вересня відбулася світова прем'єра драми "Відблиск" українського режисера Валентина Васяновича.

Про це повідомляє пресслужба Держкіно, за підтримки якого створено фільм.
Як зазначається, Україна вперше за 30 років незалежності представляє на міжнародному кінофорумі у Венеції відразу три фільми власного виробництва.

«"Відблиск" Валентина Васяновича є другою в історії українською кінострічкою, що бере участь в основному конкурсі Венеційського кінофестивалю — вперше за 29 років після фільму "Чутливий міліціонер" Кіри Муратової (1992). Драма претендує на здобуття головної нагороди фестивалю – "Золотого лева", - ідеться в повідомленні.

Валентин Васянович вважає "Відблиск" неофіційним приквелом фільму "Атлантида", що у 2019 році здобув у Венеції історичну перемогу та став найкращим фільмом секції "Горизонти" - другої за важливістю програми кінофестивалю.

«Ідея фільму "Відблиск" прийшла, коли почалися обміни військовополоненими. З’явилася підтверджена інформація про катування в «Ізоляції». Колишні бранці почали розповідати про умови утримання полонених в цій тюрмі, і тоді виникла ідея створити такого героя та розповісти цю історію. Моїм головним завданням було розповісти про наджорстоке ставлення до полонених, нелюдські муки і травми, які отримують там люди. І це жахіття відбувається не десь далеко, а зовсім поруч», - сказав Васянович - режисер, сценарист, оператор, монтажер та співпродюсер картини.
Головний герой фільму – цивільний хірург із Дніпра, який іде добровольцем на фронт і потрапляє в полон. Після звільнення на нього чекає мирне життя, проте пережите переслідує його. Спілкування з колишньою дружиною та 12-річною донькою, яка також травмована через смерть близької людини на війні, дають йому надію на зцілення.
До виробництва стрічки була залучена знімальна команда, з якою режисер працював над "Атлантидою": художник-постановник Владлен Одуденко, кастинг-директор Тетяна Симон, звукорежисер Сергій Степанський, художник по костюмах Олег Гарманенко, художник по гриму Анна Лукашенко та інші.
Головні ролі у фільмі виконали Роман Луцький, Ніка Мислицька, Надія Левченко, Андрій Римарук, Ігор Шульга. Також у фільмі зіграв Олександр Данилюк, позивний "Смайл" – відомий військовий хірург, який під час оточення в Дебальцевому провів понад 70 польових операцій.
Продюсери фільму - Валентин Васянович, Ія Мислицька, Володимир Яценко та Анна Соболевська. Виробництво - кінопродакшн "ARSENAL FILMS" за участі "ForeFilms" та фінансової підтримки Державного агентства України з питань кіно. Міжнародним дистриб'ютором фільму є польська компанія New Europe Film Sales (Варшава).
Українську прем'єру та національний прокат стрічки заплановано на 2022 рік.
Фото: Getty Images