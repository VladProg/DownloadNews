Музейна та культурна спадщина на Львівщині на час війни знаходиться у безпеці. Понад 170 музеїв області зробили все можливе, щоб убезпечити безцінні експонати та пам’ятки.

Про це повідомляє Департамент з питань культури, національностей та релігій Львівської ОВА, передає Укрінформ.
«Сьогодні ми повинні зробити усе можливе, щоб зберегти нашу культурну спадщину у ці страшні часи. Адже всі ми вже переконалися, що для людей, які розпочали цю війну, немає нічого святого. З міркувань безпеки не можемо розголошувати, як саме пам’ятки та експонати вберігають від загрози бомбардувань та бойових дій», - зазначила директорка департаменту Ірина Гаврилюк.
На Львівщині діє понад 170 музеїв. У їх фондах зберігається 14% усієї музейної спадщини України. Серед експонатів – безцінні пам’ятки, які презентують українське мистецтво як потужну складову європейської культури.
Від дій російського загарбника захищають і скульптури та сакральні пам’ятки міста.
У Львові скульптури фонтанів на площі Ринок біля ратуші «зодягнули» у вогнетривкі та захисні матеріали. Захистили також і скульптурні композиції та вітражі Латинської катедри та костелу Св. Антонія. Захисними екранами закрили унікальні вітражі Успенської церкви авторства Петра Холодного 1928-33 рр. Демонтували дерев’яну скульптуру Ісуса Христа з Вірменського собору. Він був частиною середньовічного вівтаря, який пережив навіть лихоліття Другої світової війни. На час російської війни скульптура перебуватиме у бункері.
В Україні з 24 лютого триває війна з російськими загарбниками.