На Прикарпатті молодіжна християнська спільнота «Дар» проводить молитовно-театральне дійство Страстей Христових. Після Великодня усі пожертви передадуть для військових.

Про це повідомляє Івано-Франківська Архієпархія УГКЦ, передає Укрінформ.






На Прикарпатті поновили театралізоване дійство Страстей Христових/Фото: ugccif.org.ua














































«У Хрестопоклонну неділю, 19 березня, вулицями Хотіня пройшло молитовно-театральне дійство Страстей Христових за участю молодіжної християнської спільноти «Дар». Це особливий різновид наочної молитви та проходження Хресної дороги, що надає можливість побачити та співпереживати аж до сліз. У наступні тижні Великого посту Хресні дороги плануються також на інших парафіях. Зібрані пожертви опісля Великодня спільнота «Дар» передасть для потреб українських Захисників», - повідомляє Архієпархія УГКЦ.
За їхньою інформацією, театралізоване дійство парафіяльна молодь храму св. Миколая, що у Калуші, проводить у час Великоднього посту упродовж 10 років. В останні роки виступи були призупинені через пандемію та початок війни. Відновлення театралізованої Хресної дороги нікого не залишило байдужими.


«Дійство зібрало не тільки місцевих жителів, а й вірян із сусідніх парафій із Калуша, Підгірок, Загір’я, Височанки, Підмихайля та інших. Старші плакали, молодь вдумливо вдивлялася, а діти, емоційно перебігаючи стаціями, уже на майбутні роки обирали, ким вони хочуть бути у постановці, коли виростуть», - додають у Архієпархії УГКЦ.
Тут запевняють, що вдало підібрані ролі, реалістично пройдені стації та музичний супровід перенесли релігійну громаду на імпровізовану Голгофу.