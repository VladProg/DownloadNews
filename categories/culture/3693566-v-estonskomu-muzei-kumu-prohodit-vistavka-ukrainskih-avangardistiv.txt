У головному художньому музеї Естонії KUMU в співпраці з Мистецьким арсеналом відкрилася виставка українських авангардистів «Футуромарення: Україна та авангард».

Про це у Телеграмі написала Перша леді України Олена Зеленська, передає Укрінформ.
Як зауважила Перша леді, це виставка про українських митців — письменників, художників, режисерів, які творили сто років тому і могли стати світовим надбанням, якби їх не знищили. "А деякі стали, але лише тоді, коли їхню ідентичність приховали, назвавши росіянами", - зазначила Зеленська.






В естонському музеї KUMU відкрилася виставка українських авангардистів / Фото: Телеграм Олена Зеленська



















Вона додала, що звернулася до гостей відкриття у відеопривітанні. "Розповіла, як нині історія повторюється — агресор свідомо нищить українську культуру. Ми втратили вже кілька музеїв, безліч цінних експонатів мистецтва. Твори, які побачать відвідувачі виставки — Василя Єрмілова, Олександри Е’кстер, Давида Бурлюка, Віктора Пальмова — з колекцій музеїв, які продовжують свою роботу в умовах війни. І вберегти їх нині надскладне завдання", - написала Зеленська.
Перша леді зауважила, що попри те, що під час воєнних дій твори мистецтва так само переховують, світові музеї допомагають розкривати правду про українське походження багатьох відомих митців.
Тож виставка «Футуромарення», як наголосила Олена Зеленська, – це ключ, який допомагає зрозуміти не лише українську культуру, але й джерела української стійкості.
Як повідомлялося, у столиці Австрії 12-14 травня пройде виставка творів про Україну та нескорений дух її народу одного з найвідоміших українських художників сучасності Івана Марчука.