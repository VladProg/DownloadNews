Посол Франції в Україні Етьєн де Понсен сьогодні вручить Орден Почесного легіону письменниці і публіцистці Оксані Забужко та режисеру і письменнику, а нині військовослужбовцю Збройних сил України Олегу Сенцову.

Про це повідомило у Твіттері посольство Франції в Україні, передає Укрінформ.
«У день Національного свята в саду Святої Софії (посол Франції в Україні. – ред.) Етьєн де Понсен має честь від імені президента Еммануеля Макрона вручити відзнаки Національного ордена Почесного легіону Оксані Забужко та Олегу Сенцову, знаковим і видатним особистостям України», - поінформували у дипломатичному представництві.
Як повідомляв Укрінформ, торік Орденом почесного легіону було нагороджено українську поетесу Ліну Костенко.
Орден Почесного легіону — найвища нагорода у Франції, яку присуджує президент республіки за військові або цивільні заслуги (найвища нагорода за цивільні заслуги). З-поміж українців цієї відзнаки, зокрема, були удостоєні президент Українського католицького університету Борис Гудзяк, український філософ Мирослав Попович, перший міністр закордонних справ незалежної України Анатолій Зленко та інші.