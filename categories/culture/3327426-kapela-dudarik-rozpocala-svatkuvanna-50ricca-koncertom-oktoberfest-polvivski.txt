На сцені театру ім. Марії Заньковецької у Львові відбувся концерт «Oktoberfest по-львівськи» від вокальної формації «Дударик FOREVER» для публіки старшої за 21 рік.

Це перший концерт в музичному марафоні святкування 50-річчя національної капели, повідомив у коментарі кореспонденту Укрінформу художній керівник капели "Дударик" Дмитро Кацал.
«Цьогоріч «Дударик» відзначає 50-річчя від створення. Упродовж місяця триватиме святкування, яке ми відзначатимемо музичним марафоном на різних сценах у Львові та Києві. Стартуємо з "Oktoberfest по-львівськи". Цей концерт був запланований з Тарасом Чубаєм, але йому не вдалося ще оговтатися від COVID-напасти», - розповів Кацал.






У Львові капела «Дударик» розпочала святкування свого 50-річчя концертом для дорослих / Фото: Роман Метельський































За його словами, концерт за участі «Дударик FOREVER» та в супроводі «Дударик-рок-бенд» не є академічним та розрахований на дорослу аудиторію, оскільки в програмі наявний батярський, міський та жартівливий музичний матеріал, який живе у «закулісній» творчості виконавців.
Також на концерті прозвучали найяскравіші твори з репертуару артистів та шедеври на кшталт «Повіяв вітер степовий», «Лента за лентою» у нових мистецьких прочитаннях.
Надалі святкування продовжаться 15 жовтня на сцені Львівської національної філармонії: у розважально-музичній програмі «Два по 50? – Будь ласка!» виступатиме вокальна формація «Дударик-FOREVER» у супроводі естрадного оркестру. Гостями свята буде фольклорний ансамбль «Веселка» (м.Білгород-Дністровський). Така колаборація виникла, оскільки львівській капелі вже 50 років, а гості святкуватимуть цей ювілей незабаром, тому і назва, і репертуар відповідні. Тут звучатимуть твори, які припали до душі хористам у часі мандрів і турне, веселі, любовні, жартівливі, і твори зі шляхетним підтекстом.
«Це буде гамірна подорож музичними стежками капели. Щодо «Веселки» - це унікальний колектив дуже подібний до «Дударика», який діє і розвивається із тією ж ідеєю, соціально політичною доктриною лише у «зрусифікованих містах», в тилу ворога», - додають організатори концерту.
16 жовтня об 11:00 у Храмі Святого Лазаря відбудеться Поминальна Служба Божа. Служба відправлятиметься в пам’ять за «Дудариками-Навіки», серед яких фундатор і засновник колективу Микола Кацал, всесвітньовідомий оперний співак, герой АТО Василь Сліпак, Герой України, військовий капелан, волонтер і знаний громадський діяч отець Андрій Дуда та інші співаки капели. По завершенню буде влаштована фотовиставка світлин «Дударик-Навіки».
Наступного дня, 17 жовтня, у Львівській національній опері капела представить святкову програму «Дударик 50». Ексклюзивними гостями буде «Хорея Козацька». У другому відділені концерту звучатимуть найвидатніші твори з камерного, симфонічного та ораторійного репертуару капели англійської, німецької, австрійської та української композиторської школи. Твори виконуватимуться у супроводі Академічного симфонічного оркестру «INSO-Львів» та солістів Львівської та Київської національної опер Людмили Осташ, Тетяни Вахновської, Романа Трохимука та Сергія Магери.
Завершальний святковий концерт «Дударик 50» відбудеться 24 жовтня у колонному залі ім. М. В. Лисенка Київської національної філармонії. Як зазначив Дмитро Кацал, це буде відтворення репертуару львівського концерту від 17 жовтня, але вже для київської публіки.
Львівська національна академічна чоловіча хорова капела «Дударик» була заснована 17 жовтня 1971 року при Українському музично-хоровому Товаристві. Засновник і головний диригент капели заслужений діяч мистецтв України Микола Кацал. В 1989 році капелу нагороджено Премією ім. Тараса Шевченка — найвищою урядовою нагородою в галузі культури. 17 вересня 2020 року капела отримала статус національної.