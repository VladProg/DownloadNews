Український письменник Дорж Бату у Києві презентував нову книгу «Коко 2.0» - про карколомні пригоди легендарної французької модельєрки Коко Шанель у Нью-Йорку ХХІ століття.

Вона стала продовженням його книги «Моцарт 2.0», повідомляє кореспондент Укрінформу.
«Це книга не про моду, а про суперечливу особу в історії людства. Коко була малоприємною: цькувала працівниць і конкурентів, «брехала як дихала», але її однаково обожнювали, навіть вороги. Дехто казав, що має за велику честь ненависть Коко», - зазначив автор.

За його словами, на прикладі цієї жінки він зрозумів, що «немає хороших чи поганих рис у людині». Адже Шанель прагнула влитися в аристократичні кола, міфологізуючи свою біографію, водночас не нехтувала «тролінгом» еліт доступними їй інструментами – введенням у моду штучних перлів та дешевої тканини джерсі. Та попри все вона залишалася носієм ментальності «з низів».
Письменник зауважив, що дав шанс Коко на особистісну зміну, оскільки у Нью-Йорку вона змогла б жити так, як бажала. Тож центром роману стали 5 трансформацій Коко, що характеризуються змінами світогляду людини 60-х рр. ХХ ст. під впливом американського мегаполіса ХХІ ст.

«Я намагався зрозуміти, як людина, яка потрапила з 60-их років до Нью-Йорка нульових, намагається створювати колекції. Сама Шанель казала, що мода ніколи не стоїть на місці, вона завжди змінюється. Тож і Коко мала пройти крізь певні трансформації в книзі. Я вважаю, що основною частиною книги є 5 так званих трансформацій Коко», - зауважив він.

У книзі водночас порушуються питання щодо проблем сучасної індустрії моди, про які Коко навіть не замислювалася, як-от забруднюваність, використання нелегальної праці, фаст-фешн.
Ілюстратором видання виступила Юлія Самелюк, а передмову написала дружина письменника - американська дизайнерка українського походження Ярина Жук. «Вона як модельєр відкрила світ моди для мене, пояснювала терміни з фешн-бізнесу, які дуже важко засвоїти з літератури», - зауважив автор.
Він також сказав, що третьої книги у серії не буде, «оскільки вичерпав цю тему».
Дорж Бату (Андрій Васильєв) - український письменник бурятського походження, автор дилогії «Франческа. Повелителька траєкторій» і «Франческа. Володарка офіцерського жетона», роману «Моцарт 2.0», «Таємниця старого лами». Він народився і виріс у Бурятії, закінчив Бурятський державний університет, за освітою історик-сходознавець, спеціаліст з історії Китаю. Згодом Васильєв працював журналістом на телеканалах «1+1» та «Інтер». Переїхавши до США, працював кореспондентом «Голосу Америки» та «ТСН». Член Медіакорпусу ООН. У 2013 році залишив журналістику і став працювати в авіакосмічній галузі. Нині Андрій Васильєв є оператором корекції траєкторій.
Фото: Видавництво Старого Лева