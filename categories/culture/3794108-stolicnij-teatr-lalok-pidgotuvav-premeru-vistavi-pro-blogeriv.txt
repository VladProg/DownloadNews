Київський академічний театр ляльок представить 2 грудня прем’єру постановки «Новорічна сторі: блогери в театрі» в режисурі народного артиста України Бориса Чуприни.

Про це Укрінформу повідомили в театрі.
«Загалом, ця історія не лише цікава, але і корисна. Адже це привід поговорити з дітьми і підлітками про те, чи варто ризикувати своєю безпекою заради контенту», - розповів директор-художній керівник КАТЛ, Ігор Гулий.




«Це проста історія, можна навіть сказати, класична – у форматі різдвяної пригодницької комедії. Сучасні діти прокрадаються в театр, щоб наробити сторіз, але раптом виявляється, що вночі в театрі відбувається щось дивовижне. В цій казці ми використали частини з інших вистав нашого театру – це знайомі дітям історії – «Аладін», «Попелюшка», «Ніч перед Різдвом». Але, крім взаємодії з відомими історіями, героям ще доведеться розгадувати загадки та вирішувати квести» – розповів про свою виставу режисер Чуприна.


За словами керівника театру Ігоря Гулого, з 2 грудня і до 7 січня Київський академічний театр ляльок працюватиме дуже інтенсивно. Лише на грудень заплановано зіграти 42 вистави, і через кількість охочих вже доводиться організовувати додаткові. В програмі будуть й інші вистави театру, а також, за традицією, розважальна програма і привітання Миколая після кожної вистави.