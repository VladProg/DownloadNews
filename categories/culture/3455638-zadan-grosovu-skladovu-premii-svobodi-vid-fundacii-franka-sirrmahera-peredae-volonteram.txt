Письменник, громадський діяч Сергій Жадан передає на волонтерські потреби грошову складову Премії Свободи від фундації Франка Ширрмахера, яка вручається вперше цього року.

Про це Жадан розповів у Фейсбуці, передає Укрінформ.
«Отримав Премію Свободи від фундації Франка Ширрмахера - легендарного видавця Франкфуртер альгемайне цайтунг ( німецька газета Frankfurter Allgemeine Zeitung - ред.).. Премія свободи цього року вручається вперше, разом із традиційною премією фундації. Дякую організаторам за цей жест підтримки України - для нас сьогодні увага й підтримка світу справді є дуже важливою. Грошову складову премії - 10 000 швейцарських франків - радо віддам на волонтерські потреби: куплю пару бусів для хороших людей», - розповів письменник.
Як повідомлялося, Польська академія наук ухвалила рішення висунути кандидатуру відомого українського письменника Сергія Жадана на здобуття Нобелівської премії у галузі літератури.
24 лютого президент рф путін оголосив війну Україні і розпочав масштабне вторгнення. Російські війська обстрілюють та знищують об'єкти інфраструктури, проводять масовані обстріли житлових районів українських міст та селищ із використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.