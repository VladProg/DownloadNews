Україна запозичить досвід та допомогу Хорватії з питань збереження/реставрації об'єктів культурної спадщини.

Як передає Укрінформ, про це написав міністр культури та інформаційної політики Олександр Ткаченко в Фейсбуці.
"Дуже плідна виходить розмова та обіцяє бути ще кращою співпраця, коли сторони розуміють один одного не лише на словах. Хорватія переживала схоже з тим, що в нас відбувається зараз, та має величезний досвід з питань збереження/реставрації об’єктів культурної спадщини. Тож ми залюбки запозичимо досвід та допомогу, які партнери нам люб'язно запропонували. Під час онлайн-зустрічі з міністеркою культури та ЗМІ Республіки Хорватія Ніною Обулєн Коржинек обговорили багато важливих питань", - написав Ткаченко.

За словами міністра, в напрямку реставрації, відновлення та збереження об'єктів культурної спадщини, що постраждали під час війни з росією, міністерство Хорватії пропонує багато допомоги - від конкретних інструкцій та спеціалістів у інвентаризації та діджиталізації об'єктів до експертизи оцінки збитків, завданих російськими загарбниками нашому культурному спадку.
"Ще одне важливе питання – підтримка української культури, установ та митців, які залишаються в Україні, а також підтримка українців – культурних працівників, які прибули до Хорватії з гарячих точок, рятуючись від нищівного «руского міра»", - зауважив Ткаченко.
Він зазначив, що Коржинек пообіцяла почати працювати в напрямку включення українського каналу в сітку країни.
Зокрема, міністр подякував їй за розірвання будь-яких культурних зв'язків між Хорватією та рф, а також протидію російській пропаганді, у тому числі в культурній сфері.
Також Ткаченко зауважив, що партнери готові закупити українські книжки для того, щоб розповсюдити їх по бібліотеках Хорватії.
"Україна та Хорватія мають набагато більше спільного, ніж здається на перший погляд. Історично між нашими народами складалися чудові двосторонні відносини у багатьох сферах, у тому числі у сфері культури. Впевнений, що після перемоги України наші відносини вийдуть на новий, ще якісніший рівень", - додав міністр.
Як повідомлялося, МКІП зафіксовало понад 300 епізодів воєнних злочинів росіян проти культурної спадщини України.