Обміління Каховської ГЕС — це велика екологічна катастрофа, але з другого боку вона відкриває великі можливості для археологічних досліджень.

Як передає Укрінформ, про це в ефірі Українського радіо сказав науковий співробітник відділу охорони пам'яток історії, археології та природи заповідника "Хортиця" Анатолій Волков.
“Ми зможемо відкрити якісь нові сторінки історії запорізького козацтва. І не лише козацтва. На цій території зводилися городища під час золотоординської навали. Там багато городищ Середньовіччя, Раннього Середньовіччя. Там існує багато курганів — скіфських, бронзової доби”, - зазначив він.
За словами Волкова, зараз археологи на етапі розвідки, досліджують територію. Після чого можливі масштабні розкопки, дослідження, обробка знайдених речей.
Експерт зазначив, що наші пращури довгий час жили на цих територіях. “Ці землі були домівкою для наших воїнів — запорізьких козаків. На території Великого Лугу були побудована більшість відомих нам Січей: Базавлуцька, Томаківська, Микитинська, Чортомлицька. Біосистема Великого Лугу дозволяла проводити і воєнні компанії, тут можна було легко заховатися від ворона, або здійснити несподівану атаку. Територія була багата на різноманітну здобич: рибу, дичину тощо. Багата для промислу і зручна для життя”, - додав він.
За його словами, перед затопленням цієї території близько 70 років тому внаслідок побудови ГЕС проводилися швидкі археологічні дослідження і дослідити всі ділянки не було можливості. “Тогочасні науковці намагалися якомога більше дослідити за той короткий відрізок часу, який їм дали перед будівництвом. Звичайно, ні людей, ні ресурсів не вистачало дослідити всі ділянки”, - зазначив Волков.
Експерт також підкреслив, що всі історичні речі, які знаходитимуть приватні особи, повинні здаватися в музей.
“Артефакт, знайдений на території острова Хортиця, в межах заповідника, є власністю держави і передається в музей. Так само всі історичні речі, які знаходять люди, повинні здаватися в музей, інакше це буде порушення закону”, - сказав археолог.
При цьому він нагадав, що внаслідок складної ситуації в Запорізькій, Херсонській, Дніпропетровській, Миколаївській областях рішенням міністра культури доступ до берегових смуг звичайним громадянам заборонений. Острів Хортиця відвідувати зараз можна, але тільки обладнаними стежками, спускатися до берегових смуг заборонено, наголосив Волков.
Як повідомляв Укрінформ, у Запоріжжі під час обстеження обмілілої внаслідок підриву Каховської ГЕС берегової зони Дніпра виявили дубовий човен, вік якого може сягати понад 1000 років.