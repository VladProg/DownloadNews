У Луцьку помер скульптор Микола Головань, який перетворив свій приватний будинок і довколишню територію на одну з головних архітектурних принад міста.

Про смерть митця повідомив міський голова Ігор Поліщук, передає Укрінформ із посиланням на пресслужбу Луцької міськради.
"З сумом хочу повідомити, що сьогодні вночі не стало Миколи Голованя. Абсолютно непересічна і знакова особистість, почесний громадянин нашого міста. Радий, що ми встигли реалізувати алею скульптур у центральному парку", - зазначив Поліщук.
Він також повідомив, що вже цьогоріч в пам’ять про Голованя облаштують сквер на вулиці Драгоманова, де зібрано багато його робіт.
Микола Головань народився 9 січня 1943 р. Він є автором скульптур на пішохідній вулиці міста Лесі Українки, в Центральному парку та в інших місцях Луцька. За вагомий внесок у розвиток естетичного і високохудожнього середовища міста, а також популяризацію образотворчого мистецтва у 2016 р. скульптор отримав звання «Почесний громадянин міста Луцька». Але головним твором майстра став його власний будинок на березі річки Стир. Споруда, яку називали місцевим "Будинком з химерами", і територія довкола неї прикрашена більш ніж 500 скульптурами різних стилів. Вона приваблює туристів з усього світу.
Фото: volart.com.ua