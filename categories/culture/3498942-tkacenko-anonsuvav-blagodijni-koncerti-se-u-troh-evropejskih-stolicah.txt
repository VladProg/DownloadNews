Ще у 3 європейських столицях пройдуть благодійні концерти, на яких у МКІП планують зібрати додаткові кошти на благодійні рахунки України.

Про це на брифінгу у Медіацентрі Україна – Укрінформ повідомив міністр культури та інформаційної політики Олександр Ткаченко.
За його словами, концерти у МКІП намагаються проводити з благодійною метою. Раніше 3 такі акції були проведені у різних європейських містах, зокрема у Варшаві та Берліні.
"Для рахунку гуманітарного у Нацбанку було зібрано 50 мільйонів гривень і 12 млн євро. Найближчим часом сподіваємося продовжити цю традицію. Принаймні готуємо концерти ще у 3 європейських столицях, які і місцеві глядачі зможуть побачити, і на яких ми зможемо зібрати додаткові кошти на благодійні рахунки України. Так само на платформі United МКІП ми створили більше 20 проєктів для боротьби України на інформфронті. Це різні проєкти, зокрема і у сфері культури, і конкретні акції тощо", - уточнив Ткаченко.
Нагадав міністр і про те, що Центр стратегічних комунікацій та інформаційної безпеки при очолюваному ним міністерстві активно працює і в щоденному режимі спростовує фейки та дезінформацію, яку розповсюджують росіяни.
За словами чиновника, Центр став досить надійним джерелом, яке користується повагою багатьох журналістів і політичних діячів.
"Також (була проведена - ред.) робота з багатьма європейськими міністрами упродовж 2 місяців... Одразу скажу, що робота була непроста, хоча здавалася очевидною, - ввести санкції проти кількох телеканалів рф, які продовжують мовлення на сателітній платформі Eutelsat. Так, вони заборонили супутники Russia Today, але нам вдалося переконати на цьому етапі, щоб були введені санкції проти каналу РТР-Планета, РТР 24 і Tv Center", - поінформував він.
Ткаченко зазначив, що на цьому робота не зупиняється, ще є кілька каналів, щодо яких у МКІП будуть у рамках наступного кроку намагатися ввести санкції.
24 лютого росія розпочала повномасштабне вторгнення в Україну. Її війська знищують об'єкти інфраструктури, житлові райони українських міст і селищ із використанням артилерії, реактивних систем залпового вогню та балістичних ракет.