Мистецький арсенал продовжує перевідкривати культурну спадщину України ХХ століття і цієї п’ятниці, 15 жовтня, об 11:00 розпочинає виставковий проєкт «Футуромарення» про яскравий спалах авангарду – український футуризм.

Як передає Укрінформ, про це повідомляє пресслужба Арсеналу.
«Експозиція в Мистецькому арсеналі презентує найбільш радикальну візію мистецтв 1920-х в Україні: деструкції старої мистецької форми та її модернізації. Експеримент і провокація, змішування серйозного і смішного, політичного і побутового — таким був шлях футуризму. Проєкт «Футуромарення» - не лише про мистецтво. Він передусім про людину і суспільство, які постають перед викликами доби — соціальними, економічними, світоглядними», - ідеться в повідомленні.
Як зазначається, «Бацила футуризму», за метафоричним визначенням Михайля Семенка (1922), зародилася в Італії і поширилася світом на початку ХХ століття. Невизначеність (марення) та процесуальність важливі для футуристів як концепти творчих пошуків; звідси — назва виставки. Проєкт простежує шлях футуризму від «інфікування» ідеями нового мистецтва в 1910-х в Одесі, Києві, Херсоні, Миколаєві до закріплення його у Харкові в 1920-х стараннями Михайля Семенка.
Куратори «Футуромарення» - Вікторія Величко та Ігор Оксаметний - працювали над проєктом понад два роки, досліджуючи архіви та фонди українських музеїв.
Виставка займає 4 тисячі квадратних метрів Мистецького арсеналу. На ній представлені майже півтисячі експонатів. Це і знакові, і маловідомі твори з 19 державних інституцій культури (музеїв, архівів, бібліотек, дослідницьких центрів) та 8 приватних колекцій, архівні документи, фотографії, ігрові та хронікальні кінострічки. Зокрема, це єдині збережені в Україні супрематичні вишивки Ніни Генке-Меллер, а також твори Давида Бурлюка, Вадима Меллера, Олександра Богомазова, Марії Синякової, Бориса Косарева, Сандро Фазіні, Василя Єрмилова, кінокамера і фільми Євгена Деслава. На виставці глядачі також побачать реконструкцію сцени з вистави Ігоря Терентьєва «Дивак», нереалізованого футуристичного архітектурного проєкту Театру масового музичного дійства у Харкові, мультимедійну інсталяцію «Поезомалярство» на вірші Михайля Семенка.
Куратори також підготували спеціальні репортажі з експедицій знаковими для України локаціями футуризму — села Чорнянка на Херсонщині, де в обійсті братів Бурлюків зародилася група «Гілея», та з села Красна Поляна на Харківщині, де сестри Синякови приймали знаменитих тепер на весь світ авангардистів.
Як і інші проєкти Мистецького арсеналу, «Футуромарення» є міждисциплінарним. В його межах відбудуться спеціальна концертна програма «Фокстроти» письменника і дослідника літературного футуризму Сергія Жадана з Юрієм Гурджи; перформанс Алли Загайкевич «Музика футуризму»; імерсивний перформанс-презентація «EXTER.Live»; перегляди фільмів, лекції, зустрічі, освітня програма для дітей, підлітків та дорослих.
Проєкт реалізується за підтримки Українського культурного фонду.
Як повідомляється, виставка в Мистецькому арсеналі триватиме до 30 січня 2022 року. Графік роботи: вівторок – неділя з 11:00 до 20:00.
Фото: Мистецький арсенал