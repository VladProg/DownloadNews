У Києві презентували документальний фільм та книгу "Скріплені кров'ю" про участь грузинського добровольчого руху в російсько-українській війні.

Презентація відбулась в Укрінформі.
Так, на заході продемонстрували документальний фільм "Скріплені кров'ю" й однойменну книгу-хроніку авторства Олега Манчури та Олександра Кучерука.
"Метою роботи було висвітлення унікального феномену грузинського добровольчого руху в Україні з 2014 року", - сказав редактор книги Ростислав Мартинюк.
Він розповів, що в процесі написання книга поповнювалася новими іменами грузинських військових, які загинули в Україні за українську і грузинську державності. За словами редактора, біографії та історії цих героїв відтворені у книзі.

Автор фільму Манчура підкреслив, що при створенні стрічки працював на фронті, на місцях розташування грузинських добровольців, а також спілкувався з їхніми родинами у Грузії та Бельгії.
Він уточнив, що у фільмі висвітлюються воєнні події у Грузії 2008 року та участь грузинських військових у російсько-українській війні з 2014 року.
У кінострічці також ідеться про те, що близько 2,5 тисяч грузинів наразі воюють за Україну в російсько-українській війні.
Редактор книги Мартинюк зазначив, що попри мілітарну співпрацю українців і грузинів, "Скріплені кров'ю" має не тільки військовий сенс. "Це також про поєднання українських і грузинських родин», – пояснив він.
У цьому контексті один із головних героїв фільму, засновник грузинського підрозділу в Інтернаціональному легіоні оборони України Заза Нануашвілі зазначив: «Ось я говорив, що воюю за Грузію, але потім у мене народився маленький син, я створив сім’ю з українкою. Я полюбив Україну, як рідну. І тепер я можу від усього серця сказати, що я воюю і за Україну. За Грузію і за Україну».
Він наголосив, що «свою землю потрібно забирати» та поділився планами поїхати захищати Грузію після завершення війни в Україні.
Своєю чергою пресофіцер 112 бригади ТРО ЗСУ Андрій Ковальов, присутній на презентації, резюмував: «Однозначно і фільм, і книга надзвичайно потрібні, щоб насамперед наші стратегічні партнери розуміли, що в Україні у нас не унікальна ситуація. росія вчиняє злочини скрізь, куди приходить. І так само, окрім окупованих територій України, є окуповані території Грузії, Молдови, за які ми теж несемо відповідальність. Ми маємо врешті перемогти імперіалізм, щоб більше не було страждань, щоб більше не було окупованих територій».
Захід організовано з нагоди 105-річчя проголошення Української та Грузинської держав у 1918 році – це екскурс в історію українсько-грузинських військових і культурних відносин.
Як повідомлялося, «Грузинський легіон» створено у 2014 році, а вже в 2016 році батальйон офіційно увійшов до складу Збройних сил України. Грузини стали першими іноземцями, які офіційно увійшли до складу ЗСУ.