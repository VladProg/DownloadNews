Міністерство культури та інформаційної політики презентувало Програму трансформації культури під час війни та до 2033 року «Україна 2033. Трансформація за 10 років».

Про це повідомляє пресслужба МКІП, передає Укрінформ.
Відповідно до програми, до 2033 року в галузі культури та креативних індустрій мають працювати 800 тисяч осіб, які генеруватимуть 7% ВВП, що вдвічі більше, ніж у 2021 році. Передбачається, що в Україні має відбутися щонайменше 20 подій світового масштабу, а споживання культурних послуг має зрости на 30% (26 млн осіб щорічно), запрацюють не менш як 1 000 культурних просторів, щонайменше 2 000 обʼєктів культурної спадщини будуть відновлені.
Очікується, що вʼїзний та внутрішній туризм за 10 років сягатиме 40 млн осіб щороку.
Задля досягнення показників у МКІП запропонували програму, що включає чотири тематичні блоків.
Зокрема, у розділі "Минуле заради майбутнього" зазначаються проєкти, спрямовані на збереження національної пам'яті. Серед них - створення Музею «Бабин Яр», об'єднання Шевченківських музеїв та відзначення 210-ї річниці від дня народження Шевченка, цифровізація старожитностей, активізація археологічних та архівних досліджень.
У блоку "Українська мрія про майбутнє" передбачено створення Музею сучасного мистецтва на базі Українського Дому та Арсеналу, активізацію артринку, зокрема, обовʼязковий відсоток для забудовника на обʼєкти мистецтва в громадських просторах, запровадження постійної програми "є-Культура" для стимуляції споживання культурних продуктів громадянами.
У розділі "Україна – місце реалізації найсміливіших ідей" передбачена підтримка виробничої та експортної спроможності креативних індустрій. Зокрема, у 6 містах планується побудувати майданчики на 6 – 8 тис. місць для розвитку музично-подієвої індустрії. Продовжиться підтримка книговидавничої галузі й популяризація читання.
Проєкти блоку "Культура на експорт для потужного голосу у світі" спрямовані на популяризацію України на світових майданчиках. Передбачено проведення в Україні міжнародних фестивалів та мистецьких подій світового рівня, заснування та підтримка діяльності Центрів української культури (Ukrainian House) в містах країн-партнерів, проведення взаємних Років культури з партнерами.
Як повідомляв Укрінформ, 27 липня Верховна Рада звільнила Олександра Ткаченка з посади міністра культури та інформаційної політики, яку він обіймав з 4 червня 2020 року.