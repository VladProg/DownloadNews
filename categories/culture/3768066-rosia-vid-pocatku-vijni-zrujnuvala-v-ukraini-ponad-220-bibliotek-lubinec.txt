Російські загарбники за час повномасштабного вторгнення зруйнували в Україні понад 220 бібліотек, ще близько 400 бібліотечних споруд пошкодили.

Про це уповноважений Верховної Ради з прав людини Дмитро Лубінець зазначив у Телеграмі з нагоди Всеукраїнського дня бібліотек, передає Укрінформ.
Також, за даними омбудсмена, агресор знищив в Україні майже 200 млн примірників книжкового фонду.
"Втім окупантам не вдасться знищити нашу ідентичність. Ми все відбудуємо, а книжкові фонди відновимо, натомість Росія відповість у судах за свої злочини", – підкреслив уповноважений ВР.
Як повідомлялося, щорічно 30 вересня відзначається Всеукраїнський день бібліотек. Свято встановлене згідно з Указом Президента від 14 травня 1998 року.
Фото: Омбудсман України