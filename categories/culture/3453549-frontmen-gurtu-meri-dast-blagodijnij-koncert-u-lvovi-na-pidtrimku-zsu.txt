У Львові 10 квітня відбудеться благодійний акустичний концерт "Я з України" фронтмена гурту МЕРІ Віктора Винника на підтримку Українського мистецького фронту для залучення коштів на підтримку ЗСУ.

Про це кореспондентові Укрінформу повідомила пресслужба гурту.
«10 квітня о 17 годині відбудеться акустичний концерт "Я з України" фронтмена гурту МЕРІ Віктора Винника в LV CAFE jazz-club. Усі зібрані під час благодійного перфомансу кошти, скерують на потреби ЗСУ», - сказали у пресслужбі.
Зазначається, що у програмі концерту хіт МЕРІ "Я з України", найкращі пісні гурту, а також уперше наживо буде виконано пісню "Рускій воєнний корабль, йди на#уй!", яку Винник виклав у мережу 2 тижні тому і вона вже набула великого розголосу.



Повідомляється, що для кращого поширення треку було прийняте рішення зробити на нього реміксовану версію. Цим зайнявся саунд-продюсер Meyer.
Як повідомляв Укрінформ, Український мистецький фронт створили у березні. Це вуличні концерти у Львові із залученням найкращих музикантів країни. Мета - збір коштів для ЗСУ. Задля цього в місцях, де проходять перфоменси, розміщені банери з QR-кодом, відсканувавши який можна перерахувати кошти на допомогу українській армії. Кошти надходять на рахунок ГО "Міжнародна асоціація мистців", далі їх передадуть на потреби окремого полку спеціального призначення «Азов».
Фото надала пресслужба МЕРІ