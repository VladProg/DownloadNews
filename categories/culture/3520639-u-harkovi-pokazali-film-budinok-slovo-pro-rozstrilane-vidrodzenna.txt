У Харкові відбувся допрем'єрний показ фільму режисера Тараса Томенка «Будинок "Слово"». Нескінчений роман», який розповідає про митців Розстріляного відродження.

Про це повідомляє пресслужба Харківської міськради, передає Укрінформ.
Ця стрічка знімалась у Харкові. Фільм розповідає про репресованих у 1930-их роках українських митців. Символом тогочасного терору став харківський багатоквартирний будинок «Слово», побудований наприкінці 1920-их років кооперативом літераторів. Тут мешкали відомі письменники, поети, художники, актори, режисери: Микола Хвильовий, Майк Йогансен, Павло Тичина, Наталія Ужвій, Володимир Сосюра, Остап Вишня, Лесь Курбас, Іван Багряний та інші.






Показ фільму «Будинок «Слово» у Харкові/Фото: city.kharkov.ua














































До 1938 року було репресовано мешканців сорока із шістдесяти шести квартир цього будинку.
«Будинок «Слово» - те місце, куди радянський режим поселив представників культурної еліти України тих часів, щоб стежити за ними та планомірно знищувати. Але їм не вдалося вбити українську націю. Історія повторюється. Режим путіна вирішив здійснити геноцид українського народу, але йому нас не перемогти. Впевнений, що після нашої перемоги над російським агресором харків'яни зберуться разом у ККЗ «Україна» на повномасштабну прем'єру цього фільму. Харків був, є та буде українським містом», - наголосив Харківський міський голова Ігор Терехов.




Як повідомлялося, світова прем'єра фільму "Будинок "Слово". Нескінчений роман" Тараса Томенка відбулася на 37-у Варшавському кінофестивалі у жовтні 2021 року.
Фото: usfa.gov.ua