Кабінет Міністрів схвалив концепцію Державної цільової національно-культурної програми «Єдність у розмаїтті» на період до 2034 року.

Про це йдеться у повідомленні Урядового порталу, передає Укрінформ.
«Ми продовжуємо наполегливу роботу над реалізацією семи рекомендацій Європейської Комісії, необхідних для початку переговорного процесу щодо вступу України до ЄС. Сьогодні Кабінет Міністрів зробив ще один ключовий крок на цьому шляху. Концепція програми «Єдність у розмаїтті» була розроблена в інклюзивному діалозі та з урахуванням інтересів національних меншин та корінних народів, із залученням експертизи Ради Європи, у консультаціях із міжнародними партнерами, Єврокомісією. Триває робота з напрацювання самої Державної програми, яка буде внесена на розгляд Уряду найближчим часом», – сказала віцевпрем’єр-міністр з питань європейської та євроатлантичної інтеграції Ольга Стефанішина.
Концепція відповідає Закону України «Про національні меншини (спільноти) України» та визначає метою програми створення сталих інституційних умов для задоволення потреб та ефективної реалізації прав і можливостей національних меншин та корінних народів України відповідно до міжнародних нормативно-правових стандартів, сприяння міжкультурній компетентності, взаємодії та порозумінню, інтеграції українського суспільства в умовах необхідності подолання наслідків російсько-української війни та наслідків багаторічної політики російської насильницької асиміляції.
У своїй основі концепція виходить із доцільності загальнонаціонального спрямування і координації державної політики у сфері міжнаціональних відносин, національних меншин, захисту прав корінних народів України з увагою до регіональної специфіки.
«В Україні велике різноманіття національних культур та меншин. Вони володіють своїми мовами та традиціями, які є унікальною складовою культурного та мовного розмаїття нашої країни. Як приклад, мови надазовських греків – урумська і румейська. Знання цих мов робить наших надазовських греків унікальними і відмінними від інших грецьких діаспор, розпорошених по світу. Наразі ми маємо зробити все, щоби зберегти цю унікальність», – зазначив міністр Кабінету Міністрів Олег Немчінов.
Концепція передбачає реалізацію у межах програми комплексів заходів, спрямованих створити умови для належного забезпечення прав національних меншин (спільнот) та корінних народів, інтеграції українського суспільства. Вона розрахована на період з 2024 по 2034 роки.
Оцінюючи загальне значення концепції, голова Держслужби з етнополітики та свободи совісті Віктор Єленський наголосив, що вона є не лише важливим елементом роботи держави й суспільства над європейською інтеграцією України, але й безсумнівною демонстрацією внутрішньо притаманного українцям, які відстояли своє право на власну тотожність, прагнення забезпечити всім етнічним спільнотам, що проживають в Україні, гідних можливостей для свого культурного розвитку.
Як повідомляв Укрінформ, у грудні 2022 року Верховна Рада України ухвалила в цілому євроінтеграційний Закон №8224 про національні меншини (спільноти) України. Рішення підтримали 324 народні депутати.