Вебінар «Розширюємо горизонти» для майстрів народних художніх промислів і крафту відбудеться 27 квітня.

Як передає Укрінформ, про це повідомляє пресслужба МКІП.
Як зазначається, мета заходу — розповісти майстрам про можливості організації продажів виробів на міжнародних платформах, як-от Amazon, Etsy, Shopify.
Вебінар організовано Радою з розвитку креативної економіки при КМУ, ДУ "Офіс з розвитку підприємництва та експорту" у співпраці з Маркетинг Інститут (Естонія), за підтримки Міністерства культури та інформаційної політики та програми USAID «Конкурентоспроможна економіка України».
Під час онлайн-семінару обговорюватиметься, як розширити географію продажів за межі України, як розпочати експорт на міжнародних майданчиках, які онлайн-платформи найбільше пасують до продажу виробів, як розширити фінансові можливості у сфері народних художніх промислів і крафту.
«Сміливе протистояння України російським загарбникам спричинило попит на все українське за кордоном. Навіть ще до півника васильківської майоліки з Бородянки крафтові вироби користувалися шаленим попитом, зараз — і поготів. Тому ми хочемо допомогти нашим майстрам вийти на нові ринки», - зазначила заступниця міністра культури та інформаційної політики Лариса Петасюк.
За її словами, на засіданні робочої групи з народних художніх промислів Ради з розвитку креативної економіки був запит від майстрів організувати тренінг. Їх, зокрема, цікавило, як зареєструвати свій кабінет на маркетплейсах, як продавати вироби, організувати логістику. «У такий спосіб майстри сподіваються підтримати економіку та розповісти світові більше про Україну. Вже є багато реєстрацій на вебінар, маємо намір проводити такі заходи й надалі», - зазначила Петасюк.
Заплановано, що у тренінгу візьмуть участь понад 50 незалежних майстрів, власників художніх студій та лідерів осередків, рукодільників.
Ознайомитися з деталями та зареєструватися для участі у вебінарі можна за посиланням.
Як повідомлялося, МКІП зафіксовано близько 250 епізодів воєнних злочинів проти культурної спадщини України.