Правоохоронці вилучили з місця зйомки картини «Rust» («Іржа»), де актор Алек Болдуїн випадково застрелив операторку й поранив режисера, півтисячі патронів, серед яких були холості й муляжні патрони, а також бойові набої.

Про це йдеться в розгорнутій публікації Los Angeles Times із посиланням на судові документи, а також заяви шерифа округу Санта-Фе Адана Мендоси, передає Укрінформ.
«До вогнепальної зброї (на знімальному майданчику – ред.), крім Болдуїна мали відношення ще двоє людей – зброярка Ганна Гутьєррес Рід, а також помічник режисера Дейв Голлс», - зазначається в публікації.
Гутьєррес Рід заявила суду під присягою, що у день інциденту вона переконалася у наявності в пістолеті «муляжів», а не бойових набоїв. Водночас помічник режисера Дейв Голлс, який мав спостерігати за діями зброярки, сказав слідчим, що зі свого боку не перевірив усі патрони в пістолеті до того, як його передали Болдуїну, «що стало серйозним порушенням протоколу безпеки».
Гутьєррес Рід також сказала слідчим, що бойові патрони ніколи не зберігалися на знімальному майданчику.
«Однак з місця інциденту були вилучені приблизно 500 патронів, які, за словами шерифа Мендози, «включали набір холостих патронів, муляжних патронів і того, що, як ми підозрюємо, були справжніми набоями», - йдеться в публікації.
На знімальному майданчику слідчі також вилучили три одиниці зброї. Серед них був револьвер FD Pietta Colt 45-го калібру, з якого стріляв Болдуїн. Крім того, там був армійський револьвер одинарної дії з модифікованим циліндром, який, можливо, не міг стріляти патронами, а також недієздатний пластиковий револьвер Colt 45-го калібру.

Крім того, за словами шерифа, у револьвері, з якого стріляв Болдуїн, були виявлені ще кілька патронів, однак він не уточнив, які саме. Усі виявлені боєприпаси будуть відправлені до криміналістичної лабораторії ФБР у Квантіко для аналізу.
Видання також пише про те, що одразу після інциденту на майданчику стало зрозуміло, що операторка Галина Гатчінс і режисер Джоел Соуза були поранені бойовим набоєм.
«Таких поранень не завдає нічого, крім кулі», - зазначив один із членів знімальної групи. За його словами, Галина Гатчінс відразу впала після пострілу. «Я дивився прямо на неї, бачив вихідну рану, яку відразу почала заливати кров», - зазначив чоловік.
Водночас не всі зрозуміли, що вогнепальне поранення отримав і Соуза, про це стало ясно через певний момент. За словами шерифа округу Санта-Фе, розслідування стрілянини досі продовжується, і слідчі планують опитати ще кількох свідків.
Окружна прокурорка Мері Кармак-Олтвіс у цьому зв’язку зауважила, що не поспішає виносити необдуманих рішень і дочекається результатів розслідування офісу шерифа.
«Якщо факти, докази і закон підтвердять звинувачення, тоді я порушу кримінальний судовий процес», - зауважила вона.
Відповідаючи на запитання, чи може Болдуїн потенційно бути притягнутим до кримінальної відповідальності, Кармак-Олтвіс зазначила, що «наразі розглядаються всі варіанти».
Як повідомляв Укрінформ, під час зйомок художнього фільму Rust (Іржа) у штаті Нью-Мексико, США, відомий американський актор та продюсер Алек Болдуїн випадково вбив операторку картини 42-річну Галину Гатчінс (Андросович), яка мала українське походження. Крім того, поранення отримав 48-річний режисер Джоел Соуз, який перебував поруч. Інцидент стався 21 жовтня. Болдуїн вистрілив із реквізитної зброї, яка, за правилами, мала бути заряджена холостим набоєм.