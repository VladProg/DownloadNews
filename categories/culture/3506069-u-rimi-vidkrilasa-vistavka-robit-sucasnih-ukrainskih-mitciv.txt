У римській галереї WEGIL відкрилася виставка робіт сучасних українських митців «The Captured House», присвячена історіям війни росії проти України.

Як передає Укрінформ, про це повідомляє пресслужба Міністерства культури та інформаційної політики.
«На виставці «The Captured House» зібрані понад 200 фото, скульптур, інсталяцій, діджитал та музичних робіт митців, які залишились і продовжили творити у регіонах, де були або продовжуються бойові дії», - зазначили у міністерстві.

Там є живопис, графіка, фотографії, скульптури та інсталяції, за допомогою яких вдалося задокументувати війну в Україні.
Відвідати експозицію охочі можуть до 16 червня 2022 року.

Захід організувала агенція креативного менеджменту PORT за сприяння Міністерства культури та інформаційної політики, Міністерства закордонних справ, Державного агентства з питань мистецької освіти, посольства України в Італії.

24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України.
Фото: МКІП