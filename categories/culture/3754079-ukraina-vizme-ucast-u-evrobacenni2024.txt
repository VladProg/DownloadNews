Україна візьме участь у міжнародному пісенному конкурсі «Євробачення-2024», який відбудеться у Швеції.

Як передає Укрінформ, про це повідомило Суспільне.
"Суспільне Мовлення підтвердило участь України в Пісенному конкурсі Євробачення-2024. Конкурс пройде у Швеції після перемоги Loreen з піснею "Tattoo" на Євробаченні-2023, яке у травні цього року приймав британський Ліверпуль від імені України", - йдеться в повідомленні.
Зазначається, що представника від України вкотре оберуть шляхом відкритого Національного відбору, приймання заявок на участь розпочнеться невдовзі.
Музичним продюсером Нацвідбору на Євробачення-2024 вдруге стане музикант і композитор Дмитро Шуров (Ріаnобой), музичний продюсер Нацвідбору на Євробачення-2023.

«Днями розпочнеться приймання заявок на участь у Нацвідборі і новий сезон Євробачення в Україні. Звертаюся зараз до всіх: вмикайтесь, ми маємо створити і обрати наступну пісню, якою буде пишатися країна, пісню, яка підкорить серця всієї Європи й запалить нову зірку з України. Цього року на вас чекає сюрприз — ви зможете самі обрати одного з фіналістів. Попереду багато цікавого», — розповів Шуров.
Голова делегації України на Євробаченні Оксана Скибінська наголосила, що у цьогорічному Нацвідборі будуть нововведення, які дозволять українцям "ще більше долучитися до ухвалення ключових рішень відбору".
"Більше інформації про умови та новинки нацвідбору з’явиться вже цього тижня, коли стартує приймання заявок", — зазначила вона.
Як повідомляв Укрінформ, конкурс "Євробачення" наступного року пройде у третьому за величиною місті Швеції - Мальме.
Переможницею 67-го пісенного конкурсу "Євробачення" стала шведська співачка Loreen із піснею Tattoo.