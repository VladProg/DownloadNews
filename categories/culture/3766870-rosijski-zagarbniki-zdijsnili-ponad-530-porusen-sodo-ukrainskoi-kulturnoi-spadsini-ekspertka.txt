В Україні на сьогодні задокументовано 534 порушення щодо культурної спадщини, здійснені російськими загарбниками. З них по Криму зафіксовано 200 порушень, 334 - на тимчасово окупованих територіях Херсонської, Луганської, Запорізької та Донецької областей.

Про це заявила проєкт-менеджерка Кримського інституту стратегічних досліджень Ельміра Аблялімова-Чийгоз на пресконференції у Києві під час презентації сайту з документування порушень проти культурних цінностей на тимчасово окупованих територіях України, передає кореспондент Укрінформу.
"На сьогодні ми маємо досить велику базу даних проти культурної спадщини України. Загалом зафіксовано 534 порушення, здійснені російськими загарбниками. З них по Криму зафіксовано 200 порушень, 334 на тимчасово окупованих територіях Херсонської, Луганської, Запорізької та Донецької областей", - сказала вона.
Серед основних порушень, за словами Аблялімової-Чийгоз, є "привласнення об'єктів культурної спадщини, використання у мілітарних цілях, переміщення культурних цінностей з окупованих територій, грабунок музеїв, незаконні археологічні роботи, модифікація і перебудова пам'яток та деконтекстуалізація історичних об'єктів".
Експертка наголосила, що "масштаби культурних втрат, що завдала повномасштабна військова агресія Росії в Україні, можна порівняти з гуманітарною катастрофою, наслідки якої з кожним роком і з кожним десятиліттям відчуватимуться все гостріше". Саме тому на даному етапі найголовнішим завданням є системна робота з документування цих порушень, зазначила вона.
Під час пресконференції було презентовано оновлений сайт громадської організації "Кримський інститут стратегічних досліджень", де можна ознайомитися з задокументованими порушеннями проти культурної спадщини України.
Як повідомляв Укрінформ, Генеральний прокурор України Андрій Костін у Вашингтоні обговорив поглиблення співпраці з Федеральним бюро розслідувань США в питаннях протидії злочинам проти культурної спадщини.
Фото: atr.ua