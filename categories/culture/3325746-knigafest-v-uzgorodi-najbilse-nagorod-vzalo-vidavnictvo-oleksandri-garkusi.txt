Закарпатське "Видавництво Олександри Гаркуші", що спеціалізується на художніх та виданнях для дітей, взяло гран-прі та найбільше призів на щорічному книжковому фестивалі в Ужгороді "Книга-фест".

Про це повідомляє кореспондент Укрінформу із місця події.
На щорічному конкурсі фестивалю Книга-фест, де обирають найкращі книги, видані в області, "Видавництво Олександри Гаркуші" взяло чотири нагороди — зокрема, гран-прі конкурсу, а також відзнаки за найкращу дитячу, видання про мистецтво та кращий книжковий дизайн.

“У нас 2021-й — найгарячіший рік останнім часом, ще ніколи не видавали так багато книжок, можливо, це зв'язано із тим, що багато пишуть під час пандемії, а можливо й тому, що багато видавництв закрилися — загалом по Україні ця цифра складає біля 300 видавництв,” - відзначила в коментарі Укрінформу Олександра Гаркуша.

Нові книги на фестивалі представили й відомі письменники із Закарпаття. Мирослав Дочинець презентував добірку прислів'їв, приказок та народних афоризмів, які збирав протягом останніх 40 років. Називається нова книжка Дочинця “Сонце на крисані”.
Дитяча письменниця Галина Малик презентувала добірку власних та перекладів віршів Андрєя Усачова “Першокласні”, для школярів 1-4 класів, що навчаються за системою НУШ (нова українська школа).

Як повідомляв Укрінфом, цьогоріч фестиваль “Книга-фест” ювілейний та проводиться вдесяте протягом 1 та 2 жовтня. Фестивальне містечко працює в Ужгороді у парку Малий Ґалаґов біля будівлі Закарпатської обласної ради.
На фестивалі письменники презентують нові видання, роздають автографи.


Також триває книжкова лотерея та проводять комплектування бібліотеки для захисників України на сході нашої держави.

Фото Тетяни Когутич