Загиблому у Маріуполі від рук російських загарбників литовському кінорежисеру-документалісту Мантасу Кведаравічюсу присудили цьогоріч найвищу нагороду Литовської національної кінопремії Sidabrinė gervė - «Золотого лебедя».

Президент Володимир Зеленський у зверненні до учасників кінопремії запевнив, що українці пам’ятатимуть Мантаса Кведаравічюса як людину, яка підтримувала мистецтво заради життя, повідомляє Укрінформ із посиланням на пресслужбу глави держави.
«Почну це звернення з короткої, але дуже важливої цитати. «Якщо ми живемо в якомусь світі, чуємо якісь пісні або радіо, дивимось якесь кіно, це є всім тим, що створює нас, створює наш менталітет». Це слова Мантаса Кведаравічюса. Він сказав їх, коментуючи свій фільм, присвячений Маріуполю. Фільм, яким він хотів показати, як війна впливає на місто. Як війна змінює людей», - зазначив Президент.

Він підкреслив, що саме мистецтво, культура в усіх формах і всіма їхніми сенсами формують людей, освічують їх або навпаки – закривають у темряві й брехні. Зеленський переконаний, що це також може бути відповідальність – кіно, книжок, пісень і радіо, усього, що ми чуємо, бачимо, читаємо.
«Саме тому важливо нести правду. Важливо підтримувати мистецтво, яке для життя, а не для тих, хто хоче це життя знищити. Українці пам’ятатимуть Мантаса Кведаравічюса як людину, яка була саме такою. Він справді гідний «Золотого лебедя». Він цінував життя й завжди чітко висловлювався проти того, що загрожувало життю, на його погляд. А це був дуже уважний погляд», - наголосив Президент.
Він також закликав присутніх мати такий же уважний погляд і так само підтримувати життя.
«І щоб памʼятали про Україну, про Маріуполь і про те, що ця війна, яка забрала життя Мантаса, війна росії проти України, повинна закінчитися. Закінчитися якнайшвидше», - додав Зеленський.
В ОП розповіли, що проведення Литовської національної кінопремії Sidabrinė gervė відбувалося під патронатом Прем’єр-міністра Литовської Республіки Інгріди Шимоніте. Церемонія вручення нагород транслювалася наживо на національному телебаченні Литви.
Як повідомлялося, на початку квітня стало відомо про вбивство росіянами у Маріуполі литовського кінорежисера Мантаса Кведаравічюса. Спочатку повідомлялося, що в його машину влучила ракета. Згодом з'явилась інформація, що його захопили та вбили російські військові.
Фото: Анна Шакун