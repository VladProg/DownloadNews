Понад півсотні робіт двадцяти художників України німецького походження представлено на виставці "Зустріч поколінь" до 80-річчя депортації німецького населення до СРСР.

Експозицію розгорнуто в інформаційно-виставковому центрі "Бузок" під дахом Харківського національного академічного театру опери та балету імені Лисенка. Про це повідомляє кореспондент Укрінформу.
... Живопис, графіка, фото на полотні, ілюстрації до книг об'єдналися у представлених на виставці циклах робіт "Німецький Київ", "Німецька Одеса", "Німецький Дніпро". Серед авторів робіт - лауреат Шевченківської премії, заслужений художник України Віктор Севернєв з Миколаєва, заслужений художник України Гаррі Руфф із Макіївки, Галина Пензарєва-Мартін з Білої Церкви, Петро Алексєєв-Мартін з Хмельницького, Тетяна Юшко з Євпаторії, харків'яни Євген Карпенко-Фаст та Олена Ермантраут. У їхніх роботах відбилися почуття, навіяні пам'яттю про трагедію етнічних німців, вимушених з початку 40-х років, у період депортації, залишити рідні краї та стати вимушеними в'язнями трудових таборів у Сибіру та Заполяр'ї, працюючи по 16 годин на шахтах та копальнях, а також на будівництві народного господарства країни.






У Харкові відкрилася виставка художників України німецького походження / Фото: Редпост














































"Моя сім'я причетна до трагічних подій давніх років. Батько та два брати в результаті трудової мобілізації потрапили до "Челяблагу", працювали на відновленні заводів, евакуйованих із заходу країни. Батько помер від виснаження у віці 44-х років, старший брат Йоганн чи Ваня - у 23 роки Ще один брат - Семен - хоч і виїхав після трудового табору в Омську область, був змушений тривалий час відмічатись у комендатурі, пам'ять про депортацію назавжди залишиться в серцях українців-етнічних німців. Ми, як ніхто інший, прихильні до толерантності, поважаємо і цінуємо українську культуру та готові своєю творчістю, яка представлена ​​і на цій виставці, залишити у ній німецький слід", - каже голова Харківського товариства німців "Відергебурт" ("Відродження"), що об'єднує понад 200 етнічних німців, економіст за фахом Андрій Фукс.
За словами організатора виставки та автора проєкту "Зустріч поколінь" Ангелини Шардт (Миколаїв), нинішня виставка - третій числом показ творчості українських німців у Харкові: "Усього за 10 років реалізації проєкту у різних містах України та зарубіжжя, у тому числі, у Німеччині та країнах Балтії, показано понад півтисячі робіт художників-етнічних німців".
"Проєкт живе. Це наша данина пам'яті про трагедію депортації, коли з 1941 по 1944 рік понад 1,2 млн етнічних німців було репресовано, понад 800 тисяч депортовано, у тому числі 400 тисяч - у Казахстан, Сибір, ​​Воркуту, з них понад 300 тисяч загинули, і це більш як половина з тих, хто опинився в трудових таборах, на жаль, аж до 1974 року етнічні німці-громадяни СРСР не були реабілітовані, проте у виставки - позитивний настрій. Ми пам'ятаємо про минуле, живемо сьогоденням і думаємо про майбутнє", - наголосила Ангеліна Шардт.
На відкритті виставки пролунали вітання на адресу її організаторів від почесних гостей – представників влади Харкова та області, а також Генконсульства Федеративної Республіки Німеччина (Донецьк-Дніпро).
Виставка проходить з урахуванням вимог карантину та триватиме 10 днів.
Фото: Редпост