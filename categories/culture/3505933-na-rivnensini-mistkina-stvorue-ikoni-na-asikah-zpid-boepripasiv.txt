Оригінальні ікони, написані на дощечках із ящиків, в яких зберігалися бойові припаси, створює художниця з Рівненської області.

Про це на своїй сторінці у Фейсбуці повідомив голова ОВА Віталій Коваль, передає Укрінформ.
«Дивовижним іконописом займається наша землячка з Млинова Ніна Августін. Ящики для неї привозять волонтери з передової. Деякі – посічені осколками, інші пробиті кулями. Адже наші захисники наповнюють їх піском і використовують при обстрілах як щит. А тепер на дошках, понівечених війною, зображені лики святих та ангелів. На сьогодні художниця створила вже 6 таких образів. Один із них зараз на передовій», - зазначив Коваль.






На Рівненщині мисткиня створює ікони на ящиках з-під боєприпасів / Фото: Рівненська ОВА






















За його словами, ще одну роботу Ніна Августін передала на благодійність. Інші 4 ікони прикрашають Свято-Михайлівську церкву в Млинові. Художниця має бажання і надалі працювати у цьому напрямі. Жінка хоче показати, що те, що несло війну та смерть, може перетворюватися на духовність і життя.
24 лютого президент росії путін оголосив про початок повномасштабного вторгнення в Україну. Війська рф обстрілюють та руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.