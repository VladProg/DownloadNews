Виставка FOCUS - одна з основних світових подій, присвячених промоції кінолокацій та продакшен-сервісів з усього світу - відбудеться в Лондоні з 7 до 10 грудня 2021 року.

Як передає Укрінформ, про це повідомляє пресслужба Держкіно.
«Цьогоріч виставка FOCUS, міжнародний захід для професійної кіноспільноти, відбудеться у Лондоні вже всьоме. Головний її акцент – знімальні локації та пошук можливостей для міжнародного співробітництва. Основні відвідувачі – продюсери, режисери, локейшен-скаути та інші професіонали кіноіндустрії зі всього світу. За статистикою організаторів, у FOCUS щорічно бере участь понад 2 тисяч гостей, 50% з яких зазвичай проводять зйомки за межами своїх країн. Усе це робить захід надзвичайно цікавим і корисним для пошуку міжнародних партнерів для локальних проєктів», - ідеться у повідомленні.

Як зазначається, Україна є постійним учасником FOCUS з 2018 року, і після карантинної перерви повертається до Лондона наживо зі стендом, щоб презентувати сайт-каталог локацій, новостворену Асоціацію локейшен-менеджерів України, проєкти регіональних кінокомісій та інші ініціативи для промоції України як зручної локації для зйомок та надійного партнера для спільного кіновиробництва.

Організатори стенду – Українська кіноасоціація та Державне агентство України з питань кіно - запрошують представників аудіовізуальної індустрії долучитися до події.

Повідомляється, що Україна буде представлена офлайн-стендом 7-8 грудня, діджитал-стендом 7-10 грудня та презентацією в межах офіційної програми, що також транслюватиметься онлайн на діджитал-платформі FOCUS.

«Учасники виставки дізнаються про переваги виробництва кіно в Україні, адже сьогодні українські компанії з надання послуг у сфері кіновиробництва вважаються одними з найкращих у світі та все більше світових кінопрофесіоналів звертаються до послуг українських колег. Ми розповімо про наші сильні сторони – різноманіття локацій, професійні команди та державну підтримку галузі. А гості стенду зможуть побачити каталоги комплексних локейшен-скаутингів мальовничими куточками України 2020 та 2021 року, реалізованими Українською кіноасоціацією за підтримки Держкіно України та професійним каталогом львівських локацій для зйомок – Lviv Location Guide», - інформують організатори.
Вони зауважують, що FOCUS 2021 відбудеться не тільки наживо, а й онлайн, тож всі учасники можуть зареєструватися безкоштовно за посиланням. Онлайн-учасники отримають доступ до списку рекомендованих контактів, зможуть створювати чати та організовувати відеодзвінки, вести власний графік зустрічей та переглядати події.
Фото: usfa.gov.ua