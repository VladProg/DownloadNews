Книга «ЙБН БЛД РСН» з історіями 67 авторів про війну, видана письменником Мартином Якубом, під час благодійних лотерей зібрала для потреб ЗСУ понад 550 тис. грн.

Про це Мартин Якуб розповів кореспондентові Укрінформу.
«Сама ідея книги виникла у жовтні, а аукціони розпочалися наприкінці минулого року. Кожен автор, який розігрував цю книжку, надсилав кошти підрозділам ЗСУ та волонтерам, котрим довіряє. Загалом вдалося зібрати понад 550 тис. грн», - розповів Якуб.
За словами письменника, на лотереї свого примірника він зібрав понад 20 тис. грн. Усі кошти спрямував на допомогу 95-й окремій десантно-штурмовій бригаді.
Якуб оголосив перепродаж книги з масовим накладом. Усі 100% зібраних від замовлення книги грошей письменник спрямує на ЗСУ.
Як повідомляв Укрінформ, український письменник Мартин Якуб, автор детективних романів «Мертві моделі» та «Не твоє собаче діло», видав книгу «ЙБН БЛД РСН», в якій зібрані історії 67 авторів із їх рефлексіями на війну. Мета виходу книги – це допомога ЗСУ. 67 примірників автори продадуть у лотереї, а всі кошти передадуть українським захисникам.