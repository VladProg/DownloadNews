Українські молоді митці відсьогодні можуть подати заяви на отримання президентської стипендії.

Як передає Укрінформ, про це Міністерство культури та інформаційної політики повідомляє у Телеграмі.
“Молоді митці отримали можливість здобути стипендію Президента України у 2023 році. Держмистецтв організовує в установленому порядку роботу з надання стипендій Президента України для молодих письменників і митців у сфері музичного, театрального, образотворчого, хореографічного та естрадно-циркового мистецтва”, - йдеться у повідомленні.
Президентську стипендію можуть отримати митці віком від 14 до 35 років (на момент подачі заявки), які мають творчі досягнення.
Документи на участь у відборі кандидатів приймаються з 1 серпня до 1 жовтня цього року.
Деталі опубліковані на сайті Держмистецтв.
При виникненні питань щодо подачі документів слід ознайомитися з відео.
Як повідомляв Укрінформ, 27 липня у МКІП поінформували, що благодійна організація "Фундація Гнатишина" із Канади оголосила програму підтримки українських митців. Фонд започаткував програму із 20 нагород по 10 тисяч доларів.