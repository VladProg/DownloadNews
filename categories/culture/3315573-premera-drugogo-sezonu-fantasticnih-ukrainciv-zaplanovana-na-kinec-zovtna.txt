Прем’єра другого сезону проекту «Фантастичні українці» - документального серіалу про сучасну українську культуру, запланована на кінець жовтня.


Про це Укрінформу повідомили організатори проєкту.



«Цього разу до циклу фільмів увійдуть епізоди про моду та танці. В основі картин – історії представників індустрії, які переосмислюють традиційні поняття етномотивів і популяризують сучасну українську культуру далеко за її межами», - розповіли організатори.
Проєкт «Фантастичні українці» реалізується за підтримки Українського культурного фонду і кожний його епізод досліджує національний артконтекст та трансформацію мистецьких напрямків, що відбулись за останні десятиріччя, у форматі інтерв’ю з представниками індустрій.
Перший сезон циклу, присвячений музиці, кіно, літературі та візуальному мистецтву, вийшов на екрани 19 листопада 2020.
Наразі оголошено про завершення другого сезону зйомок документальних стрічок про сучасне українське мистецтво.
Серія про моду поєднає в собі інтерв’ю засновників локальних брендів та дизайнерів, які представлені в програмі світових Тижнів моди, створюють колаборації з Jacquemus, PepsiCo та вбраннях яких можна зустріти перших леді світу, Селін Діон, Беллу Хадід, Кендалл Дженер, Коко Роша, Дуа Ліпу та багатьох інших. За останнє десятиріччя саме вони змінили сприйняття української моди – від впровадження понять мінімалізму та sustainability до присутності вітчизняних брендів на полицях міжнародних магазинів та ритейлів.
Участь у зйомках взяли близько двадцяти хедлайнерів модної індустрії, зокрема: Ірина Данилевська (співзасновниця Ukrainian Fashion Week), Лілія Пустовіт (POUSTOVIT), Ксенія та Антон Шнайдери (KSENIASCHNAIDER), Лілія Літковська (Litkovskaya), Світлана Бевза (BEVZA), Аліна Очеретяна (Kachorovska), Ірина Василевська та Тарас Шевчук (Syndicate), Олег Мороз (Riot Division).
Цей фільм розповість про видатних хореографів та представників різних танцювальних стилів сучасності, кожен з яких отримав особливе визнання в Україні та за кордоном. Герої епізоду створюють постановки для танцювальних телешоу, підкорюють журі на міжнародних змаганнях, виступають на головних світових сценах разом з Мадонною, проте передусім – трансформують бачення танцю в Україні, розвиваючи його як окремий напрямок і повноцінну професію. Героями картини стали Дмитро Монатик, Костянтин Томільченко, Гурт KAZAKY, Олексій Тютюнник, Олена Шоптенко, Денис Стульніков, Руслан Махов, Анастасія Харченко, Анатолій Сачівко, Олександр Бобік.