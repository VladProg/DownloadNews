Для вшанування режисера світової слави, львів’янина Романа Віктюка Перший театр у Львові організовує вечір пам’яті та виставку з особистими речами Маестро.

Про це кореспондентові Укрінформу повідомили в пресслужбі театру.
«17 листопада – роковини смерті Романа Віктюка. 17 грудня – 1 рік і 1 місяць від дня смерті. Для Романа Віктюка Перший театр - це початок і кінець. Тут він починав свою кар'єру як актора та режисера, тут він завершив свій життєвий шлях... Львів став точкою відправлення та повернення для легенди світового театру. Але завжди, за будь-яких обставин і в будь-якому місці, Віктюк говорив про те, що він українець і львів’янин», - зазначають організатори.
У театрі інформують, що 17 грудня, об 11.00 в церкві святого Андрія (пл.Соборна, 3-А) відбудеться поминальна літургія. Саме в цю церкву ходив Роман Григорович, коли бував у місті. Опісля літургії – автобусний трансфер на Личаківське кладовище, де пройде молитовний чин біля гробівця (склеп - ред.) родини Віктюків.
О 17.00 у фоє другого поверху Першого театру (вул. Гнатюка, 11) буде представлена виставка "Браво, Віктюк!". Відтворення робочого місця, знамениті піджаки, численні фото з постановок різних періодів, оригінали архівних фото, "стіл запахів" та загальна атмосфера дозволять ще ближче познайомитись з Романом Віктюком та відчути його «повсякденність».
«Виставка - це спроба перенестись у світ творчості Віктюка, де тонка межа між болем від втрати та очікуванням виходу Маестро на поклони стерта зануренням у його театральний простір», - додають організатори.
О 18.00 на сцені Першого театру відбудеться вечір спогадів. У камерній атмосфері друзі та колеги згадуватимуть історії знайомства та роботи з театральним режисером, а вирізки з відеоінтерв'ю різних періодів та фрагменти постановок нагадають всім про те, якою непередбачуваною та цікавою людиною був Роман Григорович.
Вхід на відкриття виставки вільний. Вхід на вечір спогадів – вільний, за попередньою реєстрацією.