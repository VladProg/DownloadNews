Вийшов проєкт - цикл із 12 відео «Справжній український побут», що розповідає про побутові й естетичні потреби українців у давні часи.

Про це повідомляє пресслужба Державного агентства з питань мистецтв та мистецької освіти у Фейсбуці, передає Укрінформ.
«Справжній український побут» – це цикл із дванадцяти відео. У кожному епізоді циклу представлені унікальні побутові предмети: скриня, «павук», килим, скульптури, народна ікона, народна картина, обрядовий посуд, гутне скло, рушники, глеки, мисник, свічник», - йдеться в повідомленні.
Зазначається, що протягом циклу відео глядачі дізнаються про магічні обереги, поширені художні народні сюжети, загадки ікон з усміхненими святими. Водночас автори фільму повідомляють про те, у яких регіонах України побутували ті чи інші вироби, з яких матеріалів вони виготовлялися, як називали майстрів.
«Справжній український побут» розказує про косівську кераміку, що внесена до списку нематеріальної культурної спадщини ЮНЕСКО, і гончарні традиції Опішні, яку називають «українським Римом», - анонсує Держмистецтв у дописі.
Проєкт відіграє важливу культурно-просвітницьку й інформаційну роль, бо через предмети побуту показує красу й самобутність розмаїтої культури українського народу, який бореться нині за свободу всього цивілізованого світу, долаючи імперське, колоніальне зло.
Відео створила компанія FILM.UA Group.
Як повідомляв Укрінформ, один з епізодів документального циклу про діячів-українців присвятили уродженцю Чугуєва - художнику Іллі Рєпіну, привласненого російською культурою.