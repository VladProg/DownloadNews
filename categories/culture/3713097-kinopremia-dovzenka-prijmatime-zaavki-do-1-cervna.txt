Завершується приймання заявок на здобуття Державної премії України імені Олександра Довженка 2023 року.

Як передає Укрінформ, про це Державне агентство України з питань кіно повідомляє у Фейсбуці.
Премія, що носить ім’я видатного українського кінорежисера і письменника Олександра Довженка, присуджується за видатний внесок у розвиток українського кіномистецтва як окремим кінематографістам, так і творчим колективам щорічно до 10 вересня.

У Держкіно нагадали, що колектив, який висувається на здобуття премії, не може перевищувати п’яти осіб і повинен включати лише тих авторів, чий творчий внесок був найбільш визначним.
Також премія може бути присуджена громадянам України та інших держав і особам без громадянства.
Щороку присуджується лише одна премія.
“Твори, раніше відзначені або висунуті на здобуття Національної премії України імені Тараса Шевченка, на здобуття Державної премії України імені Олександра Довженка не висуваються. Одна й та ж кандидатура не може одночасно висуватися на здобуття Державної премії Довженка по двох і більше творах”, - зазначили у Держкіно.
Повторно премія може бути присуджена митцеві за наявності нових визначних досягнень у галузі кіномистецтва, але не раніше, ніж через п’ять років після попереднього присудження.
Подання творів здійснюють Міністерство культури та інформаційної політики України, творчі спілки, кіно-, теле-, відеостудії, мистецькі заклади й наукові установи, громадські організації, редакції газет і журналів.
Твори, висунуті на здобуття премії, подаються до Комітету з Державної премії України імені Олександра Довженка разом з листом, підписаним керівником організації, яка висунула твір. У листі зазначаються: автор (автори), назва твору, рік його створення, кіностудія або інша організація, де створено фільм, загальна оцінка твору (творчості автора) та мотивація висунення на здобуття премії.
До листа додаються: довідка про життя і творчість осіб, висунутих на здобуття премії; протокол засідання організації, на якому було прийняте рішення про висунення твору (автора) на здобуття премії; відгуки преси.
Твори й документи приймаються Комітетом з Державної премії України імені Олександра Довженка до 1 червня 2023 року за адресою: 02156, Київ, вулиця Кіото, 27, Державне агентство України з питань кіно, кабінет 415, контактний телефон: (044) 33-44-240.

Як повідомляв Укрінформ, українські фотографи Євген Малолєтка та Мстислав Чернов за знімок з Маріуполя здобули цьогорічну Пулітцерівську премію - найпрестижнішої нагороди у сфері медіа. Нагорода також присуджена відеопродюсерці Василисі Степаненко.