У галереї "Хлібня" національного заповідника "Софія Київська" відкрилася виставка про український весільний обряд.

Захід організований Національним музеєм народної архітектури та побуту України, повідомляє кореспондент Укрінформу.
За словами організаторів, виставка присвячена одному з найважливіших та найколоритніших обрядів українців – весіллю. Протягом століть структура весільного обрядодійства у своїй основі залишалася незмінною – з чітко визначеною послідовністю дій, кожна з яких була важливою.






У Софії Київській відкрилася виставка про український весільний обряд / Фото: Володимир Тарасов, Укрінформ









































































Головними героями під час нинішнього заходу стали сімейні пари, які уклали шлюб 24 лютого, і багато з них наразі перебувають на військовій службі. Як зауважила генеральна директорка НМНАПУ Оксана Старак-Повякель, аби зібрати подружжя, довелося писати листа особисто Головнокомандувачу ЗСУ Валерію Залужному. "І Головнокомандувач дав відповідні розпорядження. І ці пари, що побралися 24 лютого, дістали змогу приїхати в Київ на відкриття виставки", - сказала вона.


Захід супроводжувався перформансом, під час якого було відображено всі традиційні етапи весілля та супровідні обряди: вечорниці, сватання, коровайний обряд, дівич-вечір, посад та перейму.
До вечорниць долучився міністр культури та інформаційної політики Олександр Ткаченко. На "юнацьких забавах", у яких, за словами міністра, він не вперше бере участь, йому напророчили "ладне й згодне керівництво у мирній Україні" по книзі "Слово батьків з усіх віків".
Безпосередньо реконструювали весільний обряд Святослав Фурсін і Ярина Ар'єва, одягнені у традиційні костюми Рівненщини. Вони одними з перших одружилися в день початку повномасштабного російського вторгнення, а наступного дня поповнили лави тероборони Київщини.


"Вінчання дало того янгола-охоронця, який дійсно захистив нашу сім'ю в дуже важкий час, бо на другий день після нашого весілля чоловік поїхав на оборону Києва, в Гостомель", - сказала Ар'єва.
Усі обряди супроводжувалися народними піснями у виконанні етногуртів "Королівна" та "Володар", гурту "Баламути".
Весільні артефакти експонуються у чотирьох залах. У першій, де відтворили сільські вечорниці, представлено картини художників ХХ ст., зокрема, Маріїї Приймаченко, Ганни Ісаєвої - Шаповал, Федора Панка, Михайла Онацького й Катерини Машковської-Кайдаш, де зафіксовано усі етапи весільного дійства. У другій окрім картин демонструються фотографії молодят у день весілля і зразки вбрання. У третьому приміщенні артпростору, де "видавали заміж молоду", можна також побачити традиційну весільну випічку, зокрема коровай, "голубів", "медяники", "шишки". У четвертій залі відвідувачі "відсвяткували весілля" в оточенні сучасних історій кохання військовослужбовців. Там присутні засвідчили обряд краяння короваю.
"Ми сьогодні відтворили архаїку - те, з чого наші традиції виникли. Усе це так чи інакше присутнє сьогодні в трансформованому вигляді, бо всі традиції розвиваються", - наголосила директорка Музею просто неба в Пирогові.