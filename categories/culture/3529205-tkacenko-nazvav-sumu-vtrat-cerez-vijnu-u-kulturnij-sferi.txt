Для культурної сфери загальні збитки від війни становлять близько 5-6 мільярдів євро.

Про це сказав міністр культури та інформаційної політики Олександр Ткаченко в ефірі телемарафону, передає Укрінформ.
"Ми обрахували загальні збитки по культурній сфері, включно з культурною спадщиною, це близько 5-6 млрд євро. Вона (ця сума - ред.) включає як руйнації, так і необхідність підтримки наших культурних діячів, і подальшої відбудови пам'яток. Ми розділяємо ці кошти на загальний фонд і негайний, це близько 10%, тобто 500-600 млн євро", - сказав Ткаченко.
Він зазначив, що від війни вже постраждало понад 350 культурних пам'яток. За його словами, значна частина з них є сакральними пам'ятками.
Як повідомлялося, Міжнародна рада з охорони пам'яток та історичних місць і Міжнародний центр з дослідження, збереження та реставрації культурних цінностей допомагатимуть Україні в збереженні культурної спадщини.
Фото: Viacheslav Chaus. Facebook