Команда проєкту "Книжки без кордонів" систематизувала всю інформацію про українськомовні видання, доступні у 30 країнах, у візуалізованих пам'ятках.

Про це повідомляє Міністерство культури та інформаційної політики у Фейсбуці, передає Укрінформ.
"Аби полегшити українцям, які перебувають за кордоном, доступ до книжок українською мовою, команда проєкту створила низку візуалізованих пам’яток, кожна з яких присвячена окремій країні, де можна знайти інформацію, акумульовану УІК та МЗС України", - йдеться в повідомленні.
Візуальні гіди були створені для 30 країн, зокрема Австрії, Болгарії, Великої Британії, Грузії, Данії, Естонії, Ізраїлю, Італії, Йорданії, Литви, Латвії, Марокко, Молдови, Нідерландів, Німеччини, Норвегії, Польщі, Румунії, Словаччини, Туреччини, Франції, Чехії, Чорногорії, Швейцарії, Швеції, Японії та ін.
За відсутності певної країни в переліку команда проєкту рекомендує звернутися до місцевих бібліотек, де зазвичай з увагою реагують на потреби читачів.
Якщо місцеві книгозбірні висловлять бажання закупити українські книжки, можна скористатися каталогом актуальної літератури для дітей і дорослих, наданим Українським інститутом книги.
За кордоном українці можуть долучитися до проєкту "Українським дітям – українську книгу!", започаткованим Держкомтелерадіо спільно з Офісом Президента та МКІП.
"Книжки без кордонів" реалізує УІК під патронатом першої леді Олени Зеленської спільно з МКІП та Міністерством закордонних справ. У межах цього проєкту кожна закордонна громада може самотужки зібрати кошти й надрукувати книжки з макетів, наданих українськими видавцями, або закупити готові книжки в українських дистрибуторів.