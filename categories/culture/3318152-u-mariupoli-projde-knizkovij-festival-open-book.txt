У Маріуполі 24-26 вересня пройде книжковий фестиваль Open Book.

Про це кореспонденту Укрінформу повідомили в Маріупольській міській раді.
«Однією з найочікуваніших подій цього року для нашого міста є книжковий фестиваль Mariupol Open Book. Цього разу він проходить в рамках проєкту «Маріуполь. Велика культурна столиця України». Цей фестиваль пройде 24-26 вересня, він має дитячу, підліткову та дорослу програми», - поінформували в міськраді.
Там зазначили, що заплановано понад 60 літературних подій, гостями яких стануть блогери, журналісти, видавці та ілюстратори.

Головними локаціями стануть Театральна площа у центрі міста, культурно-туристичний центр «Вежа», мультимедійний простір SPALAH та бібліотека ім. Короленка. У Театральному сквері встановлять сцену з вечірньою програмою літературних зустрічей і музичних заходів. Також на проспекті Миру 30 українських видавництв представлять книжкові новинки.
Три дні фестивалю включатимуть зустрічі з письменниками, поетами, також будуть лекції, презентації, майстер-класи та ще багато цікавого, що пов’язано з літературним та письменницьким всесвітом.
Так, в перший день фестивалю для дітей запланована зустріч з письменницею Лесею Вороніною, читання дитячих віршів від Івана Андрусяка, казкотерапія на основі книги Катерини Єгорушкіної та інші. Також пройде майстер-клас зі створення коміксів та майстер-клас по книзі Моніки Утнік-Стругала «Коли настає ніч» від «Видавництва Старого Лева», показ відеопроєкту «# Живі письменники» та багато іншого, зазначили в міськраді.