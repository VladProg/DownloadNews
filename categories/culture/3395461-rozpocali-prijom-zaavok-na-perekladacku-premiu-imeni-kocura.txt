Державне агентство з питань мистецтв та мистецької освіти оголосило конкурс на здобуття премії імені Григорія Кочура 2022 року.

Як передає Укрінформ, про це повідомляє пресслужба агентства.
«Документи на здобуття премії подаються з 1 лютого до 1 червня 2022 року», - ідеться в повідомленні.
Як зазначається, Премія присуджується щорічно 17 листопада до дня народження Григорія Кочура на конкурсних засадах громадянам України за кращі переклади українською мовою визначних творів світової поезії та вагомі перекладознавчі праці в царині українського художнього перекладу.
Грошова винагорода до премії виплачується у розмірі 20 тисяч гривень.
Подаватися на премію можуть письменники, перекладачі, сценаристи, драматурги, які є громадянами України.
На здобуття премії висуваються нові оригінальні твори авторів або колективу авторів, опубліковані (оприлюднені) у завершеному вигляді протягом останніх п'яти років, але не пізніше ніж за півроку до їх висування на здобуття премії.
Пропозиції подаються на адресу Держмистецтв творчими спілками, асоціаціями, науковими, національно-культурними, національно-просвітницькими товариствами, літературними об'єднаннями, редакціями періодичних видань, видавництвами, громадськими об'єднаннями, що здійснюють діяльність у сфері культури, вченими радами закладів вищої освіти та наукових установ.
Детальніше - на сайті Держмистецтв.
Як повідомляв Укрінформ, 8 - 10 жовтня 2021 року в Києві та Ірпені відбувся Третій Міжнародний фестиваль письменників-перекладачів «Кочур-Фест», який увійшов у список найпрестижніших літературних фестивалів Європи.