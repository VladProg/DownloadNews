3D-копії знаменитого "бородянського півня" з розписом у стилі робіт видатних митців будуть подаровані провідним музеям світу, серед яких Centre Pompidou, Prado, MoMA, Whitney, Guggenheim, New Museum of Contemporary Art, задля зміцнення культурних звʼязків між націями.

Як повідомляє кореспондент Укрінформу, нову колекцію творів цифрового мистецтва – Incredible Rooster - від найбільшого благодійного NFT-проєкту України - META HISTORY museum - було представлено на онлайн-заході.
Захід відбувся за участю міністра культури та інформаційної політики України - Олександра Ткаченка, міністра культури Латвії Науріса Пунтуліса, директорів Латвійського національного художнього музею та НАМУ, а також відомого латвійського митця Гінтса Габранса.
Міністр Ткаченко зазначив, що “неймовірний півень” - ще один спосіб комунікації через мистецтво з мільйонами відвідувачів провідних музеїв, зі спільнотою, яку вони обʼєднують навколо.
“Ці люди, як ніхто інший, сприйнятливі до візуальних образів. Тому саме їм варто наочно на прикладі півня показати, як різні культури здатні взаємно збагачувати одна одну. Ось ми поєднуємо відомий кожному українцю символ, доповнюємо його творами видатних митців з інших країн - і отримуємо абсолютно новий твір мистецтва. Так само у будь-якій сфері Україна, наші люди можуть привнести у світовий контекст нові досягнення, відкриття, твори мистецтва. Ми просто зараз це демонструємо, створюючи їх. Але важливо, щоб світ зробив крок назустріч, прийнявши їх та підтвердивши, що це потрібно і важливо. Тому так необхідна наша участь у сьогоднішній події і привітання перших представників музеїв, що прийняли NFT”, - сказав він.
Варто зазначити, що для кожного з 14 музеїв створено унікальний NFT, розписаний в стилі однієї з кращих картин його експозиції на 3D-моделі "бородянського півня". Це цифрова копія знаменитого керамічного виробу, що став символом української стійкості та витримки.
Розпис 3D-моделі повторює картини таких відомих художників, як Жан-Мішель Баскія, Ієронім Босх, Джексон Поллок, Герхард Ріхтер, Такаші Муракамі, Ів Кляйн, Андреас Гурскі. Кожен півень буде подарований музею, де зберігається оригінал картини.
Першими музеями, які приймуть подарунок від META HISTORY, стали Латвійський національний художній музей ― найбільше зібрання професійного мистецтва Латвії - та Національний художній музей України ― провідна державна колекція національного мистецтва в Україні.
Міністр культури Латвії Науріс Пунтуліс наголосив на повній підтримці України та українського народу.
“Ми не повинні втрачати фокус і не можна забувати про те, що відбувається в Україні”, - сказав він.
Своєю чергою директор Латвійського національного художнього музею Мара Лаце наголосила, що з рештою світу музей засуджує російську агресію та воєнний напад на Україну.
За її словами, приймаючи цей подарунок, “ми насамперед зміцнюємо наші зв'язки з Україною як частиною вільного світу”. А завдяки META HISTORY мистецтво може бути представлене будь-де, будь-коли і звертатися до будь-кого, хто розуміє його мову.
Основою для розпису латвійського півня стала робота відомого сучасного латвійського художника ― Гінтса Габранса. Його твори експонуються в багатьох музеях світу. Відтепер один з них представлятиме не лише латвійське мистецтво, а й об'єднання української та латвійської культурної спадщини.
“Я вважаю за честь бути одним з тих, чия творчість надає цьому проєкту силу донести його послання до людей по всьому світу”, ― сказав Габранс, чия робота була використана при створенні NFT.
Генеральний директор Національного художнього музею України Юлія Литвинець підкреслила, що завдяки технологіям сьогодні можна комунікувати зі світом без кордонів.
Варто зазначити, що захід було організовано у віртуальному просторі. Усі присутні могли побачити віртуальну виставку NFT з колекції Incredible Rooster.
NFT, що складають колекцію Incredible Rooster, з'являться на сайтах музеїв, щоб привернути увагу поціновувачів мистецтва до культурного символу української боротьби. Натиснувши на банер з експонатом, можна буде перейти на сторінку з експозицією NFT та інформацією про те, як допомагає META HISTORY ― найбільший благодійний NFT-проєкт в Україні.
Як повідомлялося, керамічний півник, який чудом уцілів у розбомбленому росіянами будинку в Бородянці на початку повномасштабного вторгнення російських військ в Україну став символом незламності українського духу.
Фото кореспондентки «Суспільного» Єлизавети Серватинської, на якому серед зруйнованої багатоповерхівки залишилась тільки кухонна шафка з посудом, облетіло весь світ. Як з’ясувалось, куманець на шафці у вигляді півника – це виріб Васильківського заводу майоліки.