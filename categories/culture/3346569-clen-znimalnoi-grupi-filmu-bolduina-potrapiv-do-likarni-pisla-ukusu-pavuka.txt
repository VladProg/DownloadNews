Освітлювач Джейсон Міллер, член знімальної групи фільму Rust ("Іржа"), зйомки якого були припинені після нещасного смертельного випадку за участі актора Алека Болдуїна, потрапив до лікарні після укусу павука.

Як передає Укрінформ, про це повідомляє Sky News.
Міллер, який зокрема займався освітленням на знімальному майданчику фільму "Іржа", перебував на знімальному майданчику, коли його вкусив коричневий павук-самітник - отруйний павук, який живе у Північній Америці.
Чоловіка одразу госпіталізували. У нього діагностували симптоми некрозу руки та сепсис.
Зазначається, що в Інтернеті вже організований збір коштів на лікування Міллера.
Як повідомляв Укрінформ, 21 жовтня під час зйомок художнього фільму Rust ("Іржа") у штаті Нью-Мексико відомий актор та продюсер Алек Болдуїн випадково вбив оператора - 42-річну Галину Гатчінс (Андросович), яка мала українське походження. Окрім того, поранення зазнав 48-річний режисер Джоел Соуз.
Болдуїн вистрілив з реквізитної зброї, що мала бути заряджена холостим набоєм. Матеріали слідства свідчать про те, що помічник режисера Дейв Голлс передав зброю Болдуїну, запевнивши його у тому, що вона не заряджена бойовими набоями.
Фото: Santa Fe New Mexican