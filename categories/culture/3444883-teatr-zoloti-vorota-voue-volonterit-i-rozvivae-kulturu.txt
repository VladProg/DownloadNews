Команда Київського академічного театру «Золоті ворота» воює, волонтерить і розвиває українську культуру.

Про це Укрінформу розповіла директорка-художня керівниця театру Ксенія Ромашенко.
«Під час повномасштабної агресії Росії проти України ми маємо давати відсіч ворогу на всіх фронтах. Наш фронт — культурний. Ми об’єднуємось і діємо заради перемоги і нашої країни! Міжнародні партнери розуміють і підтримують. Ми будемо розвивати і боронити українську культуру і підтримувати митців», — сказала Ромашенко.
Наразі вона перебуває у відрядженні у Литві, займається підтримкою українських театральних діячів під час війни, стала співорганізаторкою платформи Ukrainian artistic task force, організувала інсталяцію в Алітуському міському театрі (триватиме до 16 квітня), організувала благодійний показ вистави «Маріте» з метою збору коштів для потреб України.
Актриса театру «Золоті ворота» Віталіна Біблів розповіла, що коли все почалося, вона насипала мішки з піском для блокпостів. Потім, коли ще були повні сховища, рахувала людей, була там кимось на зразок коменданта; нині домовляється про аптечки, жилети. Начитує аудіоісторіїї саркастичного характеру, а Баба Наташа (один з комічних персонажів Біблів) збирає гроші на ЗСУ.Допомагала з евакуацією стареньких з геронтолонічного пансіонату.

Помічниця режисера Анна Ковтуненко зараз волонтерить у Львові, плете сітки в OpenLab, відвідує військовий госпіталь, щоб морально і фізично допомогти пораненим солдатам, які повернулися з передової.
Актриса театру Ірина Гришак займається координацією і збором коштів на амуніцію, паливо волонтерам, їжу і сітки.
Актриса театру Катерина Вишнева волонтерить, уже майже місяць читає онлайн-книжки дітям, щоб вони слухали не тільки сирени, бо знає по собі, що немає іноді ресурсів бути супермамою і читати вголос дитині на ніч. «Тож я роблю це за них. Займаюся саме дітьми, які евакуйовані зі сходу України. Купували їм іграшки і речі», — розповіла актриса.
Актор театру Андрій Поліщук зараз перебуває в територіальній обороні. Актор театру «Золоті ворота» Володимир Ковбель та звукооператор Дмитро Солодкий боронять країну у ЗСУ.
На фото Володимир Ковбель