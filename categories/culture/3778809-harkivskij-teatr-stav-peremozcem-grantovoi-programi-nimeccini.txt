Харківський державний академічний український драматичний театр ім. Шевченка став одним із переможців грантової програми Німеччини та отримає 25 тис. євро на проєкт «Шевченко 2.0».

Про це повідомила пресслужба Харківської обласної військової адміністрації, передає Укрінформ.
“Харківський державний академічний український драматичний театр ім. Шевченка готується до нового проєкту: «Шевченко 2.0». Його реалізують завдяки перемозі в грантовій програмі «Стабілізаційний фонд культури та освіти 2023 Федерального міністерства закордонних справ Німеччини та Goethe-Institut»”, - йдеться у повідомленні.
Загалом на грант було подано близько 550 заявок зі всієї України. Переможцями оголошено близько 60 проєктів. Театр ім. Шевченка став єдиним переможцем цієї програми з харківських державних і комунальних закладів.
Як зазначають у театрі, музичну виставу створять у сучасній візуальній та аудіальній естетиці за спеціально написаним лібрето.
Окрім трупи Харківського театру ім. Шевченка, до складу постановчої групи також увійдуть незалежні митці з Харкова та Києва: драматург Дмитро Терновий, автор поетичної адаптації Борис Гриньов, режисер Олександр Ковшун, художник Костянтин Пономарьов, виконавець головної ролі – співак EL Kravchuk.
Прем’єра має відбутися до завершення сезону 2023/2024.
Як повідомлялося, у Львівській національній опері відбулася прем'єра театралізованого музичного дійства «Псальми війни».
Фото: ХОВА