Стрічка Антоніо Лукіча «Люксембург, Люксембург» зі зборами у понад 25 млн гривень увійшла до списку 10 найкасовіших українських фільмів часів Незалежності.

Про це повідомляє пресслужба Державного агентства з питань кіно у Фейсбуку, передає Укрінформ.
«Бокс-офіс фільму перетнув позначку у 25 млн 361 тисячу гривень і увірвався на 10-ту позицію найкасовіших стрічок українського прокату, посунувши з неї «Секс і нічого особистого», - йдеться в повідомленні.
У центрі сюжету стрічки історія братів-близнюків, які дізнаються, що у Люксембурзі захворів їхній давно зниклий батько. Вони вирушають у подорож, аби побачити його востаннє.
У травні 2022 року «Люксембург, Люксембург» став одним з п'яти учасників програми підтримки міжнародної промоції українських фільмів «proMOTION», започаткованої Українським інститутом.
Фільм створено за підтримки Держкіно.
Як повідомляв Укрінформ, станом на 25 квітня стрічку «Люксембург, Люксембург» переглянули майже 100 тисяч глядачів.