В Ужгороді два піаністи зібрали на ЗСУ майже 10 тисяч гривень на вуличному концерті.

Про це повідомили в Фейсбуці Ужгородської міської ради, передає Укрінформ.
"9280 гривень зібрали сьогодні двоє молодих музикантів на благодійному концерті в Ужгороді - у межах проєкту «Мелодії над Ужем» на набережній Незалежності лунала фортепіанна музика", - йдеться в повідомленні.

Зазначається, що розпочав вечір Олександр Порада – надзвичайно талановитий виконавець, власник музичної студії звукозапису, неодноразовий лауреат різноманітних конкурсів та гран-прі. Він закінчив Ужгородський музичний фаховий коледж імені Дезидерія Задора, зараз навчається в Академії культури і мистецтв. Його викладачка – заслужена працівниця культури України Олеся Глуханич - також була присутня на концерті.
Музикант чуттєво зіграв власні кавери на українські пісні, виконав багато хітів у власній обробці. Присутні мали можливість насолодитися віртуозною грою музиканта, неперевершеною гармонією звуків, яка наповнила серця радістю та спокоєм.
"Другий учасник благодійного концерту – 16-річний Костянтин Варга. Костянтин розпочав свій шлях гри на фортепіано, займаючись самостійно, і менш ніж за три роки зумів досягнути хороших результатів. Минулого року вирішив вступити до Ужгородського музичного фахового коледжу імені Дезидерія Задора, зараз – студент 2-го курсу фортепіанного відділу. Його викладачка – заслужена працівниця культури України, викладач-методист Маріанна Сокач. Юний піаніст виконав на улюбленому інструменті твори класичної музики", - повідомили в міській раді.
Уточнюється, що зібрані кошти передадуть «Руху підтримки закарпатських військових» для захисників.
Фото: Фейсбук Ужгородської міської ради