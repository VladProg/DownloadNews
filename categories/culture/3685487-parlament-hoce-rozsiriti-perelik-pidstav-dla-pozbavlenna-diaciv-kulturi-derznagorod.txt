Верховна Рада підтримала у першому читанні законопроєкт, який передбачає підстави для надання і позбавлення діячів культури державних нагород.

Про це повідомив депутат від "Слуги народу" Павло Фролов у Телеграмі, передає Укрінформ.
Згідно з пояснювальною запискою, відповідним законопроєктом (№8374) уточнюється перелік видатних заслуг для розвитку культури України, за які працівники культури можуть отримати державну відзнаку. Водночас зауважується, що у випадку "вчинення діянь, які роблять негідним державної нагороди, особа, нагороджена державною нагородою, може бути її позбавлена".
Відповідно до акту, розширюється коло підстав для позбавлення державних нагород осіб, які вчинили негативні діяння. Уповноважені органи влади можуть позбавити діячів відзнак за двома критеріями. Зокрема, за рішенням (обвинувального вироку) суду щодо тяжких та особливо тяжких злочинів, а також кримінальних правопорушень, що стосуються злочинів проти основ національної безпеки України, правопорушень проти миру, безпеки людства та міжнародного правопорядку. Позбавити відзнаки зможуть і на підставі санкції про позбавлення державної нагороди, відповідно до санкційного законодавства.
Як повідомляв Укрінформ, Рада планує законодавчо розділити культурні і соціальні заклади й послуги.