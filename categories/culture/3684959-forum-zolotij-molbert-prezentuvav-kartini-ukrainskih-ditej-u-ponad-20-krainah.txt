Виставковий проєкт «Естафета миру», який започаткував БФ «Львівська дитяча галерея» у лютому 2022 року у межах заходів ХХ Міжнародного форуму дитячого мистецтва «Золотий мольберт», вже представили у понад 20 країнах.

Про це повідомляє Львівська ОВА, передає Укрінформ.
«У 2022 році експозиції виставок дитячого мистецтва відбулися у галереях та музеях 16 країн світу. Цього року виставки вже відбулися в США, Ірландії, Ізраїлі, Італії та Малайзії», - йдеться у повідомленні.

Естафета миру народилась в Україні експозиціями виставок монументального та станкового дитячого мистецтва: «Ангели миру» і «Молитва за Перемогу України», які відбувалися у парку «На «Валах» та у Національному музеї імені Андрея Шептицького.

Всі картини створені дітьми з тимчасово окупованих територій України під егідою Благодійного фонду «Львівська дитяча галерея» за ініціативи засновниці Ольги Михайлюк.

Зокрема зазначається, що в Єрусалимі, в галереї «SKIZZA», 11 січня 2023 року відкрилася виставка робіт дітей України та Ізраїлю, яких об'єднує тема миру у всьому світі. З української сторони в експозицію увійшли роботи, створені переможцями міжнародних конкурсів дитячого мистецтва «Золотий мольберт» за останні 20 років, твори дітей Херсонської художньої школи та дитячі роботи студії «WILD CHILDREN», якою керує Макс Епштейн.

24 лютого «Естафету миру» вже вдруге презентували у США – на Фестивалі мистецтв у центрі відпочинку «Blue Ash» міста Цинциннаті (штат Огайо). У тритижневому шоу взяли участь представники 12 шкіл України з 10 експозиціями картин.

У Малайзії з 1 по 12 березня у Генрі Плаза (штат Пенанг) відбулася виставка творчих робіт студентів «Yeow Chye Art Studio» на тему «Місто моєї мрії», до якої долучилися українські діти, учасники «Естафети миру». Творчі роботи учасників з України, зокрема зі Львова та області, Харкова та Херсона «розповідали» про мрії та надії на майбутнє в нашому Всесвіті, про прагнення миру, свободи, перемоги добра.

В Італії виставка експонувалася більше пів року в головному домі Отців Василіян у Римі, а вже 25 березня відкриється у Венеції.
Як повідомляв Укрінформ, Міжнародний форум образотворчості «Золотий мольберт» – це культурно-освітня платформа із серії віртуальних галерей дитячих шедеврів і навчально-освітніх програм. Форум залучає до творчого спілкування талановитих дітей, популяризуючи їх творчі здобутки на виставках у галереях та музеях світу. В межах форуму щорічно відбувається у заочному та очному режимах Міжнародний конкурс дитячої творчості «Золотий мольберт», який з гордістю називають дитячим «Оскаром».
У час війни творче спілкування учасників конкурсу переросло в Естафету Миру. Попри воєнний час, у віртуальному просторі відновили Дитячу галерею «Золотий мольберт на Сході України» у Станиці Луганській та назвали її «Ангели Миру». Цією галереєю відкриваються експозиції виставок у різних країнах.