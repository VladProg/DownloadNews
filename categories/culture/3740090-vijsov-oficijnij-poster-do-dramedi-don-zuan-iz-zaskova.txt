Презентовано офіційний постер до української драмеді «Дон Жуан із Жашкова», що вийде у 2023 році.



Про це інформує пресслужба Державного агентства з питань кіно на сторінці у Фейсбуці, передає Укрінформ.
«Компанії Kristi Films та UPHub презентували офіційний постер до нової української драмеді «Дон Жуан із Жашкова» від режисера Віктора Бутка. Прем’єра стрічки очікується вже у 2023 році» , - йдеться в повідомленні.

Сюжет стрічки розгортається навколо київського фотографа родом із Жашкова Жені Горобчика, «якого ну дуже люблять жінки» . Головний герой шукає роботу, але випадково знаходить нове кохання, хоча в нього є дружина і син, а також колишня дружина і купа інших проблем.
«Горобчик розривається між ними й вирішує, що краще вже під поїзд, ніж так далі жити… Якщо, звичайно, життя не підкаже неочікуваний секрет щастя», - анонсують у Держкіно.
Стрічку знято за однойменною п’єсою Оксани Гриценко. Головну роль виконав В’ячеслав Бабенков. Жінок, які люблять або колись любили Горобчика, зіграла акторка, співачка та телеведуча Надія Мейхер та зірка «Спіймати Кайдаша» Антоніна Хижняк. Також ключові ролі у стрічці виконали Михайло Хома, Роб Фельдман , Роман Ясиновський, Даяна Кульбіда, Наталка Кобізька, Олег Карпенко, Максим Максимюк, Олександр Іванов та інші.

Сценаристи: Оксана Гриценко, Віктор Буток, режисер-постановник - Віктор Буток, оператор-постановник - Ілля Михайлусь, художник-постановник - Марина Пшеничникова, режисер монтажу - Андрій Гулянич, художник по костюмах - Наталя Стєпанєєва, художник із гриму: Марія Петровська, кастинг-директорка - Ольга Клименко, продюсери - Юрій Мінзянов, Дмитро Мінзянов.
Фільм створено за підтримки Державного агентства України з питань кіно, дистриб’ютором виступить компанія Adastra Cinema.
Як повідомляв Укрінформ, за підтримки Державного агентства України з питань кіно у виробництві наразі перебувають 137 кінопроєктів.
Фото: Держкіно України