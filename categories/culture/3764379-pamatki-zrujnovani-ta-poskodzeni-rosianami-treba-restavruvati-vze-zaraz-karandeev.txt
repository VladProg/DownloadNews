Росія веде системну боротьбу проти України, є численні випадки умисного руйнування об'єктів культурної спадщини. Ми сьогодні маємо серйозний виклик не просто задокументувати ці злочини, але вже зараз здійснювати роботи з реставрації наших пам'яток.

Про це під час дводенного форуму «Українська культурна спадщина: #ДійЗадляСпадщини», який відкривіся у четвер у Києві, заявив т.в.о.міністра культури та інформаційної політики Росстислав Карандєєв, передає кореспондент Укрінформу.
«Росія веде системну боротьбу проти нас, і доказом цьому є численні випадки умисного руйнування об'єктів української культурної спадщини. Ми сьогодні маємо серйозний виклик не просто задокументувати ці злочини, але вже зараз здійснювати роботи з реставрації наших пам'яток там, де це можливо. Чи впораємося ми самі? Звісно, ні. І тут ми дякуємо нашим міжнародним партнерам, які простягнули нам руку допомоги», - наголосив Карандєєв.
Заступниця директора Місії USAID в Україні Теодора Делл підкреслила, що Агентство США з міжнародного розвитку (USAID) тісно співпрацюють з Україною у галузі захисту культурної спадщини. Зокрема, вона нагадала, що Держдепартамент США виділив 7 млн доларів для реалізації ініціативи з реагування на надзвичайні ситуації у галузі культурної спадщини.
«Зміцнення української культури потребує підтримки, спільної праці представників влади, громадянського суспільства, приватного бізнесу та творчої спільноти. Ми маємо бути не лише поціновувачами української культури, ми маємо діяти задля її збереження», - додала Делл.
Під час заходу спікери обговорять міжнародний та світовий досвід у питаннях захисту культурної спадщини, процес документування злочинів росіян проти культурної інфраструктури України, а також питання цифровізації. Водночас іноземні партнери та державні інституції презентують програми у галузі охорони спадщини.
Форум організовано Програмою сприяння громадській активності «Долучайся!», що фінансується Агентством США з міжнародного розвитку (USAID) та здійснюється Pact в Україні у співпраці з ЮНЕСКО та МКІП.
Як повідомляв Укрінформ, станом на початок серпня через війну в Україні вже постраждали 763 об’єкти культурної спадщини.