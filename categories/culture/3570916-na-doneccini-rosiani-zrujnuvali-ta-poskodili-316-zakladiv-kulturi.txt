У Донецькій області за час повномасштабної агресії російські загарбники зруйнували 64 заклади культури та ще 252 пошкодили.

Про це повідомила Донецька ОВА, передає Укрінформ.
«На окупованій території росіяни забороняють українську мову і переслідують за українські традиції. На вільній території – знищують те, до чого можуть дотягнутися. Окупанти ведуть цілеспрямовану війну на винищення української культури. За шість з половиною місяців повномасштабної війни росіяни зруйнували вже 64 заклади культури на Донеччині, ще 252 – пошкодили», - йдеться у повідомленні.
Зазначається, що серед постраждалих об’єктів – 115 клубів, 108 бібліотек, 22 школи мистецтв, 13 музеїв, 1 коледж мистецтв, 1 театр, а також 56 релігійних споруд.
Як відомо, росіяни постійно обстрілюють Донеччину. У регіоні зруйновані та пошкоджені підприємства, комунальна інфраструктура, школи, дитсадки, лікарні, житлові будинки. В області проводиться обов’язкова евакуація.
Фото: dn.gov.ua