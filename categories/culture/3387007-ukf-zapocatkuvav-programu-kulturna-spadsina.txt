Український культурний фонд у 2022 році започаткував нову програму - "Культурна спадщина".

Про це повідомив провідний фахівець з управління проєктами УКФ Богдан Кожухар під час вебінару, передає кореспондент Укрінформу.
"Нова програма у нас - "Культурна спадщина". Виділена вона була у цьому грантовому сезоні. Проаналізувавши заявки, ідеї та побажання наших заявників, ми побачили, що ця програма буде користуватися попитом і буде популярною", - сказав Кожухар.
За словами провідного фахівця з управління проєктами УКФ Анастасії Добровольської, нова програма має на меті сприяти збереженню, захисту та популяризації культурної спадщини, культурних цінностей та національної пам'яті задля зміцнення сучасної української ідентичності.
У програмі є три ЛОТ-и: "Діджиталізація", "Кроссекторальні проєкти зі збереження культурної спадщини", "Музейна столиця України-2023".
Річний бюджет програми становить 60 мільйонів гривень.
Заявки на конкурс можна подавати до 31 січня включно.
Як повідомлялося, запитувана сума бюджету на грантові програми Українського культурного фонду на 2022 рік становила 588 мільйонів гривень.