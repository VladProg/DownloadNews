Міжнародний концерт-марафон на підтримку України на Музейній площі в Амстердамі об’єднав європейських артистів на підтримку України.

Про це посол України в Нідерландах Максим Кононенко сказав у коментарі власному кореспондентові Укрінформу в Гаазі.
“Концерт на Музейній площі в Амстердамі об’єднав європейських артистів на підтримку України. Поруч з нашими Kalush Orchestra, Jamala, VERKA SERDUCHKA «за євроінтеграцію» заспівали нідерландські, німецькі, фінські, австрійські зірки. Ця солідарність дарує надію на спільне майбутнє в єдиному європейському домі”, - сказав дипломат.
За його словами, особливо це відчувалось у натовпі. "Тисячі людей, після роботи, залишили свої буденні справи і прийшли, щоб «обійняти Україну». Переконаний, тепло цих обіймів неодмінно розтопить лід євроскептицизму і дозволить лідерам ЄС ухвалити правильне рішення", - зазначив посол.
Як повідомляв Укрінформ, у двогодинномуконцерті-марафоні «Обійми Україну - разом до успіху» в Амстердамі взяли участь Kalush Orchestra та інші зірки Євробачення: Джамала, Кончита Вурст, Еммелі де Форест, S10.
Музична акція зібрала тисячі людей.
23-24 червня у Брюсселі відбудеться засідання Європейської ради, одним із питань якого буде розгляд заявки України на членство в ЄС та ухвалення рішення щодо надання їй статусу країни-кандидата.