Музей історії Національного університету "Острозька академія" реалізує проєкт із цифровізації мистецьких колекцій.

Про це повідомляє Міністерство культури та інформаційної політики в Телеграмі, передає Укрінформ.
"Проєкт передбачає три віртуальні колекції шляхом цифровізації 108 експонатів із трьох мистецьких зібрань Музею історії НаУОА, які будуть каталогізовані та розміщені у форматі онлайн-галереї на сайті музею та супроводжуватимуться науковим описом", – йдеться у повідомленні.
Зазначається, що цифровізація колекцій має на меті застосування провідних технологій діджиталізації музейних об’єктів для їх збереження в умовах воєнного стану. Також одна з цілей – актуалізація та популяризація творчості відомих митців з України та діаспори як невід’ємної частини української культурної спадщини ХХ ст.
Оцифрування експонатів відбувається за підтримки Українського культурного фонду.
Як повідомляв Укрінформ, Державний історико-культурний заповідник "Острозький замок" оцифрував Острозьку Біблію 1581 року, відтепер унікальне видання всі охочі можуть переглянути онлайн.
Фото: МКІП