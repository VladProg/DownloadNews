У селі Тисовець Чернівецької області відкрили музей-садибу поетеси Анни Дущак, який розмістили у рідному домі мисткині.

Про це у Фейсбуці повідомляє Чернівецька обласна рада, передає Укрінформ.
"Музей-садибу поетеси Анни Дущак відкрили у її рідному селі Тисовець, що у Великокучурівській громаді. Хату, у якій народилася та виросла мисткиня, відреставрували ще до початку повномасштабного вторгнення. Вартували роботи 650 тисяч гривень, їх виділили із місцевого бюджету", - йдеться у повідомленні.






На Буковині відкрили музей-садибу поетеси Анни Дущак / Фото: Чернівецька обласна рада

























Зазначається, що над наповненням садиби працювали всією громадою. Люди зносили різноманітні предмет побуту та інтер’єру, котрі чудово доповнили хату Анни Дущак. Також тут є фото поетеси, речі, що їй належали, збірки творів.
Під час відкриття звучали вірші мисткині та пісні на її слова. Також спогадами про Анну Дущак відеозв’язком поділилася її подруга зі США Ксенія Гапій.
Анна Кирилівна Дущак – українська поетеса, новеліст. Народилася 15 жовтня 1959 року у селі Тисовець. Навчалася у місцевій середній школі. У 1975 році, будучи шістнадцятирічною, важко захворіла. Неправильний діагноз медиків та лікування призвели до нерухомості суглобів, з того часу була прикута до ліжка.
Розрадою Анни Кирилівни стала творчість, вона була авторкою збірок поезій, а також новел. Понад сотня її творів покладена на музику. У 2007 році стала лауреатом Всеукраїнської премії «Жінка ІІІ тисячоліття». У 2009 році Анну Дущак відзначили літературно-мистецькою премією імені Сидора Воробкевича. Була членкинею Національної спілки письменників України. Померла 17 лютого 2010 року.
Фото: Чернівецька обласна рада