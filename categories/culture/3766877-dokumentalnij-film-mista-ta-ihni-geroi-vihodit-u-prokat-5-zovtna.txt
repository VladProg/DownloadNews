Документальний кіноальманах «Міста та їхні герої», що складається з шести короткометражних стрічок, присвячених українським містам та їх героїчним жителям, виходить у національний прокат 5 жовтня.

Як передає Укрінформ, про це Державне агентство з питань кіно повідомляє у Фейсбуці.
Фільми, режисерами яких виступили Ольга Гібелінда і Андрій Литвиненко, знімали в шести різних містах, постраждалих від російського вторгнення – Баштанці, Охтирці, Іванкові, Харкові, Чернігові та Миколаєві.

У кожному місті героями стали їх жителі – звичайні українці, яких війна змусила відмовитись від основного заняття і перетворила на волонтерів та військових.
Протягом кількох місяців фільм показували у тих містах, де проходили зйомки – прем’єри пройшли в Баштанці, Охтирці, Іванкові, Харкові, Миколаєві, Чернігові, а також у Києві та Львові.
Як зауважили в Держкіно, восени стрічку «Міста та їхні герої» покажуть у Німеччині та Франції.
Створення документального фільму стало можливим за сприяння Проєкту USAID “Економічна підтримка України”.
Як повідомляв Укрінформ, фільм «20 днів у Маріуполі» українського документаліста Мстислава Чернова показали перед засіданням Генасамблеї ООН.