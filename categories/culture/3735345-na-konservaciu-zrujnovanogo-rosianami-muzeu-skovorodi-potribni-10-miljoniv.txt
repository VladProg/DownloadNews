На консервацію зруйнованого росіянами музею Сковороди на Харківщині потрібні ₴10 мільйонів, роботи проведуть до зими, якщо не знайдуть закордонного донора для проєкту відновлення.

Про це в інтерв’ю Укрінформу повідомив начальник Харківської обласної військової адміністрації Олег Синєгубов.
“Щоб там провести консервацію, потрібно близько ₴10 мільйонів – чималі кошти. Бо консервація ж полягає не в тому, щоби поставити навіс просто, від, умовно кажучи, дощу. Це певний комплекс заходів. У нас наразі є кілька пропозицій, ми з ними працюємо. Як і з міжнародними партнерами та донорами, які, попередньо, готові допомогти з відновленням музею та інших культурних об'єктів, що постраждали внаслідок російської агресії. Тож якщо втілюватиметься проєкт, об’єкт розконсервують – і вийде, що ми даремно витратили бюджетні кошти. Якщо ж нам не вдасться залучити кошти донорів, то до зими будемо вживати консерваційні заходи”, - пояснив Синєгубов.


Як повідомлялося, внаслідок прямого влучання російської ракети у ніч проти 7 травня 2022 року знищено Національний літературно-меморіальний музей Г. С. Сковороди у с. Сковородинівка на Харківщині.
Фото: МКІП