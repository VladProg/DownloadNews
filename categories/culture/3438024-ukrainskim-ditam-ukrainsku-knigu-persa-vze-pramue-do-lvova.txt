Перші 25 тисяч примірників дошкільної літератури, навчальних посібників вже найближчим часом розповсюдять серед дітей, які були змушені переселитися до Львова.


Про це повідомляє пресслужба Держкомтелерадіо, передає Укрінформ.
До акції, яку започаткувало Держкомтелерадіо спільно з Офісом Президента України та Міністерством культури та інформаційної політики, щодня долучаються нові видавничі організації.
«На заклик Держкомтелерадіо забезпечити підручниками, навчальними посібниками, художньою літературою дітей, які, рятуючись від російських агресорів, переселилися в інші регіони України, першими відгукнулися, зокрема, харківські видавництва «Фоліо», «Ранок», київське ТОВ «Видавничий дім «Освіта», видавництво «Абетка» (м. Кам`янець-Подільський), ГО «Чорні вівці», ТОВ «Видавничий дім «Книги XXI» (м.Чернівці)», - йдеться в повідомленні.
Зазначається, що доставка здійснюється вантажним транспортом волонтерів та корпоративних підприємств АТ «ДАК «Укрвидавполіграфія», які повернуться до Києва з гуманітарною допомогою.
Літературу розвантажать на спеціалізованих складах АТ ЛКФ «Атлас» і найближчим часом розповсюдять серед дітей, які були змушені переселитися.
Зараз ведуться перемовини щодо перевезення книг з ТОВ «Нова пошта», ПАТ «Укрпошта», товариством Червоного Хреста України.
«Щодня із західних областей в інші регіони України, які постраждали від агресії, прямують вантажні автомобілі з гуманітарною допомогою. На зворотньому шляху цей транспорт міг би забирати книги та перевозити їх для подальшого розповсюдження серед дітей в пунктах гуманітарної допомоги Львова, Ужгорода, Тернополя та інших містах заходу України», - прокоментував голова Держкомтелерадіо Олег Наливайко.
За його словами, комітет звернувся до всіх видавництв України, на складах яких зберігається така література, підтримати акцію. І вже в перший день появи звернення на сайті Держкомтелерадіо та Урядовому порталі до менеджерів ДАК «Укрвидавполіграфія», яка стала партнером і співорганізатором акції, зателефонували десятки видавців.
«І першими були видавці Харкова! Під бомбами та артобстрілами люди думають про допомогу одне одному, про дітей і українську книгу. Таку націю ніколи не здолати!» - підкреслив Наливайко.
Як повідомляв Укрінформ, у неділю, 27 березня, о 17:30 за центральноєвропейським часом з Варшави (18:30 за Києвом) на базі польського телеканалу TVP розпочнеться міжнародний благодійний концерт-марафон на підтримку України Save Ukraine — #StopWar.