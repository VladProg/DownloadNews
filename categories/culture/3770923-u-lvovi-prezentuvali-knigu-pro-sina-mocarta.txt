В артцентрі «Дзиґа» відбулася презентація видання «Моцарт-син. Життя Франца Ксавера у подорожньому щоденнику і листах», упорядницею якого стала відома українська диригентка Оксана Линів.

Про це повідомляє кореспондент Укрінформу.
«Ця неймовірна велика книга має непростий шлях, як і життєва дорога Франца Ксавера Моцарта, сина геніального Вольфганга Амадея Моцарта. На жаль, я вас розчарую, сьогодні ви не зможете потримати це видання в руках. Через жахливі події у Харкові та збій у логістиці книга прибуде до Львова завтра і буде представлена на ярмарку та наших книгарнях», - зазначила головна редакторка і співзасновниця «Видавництва Старого Лева» Мар’яна Савка.
Вона розповіла, що в книзі йдеться про становлення музичної культури Львова, приватне життя та сумну долю композитора. Це найповніше фахове видання про Франца Ксавера Моцарта, у якому зібрано переклади подорожнього щоденника, понад сотню листів, документальні свідчення та детальний хронограф-біографію. Упорядницею та ініціаторкою стала відома українська диригентка Оксана Линів, яка долучилася до презентації онлайн з Неаполя (Італія).
«Сьогодні, можна сказати, завершується наше восьмирічне дослідження над цим виданням. Воно є дуже важливим, бо понад 200 років ця інформація була закритою у європейських бібліотеках і архівах, недоступною для україномовного читача. Це була неймовірна експедиція, до якої входили такі міста, як Брюссель, де зберігався щоденник Ксавера Моцарта, Відень, Грац та ін. Дуже багато дослідників приєдналося до цієї роботи», - сказала Линів.






У Львові презентували книгу про сина Моцарта / Фото: Людмила Гринюк, Укрінформ






















До створення книги, окрім Линів, долучилися музикознавиця Роксолана Гавалюк, яка провела масштабне дослідження того, ким був син Вольфганга Амадея Моцарта і як він вплинув на музичне середовище Галичини на початку XIX ст., проживши тут понад 30 років.
Як повідомляв Укрінформ, у 2021 році у Львові в межах фестивалю класичної музики LvivMozArt відкрили пам’ятник Францу Ксаверу Моцарту – сину великого композитора Вольфганга Амадея Моцарта. Скульптура не просто викликала жваві дискусії серед львівської культурної та історичної спільноти, а й спонукала містян звернутися до міськради з петицією про його демонтаж. Пам’ятник - це подарунок місту від Міжнародної фундації «Моцартеум» у Зальцбурзі, Австрія. Ініціатором та натхненницею проєкту стала всесвітньо відома диригентка Оксана Линів, а автором – австрійський митець Себастьян Швайкерт.
Оксана Линів — українська диригентка. Перша жінка на посаді музичного директора в історії Італії, зокрема в Teatro Comunale do Bologna, Болонья. Перша диригентка відомого Байройтського оперного фестивалю. Засновниця та художня керівниця фестивалю LvivMozArt, засновниця та головна диригентка Молодіжного симфонічного оркестру України/YsOU.
Перше фото: Видавництво Старого Лева