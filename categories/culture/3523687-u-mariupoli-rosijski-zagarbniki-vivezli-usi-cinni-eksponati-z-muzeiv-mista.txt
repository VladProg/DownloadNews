У тимчасово захопленому російськими військами Маріуполі загарбники вивезли усі цінні експонати з музеїв міста. У тому числі оригінали картин Архіпа Куїнджі та Івана Айвазовського.

Як передає Укрінформ, про це у Телеграмі повідомила Маріупольська міська рада.
«Розбомблені та пусті музеї Маріуполя: російські окупанти вивезли з міста усі цінні експонати. Так само грабували нацисти у Другій світовій війні», - йдеться у повідомленні.
Зазначається, що Краєзнавчий та Художній музеї залишилися без своїх колекцій, які є культурним спадком міста та регіону. А самі установи знищили.
«російські варвари вкрали оригінали картин Куїнджі та Айвазовського, унікальні ікони та історичні експонати. Так само понад 75 років тому діяли нацисти. Грабували музеї та вивозили до себе», - підкреслили у міській раді.
Як повідомлялося, агресія росії спричинила в Маріуполі одну з найбільших гуманітарних катастроф. Місто практично повністю зруйноване ворожими обстрілами.
Маріуполь сьогодні без нормального постачання світла, води, газу. Від початку російського вторгнення у місті загинули близько 22 тис. мирних жителів. Понад 50 тисяч - депортовані до росії та тимчасово окупованих територій Донецької області.
Нині у заблокованому місті залишаються понад 100 тис. жителів. Маріуполю загрожують екологічна катастрофа та спалах інфекційних хвороб.
Фото: Маріупольська міська рада