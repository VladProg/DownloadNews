У Вінниці до Всесвітнього дня вишиванки презентували виставку традиційної ручної вишивки «Орнаменти Поділля».

Про це кореспондентові Укрінформу повідомили у Вінницькому обласному центрі народної творчості (ОЦНТ).
«Ми присвятили Дню вишиванки обласної виставки традиційної ручної вишивки «Орнаменти Поділля». Адже у цей важкий для України час нам, як ніколи, необхідно цінувати духовні скарби українського народу, який віками береже та передає нащадкам свої традиції. Прадавня орнаментика, сакральні знаки та символи української вишивки є визначним художнім явищем національної культури. Вишита сорочка, оздоблена такими знаками-символами, набуває не лише гарного естетичного вигляду, але й стає оберегом, енергія якого направляє долю людини у правильному напрямку духовного розвитку», - повідомили у ОЦНТ.

У відомстві зазначили, що експозицію розгорнуто у світлиці обласного центру народної творчості. Свої вишиті сорочки та вишиванки з власних колекцій на виставці представили знані вінницькі вишивальниці з різних районів області. Також в експозиції представлені світлини з орнаментами Поділля з колекції ОЦНТ.

Чільне місце в експозиції виставки зайняла картина з образом Варвари Великомучениці - покровительки вишивальниць, яку представила вінницька художниця Людмила Бондар.

В ОЦНТ наголосили, що Вінниччина здавна славиться своїми вишиванками. Ще в XІX ст. рушники та сорочки вишивальниць з села Клембівка (теперішньої Ямпільської міської територіальної громади Могилів-Подільського району) розходились по всій Україні, їх продавали на ярмарках у Петербурзі, Москві та Варшаві.

Подільські майстрині ручної вишивки за багато віків виробили могутній пласт культури, в якій відображається світоглядне сприйняття народу, естетичні художні смаки та ідеали. Прадавня орнаментика, сакральні знаки та символи української вишивки є визначним художнім явищем національної культури. Вишита сорочка, оздоблена такими знаками-символами, набуває не лише гарного естетичного вигляду, але й стає оберегом, енергія якого направляє долю людини у правильному напрямку духовного розвитку.
Як повідомлялось, у Вінницькому обласному краєзнавчому музеї 17 травня відкрилась виставка вінницького одягу початку ХХ столілля, у тому числі - вишиванок з бабусиної скрині.
Фото: Вінницький обласний центр народної творчості