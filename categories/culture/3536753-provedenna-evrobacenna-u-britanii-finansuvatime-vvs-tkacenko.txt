Міністр культури та інформаційної політики Олександр Ткаченко повідомив, що проведення Євробачення-2023, яке від імені України відбудеться у Великій Британії, фінансуватиме ВВС.

Про це урядовець сказав під час телемарафону, повідомляє Укрінформ.
«Фінансувати все буде ВВС. Це важливий аспект, тому що проведення Євробачення і у мирних умовах коштує значних грошей. А у військових умовах, я думаю, що логічніше ці кошти витрачати на зброю для української армії", - сказав він.
Ткаченко повідомив, що під час роботи спільної креативної групи буде обговорена концепція того, як відбуватиметься цей фінал. «І власне присутність України візуально у всіх проявах цього фіналу», - додав він.
За словами міністра, є попередня домовленість про те, що ведучих на Євробаченні буде порівну з обох країн.
Крім того, він зауважив, що українська сторона наполягає на тому, щоб після перемоги над загарбниками, Євробачення відбулось в Україні.
«Ми поставили питання перед Європейською мовною спілкою про те, що після перемоги наступний конкурс має обов’язково відбуватись в Україні», - сказав Ткаченко і додав, що триватимуть консультації з цього питання.
«Але я думаю, що ми спільно з багатьма країнами, які входять до Європейської мовної спілки, включно з Британією, доб’ємось того, щоб переглянути усталені правила EBU », - підкреслив він.
Як повідомлялось, остаточне рішення щодо проведення Євробачення-2023 від імені України у Великій Британії, оголошене сьогодні, було прийняте після кількох раундів консультацій МКІП з EBU.
Проведення конкурсу в Україні неможливе з технічних та фінансових вимог від EBU, пояснили у МКІП.