Українська режисерка Таня Муїньо зняла кліп для дуету співаків Post Malone та The Weeknd на пісню One Right Now.

Про це повідомляє Укрінформ з посиланням на сторінку Муїньо в Інстаграмі.
«Ви можете в це повірити? Я досі – ні! Дуже дякую всій команді — це було складно і божевільно, але ми впоралися», — йдеться у дописі режисерки.
На цей час кліп на хостингу Ютуб переглянули понад 1,3 млн разів.

Як повідомлялося, Таня Муїньо – українська кліпмейкерка, дизайнерка, стилістка, фотограф і режисерка. Відома роботою над кліпами таких популярних виконавців, як Monatik, «Время и Стекло», NK, Мішель Андраде та інших. Вона є рекордсменкою за кількістю нагород у номінації «Найкращий відеокліп» щорічної української премії YUNA.
У вересні її кліп на пісню Montero (Call Me By Your Name) репера Lil Nas X отримав три нагороди премії MTV Video Music Awards 2021 – у номінаціях «Відео року», «Найкраща режисура» та «Найкращі візуальні ефекти». 14 листопада кліп Муїньо на цю пісню отримав нагороду MTV Europe Music Awards 2021 у категорії «Найкраще відео».
Post Malone – американський репер, співак, автор пісень та гітарист, відомий хітом Rockstar. Його пісні та альбоми були номіновані на премію «Греммі», MTV Video Music Awards, MTV Europe Music Awards.
The Weeknd – канадський співак і продюсер ефіопського походження, відомий композиціями The Hills, Can't Feel My Face, Starboy та ін. Співак виграв дві премії «Греммі» та був номінований на премію «Оскар» за найкращий саундтрек до фільму. У 2017 році очолив рейтинг Forbes 30 найбільш високооплачуваних зірок спорту і шоу-бізнесу, яким на той час було менш як 30 років.