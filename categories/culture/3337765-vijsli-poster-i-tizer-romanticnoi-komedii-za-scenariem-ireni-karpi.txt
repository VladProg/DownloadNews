У всеукраїнський прокат 3 березня 2022 року вийде романтична комедія Наталі Пасеницької "Сусідка" за сценарієм Ірени Карпи. Автори фільму представили офіційні тизер і постер стрічки.

Як передає Укрінформ, про це повідомляє пресслужба Держкіно.
«Мрія всіх дівчат, затятий холостяк і гульвіса Петро закладається зі своїм найкращим другом Олегом на "порш", що зможе місяць прожити під одним дахом із жінкою. Так у його лофті з'являється Вероніка – елегантна вчителька музики, молодша сестра Олега, яку Петро знає з дитинства. Вона пішла від чоловіка-тирана і найближчий місяць заклопотана пошуком роботи і нового житла. Але сюрпризом для Петра стає поява в його оселі... дітей Вероніки, розбишак-другокласників, які перевертають життя мачо догори дригом», - ідеться про сюжет картини.

Продюсер проєкту Олеся Ногіна коментує: «Ми хотіли створити для глядачів ефектну, смішну та легку романтичну історію, яку буде приємно подивитися під час весняних свят як молодим парам на побаченні, так і сімейним подружжям, яким будуть особливо близькі гумористичні ситуації, пов’язані з дітьми».

Як зазначається, у головних ролях знялися актори Артемій Єгоров та Ксенія Мішина, відома за проєктами "Кріпосна" та "Холостячка". Автором сценарію фільму стала письменниця Ірена Карпа, режисер – Наталя Пасеницька.
«Це моя перша комедійна роль, і мені дуже цікаво було знайти нові барви та інтонації для образу Вероніки у своєму акторському арсеналі. Між нашими з Артемом героями відбуваються і словесні баталії, і комічні побутові конфлікти, і справжні пригоди. Це було цікаво грати, і за нашими стосунками має бути цікаво спостерігати глядачам», - каже виконавиця головної ролі Ксенія Мішина.
Стрічку створено компанією F FILMS ("Свінгери", "Свінгери 2") за підтримки Державного агентства України з питань кіно. Дистриб'ютор – компанія B&H.
Фото: usfa.gov.ua