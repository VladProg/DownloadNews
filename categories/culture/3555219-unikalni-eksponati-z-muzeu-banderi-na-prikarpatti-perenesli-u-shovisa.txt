На Прикарпатті, у селі Старий Угринів, найцінніші експонати обласного Музею визвольної боротьби імені Степана Бандери перенесені у сховища ще 25 лютого. Йдеться про особисті речі Провідника ОУН та його побратимів.

Про це кореспонденту Укрінформу повідомив директор музею, історик Ярослав Коретчук, відповідаючи на запитання щодо захисту експонатів у час війни.

Фото: Ірина Дружук, Укрінформ

«Щодо експонатів, то найбільш цінні перебувають у відповідних сховищах. Так, йдеться про особисті речі Степана Бандери та про його побратимів і унікальні експонати з історії українського визвольного руху. Вони були евакуйовані 25 лютого і перенесені у сховища, щоб зберегти від пошкоджень та втрати при можливих диверсіях чи обстрілах», - зазначив Коретчук.
Він додав, що від початку війни також посилили охорону музейного комплексу у селі Старий Угринів.
Наразі, сказав Коретчук, музейники спостерігають тут збільшення екскурсантів приблизно на 20% у порівнянні з аналогічним періодом минулого року.


Як повідомляло агентство, в Івано-Франківському обласному Музеї визвольної боротьби імені Степана Бандери вперше провели костюмовані екскурсії, щоб зібрати кошти для ЗСУ.
Історико-меморіальний музей Степана Бандери відкритий у селі Старий Угринів у 2000 році і присвячений особистості, іменем якої називався національно-визвольний рух 1940-50-х років ХХ століття за побудову та утвердження Української держави. Прикарпатське село Старий Угринів – місце, де народився Бандера. Музейний комплекс Бандери – це п’ятиповерхова будівля, яка з висоти нагадує птаха, що розправив крила, або ж прапор, розвіяний вітром у небесах.
У світі є шість музеїв, де зберігаються архівні документи та особисті речі, які розповідають про цікаві факти з життя Провідника ОУН Степана Бандери. Один із них - у Лондоні, три - у Львівській та по одному в Івано-Франківській і Тернопільській областях.
Фото: Picasa