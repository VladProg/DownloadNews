В Словацькій Республіці у рамках місяця української культури з 3 по 10 вересня відбудеться тиждень українського кіно.

Про це повідомляє пресслужба Держкіно, передає Укрінформ.
"Протягом семи днів глядачі матимуть змогу побачити відомі художні та документальні українські стрічки про російсько-українську війну, які гідно представляють Україну по всьому світу", - йдеться у повідомленні.
Покази проходитимуть у місті Братислава та місті Кошице.

Відкриє Тиждень українського кіно показ сюжету про представників кіноіндустрії, які з початку повномасштабного вторгнення боронять Україну в лавах ЗСУ. У день відкриття глядачі також зможуть побачити воєнну екшн-драму «Мирний-21» режисера Ахтема Сеітаблаєва.
Під час заходу буде представлено і ряд документальних військових картин, які гідно представили Україну на міжнародній арені та здобули чисельні нагороди.
Усі фільми транслюватимуться в українському дубляжі зі словацькими чи англійськими субтитрами. Вхід вільний.
Окрім того, у рамках «Тижня українського кіно» відбудеться дискусійна панель на тему копродукції та індустріальної співпраці України та Словаччини.
Як повідомлялося, стрічка "Ми не згаснемо" української режисерки Аліси Коваленко отримала спеціальну відзнаку Onion Award на 14-му Міжнародному фестивалі документального кіно MakeDox.