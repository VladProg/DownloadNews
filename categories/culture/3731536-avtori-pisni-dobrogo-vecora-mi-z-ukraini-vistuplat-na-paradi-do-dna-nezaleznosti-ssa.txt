Автори пісні «Доброго вечора, ми з України» гурт PROBASS∆HARDI виступлять у Вашингтоні на параді до Дня незалежності Сполучених Штатів Америки.

Про це Міністерство культури та інформаційної політики України повідомило в Телеграмі, передає Укрінформ.
«В рамках туру у США автори хіта «Доброго вечора, ми з України» виступлять на головному параді країни до Дня незалежності у Вашингтоні», — ідеться у повідомленні.

Зазначається, що метою туру є збір коштів для України від продажу квитків через United Help Ukraine — американську неприбуткову організацію, створену у 2014 році з метою надання критично важливої допомоги тим, хто її найбільше потребує.
Як повідомлялося, День незалежності Сполучених Штатів Америки відзначається щороку 4 липня. Свято встановлене на честь прийняття Декларації незалежності США від Великої Британії, що стало одним із центральних моментів Американської революції 1775-1783 років.
Президент Володимир Зеленський привітав Штати з Днем незалежності та запевнив, що в коаліції вільних і сміливих США завжди можуть розраховувати на Україну як союзника.