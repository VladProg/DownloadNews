У рамках мистецького проєкту «Ірпінь - Мій Дім» розпочато збір літературних доробків юних мешканців Ірпеня. Дитячі твори стануть основою нової книги видавництва «Саміт-Книга».

Про це йдеться в релізі видавництва, повідомляє Укрінформ.
«Ми вирішили залучити юних авторів, адже вони можуть щиро описати свої враження, почуття та переживання. Хочемо, щоб кожен дорослий, читаючи збірку в Україні та за кордоном, завдяки дитячим творам згадав свій рідний дім», - зазначив директор видавництва «Саміт – Книга» Іван Степурін.

До збірки увійдуть вірші, есе та казки про Ірпінь, а також малюнки, які можуть стати ілюстрацією до збірки. Їх необхідно надіслати до 1 травня 2023 року на електронну адресу: irpin_my_home@ukr.net
У листі обов’язково вказати ПІБ, вік дитини та номер телефону одного із батьків.

Дитячі твори команда проєкту «Ірпінь - Мій Дім» та видавництва «Саміт-Книга» презентують 1 червня під час пресконференції в Укрінформі.
Як повідомлялося, у межах благодійної акції «Українським дітям – українську книгу!» 25 країн світу отримали близько 600 тисяч українських книжок для дітей-біженців. Акцію започаткували Держкомтелерадіо спільно з Офісом Президента.
Фото: Видавництво «Саміт-Книга»