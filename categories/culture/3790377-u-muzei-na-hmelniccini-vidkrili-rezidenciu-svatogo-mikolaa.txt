У Малієвецькому обласному історико-культурному музеї на Хмельниччині відкрили резиденцію Святого Миколая.

Як передає Укрінформ, про це повідомляє Хмельницька обласна рада.
«Комунальний заклад культури «Малієвецький обласний історико-культурний музей на деякий час перетворився на резиденцію подільського Святого Миколая. Резиденцію вирішили розташувати у графській каплиці в підвалі стародавнього будинку», - йдеться у повідомленні.
За словами директорки музею Анастасії Донець, резиденція діятиме до 6 грудня. Окрім зустрічі зі Святим Миколаєм, для гостей проводитимуться екскурсії залами палацу та майстер-класи, на яких виготовлятимуть різдвяні підсвічники.





Зазначається, що відвідувачів резиденції пригощатимуть чаєм з солодощами, за бажанням можна буде придбати різноманітні сувеніри.

Як повідомлялося, село Маліївці відоме палацом Орловських, закладеним 1788 року. Будівля зведена у стилі раннього французького класицизму. Палац оточений парком зі ставками, фонтанами, де росте понад 80 видів старих дерев. З-поміж іншого там збереглася водонапірна вежа та джерело питної води. Туристів до Маліївців вабить і 18-метрова скеля з водоспадом, в середині якої розміщена двоповерхова печера, пов’язана з давнім монастирем.
Будівля палацу використовувалася для потреб дитячого протитуберкульозного санаторію «Світанок», а у 2021 році заклад ліквідували і створили там обласний історико-культурний музей.
Фото: Малієвецький обласний історико-культурний музей