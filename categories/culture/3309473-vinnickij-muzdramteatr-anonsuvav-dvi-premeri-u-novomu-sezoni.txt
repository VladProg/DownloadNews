Вінницький академічний музично-драматичний театр ім. М Садовського у новому сезоні покаже дві прем'єрні вистави й театральне дійство.

Репертуар нового сезону театр проанонсував на своїй сторінці у Фейсбуці, передає кореспондент Укрінформу.
«88 театральний сезон даруватиме приємні сюрпризи: розкриватиме нові імена, зачаровуватиме сучасною музикою, звертатиметься до вічної класики. Трагедію «Ромео і Джульєтта», одну з найвідоміших драм Вільяма Шекспіра, до якої апелюють митці всього світу, презентуватиме й колектив садовців», - йдеться у повідомленні.
Зазначається, що "Ромео і Джульєтта" постануть перед глядачами, як герої мюзиклу на дві дії в інтерпретації режисера-постановника Тараса Мазура на музику композитора В’ячеслава Назарова. Автор лібрето - Олександр Вратарьов.
Уперше мюзикл покажуть на великій сцені театру 7 жовтня.
Інша прем'єра - вистава "ШvЛ". Це постановка режисера Григорія Сиротюка за п'єсою американського драматурга Едварда Олбі "Шлюбний етюд" (Marriage play). Її глядачі зможуть побачити на малій сцені 16 вересня.

Відкриється ж 88-й сезон 9 вересня показом театрального дійства "Тerra incognita", зрежисованого народною артисткою України Таїсією Славінською. У ньому будуть задіяні солісти та актори драми, балету та оркестру Вінницького академічного музично-драматичного театру ім. М Садовського.