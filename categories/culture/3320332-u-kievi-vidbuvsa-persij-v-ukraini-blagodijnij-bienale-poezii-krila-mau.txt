У Києві на Софійській площі за підтримки Київського міського голови та Київської міської державної адміністрації відбувся перший в Україні благодійний бієнале поезії "Крила маю".

Як передає Укрінформ, про це повідомляє КМДА.
“Свої улюблені та авторські твори української класики та сучасної літератури зі сцени прочитали український поет і драматург Юрій Рибчинський, бізнесмен і кінорежисер Олег Рижов, автор і письменник Євген Москаленко, телеведуча, актриса, сценаристка, продюсерка і режисерка Дар’я Трегубова, громадська діячка Ярослава Гресь, поет Іван Якимов, український актор і хіп-хоп музикант Олександр Ярмак, громадський діяч Кирило Воронін, телеведучий і автор пісень Коля Серга, український письменник і блогер Гарік Корогодський, продюсерка і співачка Наталя Могилевська та інші”, - ідеться у повідомленні.
Ідеологи поетичного вечора Рижов та Воронін разом із благодійним фондом "Душа" закликали небайдужу громадськість долучитися до підтримки талановитої молоді. За першу годину вечора на рахунок благодійного фонду надійшло 62 тис. грн, які будуть передані для створення спеціальної освітньої стипендії, адресованої юним талантам із різних куточків України.
"Цей вечір поезії – дуже важлива для мене подія. Спочатку ми планували маленьке літературне читання, але в процесі підготовки до нас приєдналися багато громадських діячів, письменників і поетів. Упевнений, що ми досягнемо нашої благородної мети і цей вечір поезії стане тільки початком", – сказав Воронін.
Як повідомляв Укрінформ, у Києві в Національній музичній академії України імені Петра Чайковського у межах Міжнародного вокального фестивалю з нагоди 90-річчя від дня народження Євгенії Мірошниченко 18 вересня відбувся концерт "Солов’їний романс" за участі учнів співачки та Національного академічного оркестру народних інструментів України.