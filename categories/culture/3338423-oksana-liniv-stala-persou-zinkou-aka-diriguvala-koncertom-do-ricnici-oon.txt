Українка Оксана Линів стала першою жінкою, яка диригувала оркестром Швейцарії на концерті, присвяченому річниці ООН, у Victoria Hall в Женеві.

Про це українська диригентка Оксана Линів повідомила у Фейсбуці, передає Укрінформ.
«Мені випала честь виступати на щорічній святковій офіційній події, організованій радою ООН і на концерт були запрошеними постійні представники 193 держав світу. І вперше за історію створення ООН мені як жінці-диригентці довелося керувати святковим концертом. Для багатьох важливих осіб в аудиторії це стало вражаючим і зворушливим фактом», - розповіла Линів.

За її словами, у Victoria Hall в Женеві під час концерту і після відбувся історичний момент, коли слово «Україна» було в кожного на вустах». Та найбільше Линів вразили слова мера Женеви, який зазначив, що ці звучання і музика «репрезентували сьогодні найпрекрасніший прапор свободи у світі».

Як повідомляв Укрінформ, нещодавно всесвітньо відома українська диригентка Оксана Линів стала музичним директором італійського Teatro Comunale Bologna, в якому в різні століття ставили світові прем‘єри своїх творів Россіні, Белліні, Доніцетті, Верді і Ваґнер. Це вперше в історії Італії жінку запросили на таку важливу посаду в визначному державному театрі в країні.
Оксана Линів - українська диригентка, народилась у Львівській області. Засновниця та художній керівник фестивалю LvivMozArt, фундаторка і головний диригент Молодіжного симфонічного оркестру України/YsOU. У липні цього року вона стала першою диригенткою на Байройтському фестивалі в Німеччині, а через місяць під час офіційних заходів до Дня Незалежності України Президент Володимир Зеленський нагородив диригентку орденом княгині Ольги ІІІ ступеня.
Фото: Oksana Lyniv, Facebook