У столичному кінотеатрі "Оскар" у ТРЦ Gulliver 22 вересня відбулося відкриття 24-го Манхеттенського фестивалю короткометражних фільмів.

Про це Укрінформу повідомили в компанії “Артхаус Трафік”.

“Гостями відкриття стали актори Римма Зюбіна, Богдан Осадчук, Даніїл Каменський, Володимир Гурін, режисери Володимир Тихий та Віталій Гавура, продюсер Олексій Гладушевський та інші”, - ідеться в повідомленні.
Як зазначається, до програми Манхеттенського фестивалю короткометражних фільмів – найбільшого інтерактивного кінофестивалю у світі - увійшло 10 стрічок. Українці вже п’ятнадцятий раз приєднаються до глядачів у всьому світі та візьмуть участь у виборі переможців. Подивитися добірку фіналістів в українських кінотеатрах можна з 23 вересня до 3 жовтня.
Повідомляється, що традиційно Манхеттенський фестиваль короткометражних фільмів відкриває нові імена в кінематографі. Зокрема, режисерові фільму "Смерть від рукостискання" Гадсону Флінну на час зйомок було лише 16 років. Це комедійна картина про його рідний Нью-Йорк в епоху пандемії Covid-19. Просякнуті гумором також стрічки "Грубі" (Велика Британія), "Синдром Арчибальда" (Франція) та "Месьє Кашемір" (Канада).
Драма "Занадто пізно" та анімаційний фільм "Аврора" – це жіночий погляд на різні життєві періоди режисерок із Франції та США відповідно.
До фільмів на серйозні злободенні теми можна віднести норвезький "Санчатний хор", який торкається проблеми біженців, досліджує співіснування їх із місцевими громадами та пропонує свіжий погляд на вирішення конфліктів, а також канадсько-афганську стрічку "Погана прикмета" – про жінку, яка змушена давати раду з суворими обставинами в Афганістані.
Італійська драма "Закрите для світла" повертає глядача в минуле, щоб зосередитися на одній події Другої світової війни в Італії, а британська драма "Крадійка" досліджує вплив цієї війни на наступні покоління.
Усі роботи-фіналісти Манхеттенського кінофестивалю короткометражних фільмів автоматично кваліфікуються для номінації на премію "Оскар". Так, одразу двоє фіналістів торішнього фестивалю – "Біле око" та "Подарунок" - здобули номінацію на премію Американської кіноакадемії 2021.
Цієї осені щорічний Манхеттенський фестиваль короткометражних фільмів проходить у 24 раз і об'єднує 100 000 поціновувачів короткого метра на понад 400 локаціях 6 континентів. Стати членом міжнародного журі та взяти участь у виборі найкращих короткометражки та актора (-ки) року можуть усі охочі – достатньо заповнити бюлетень для голосування після сеансу. Переможці будуть оголошені 4 жовтня 2021 року на сайті.
Фестиваль проходить в українських кінотеатрах з 23 вересня до 3 жовтня. Фільми демонструються в українській озвучці.
В Україні організатором Манхеттенського фестивалю короткометражних фільмів є компанія "Артхаус Трафік".