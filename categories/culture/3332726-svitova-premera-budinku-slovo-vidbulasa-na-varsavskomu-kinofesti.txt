На 37-му Варшавському кінофестивалі відбулася світова прем'єра фільму "Будинок "Слово". Нескінчений роман" режисера Тараса Томенка.

Як передає Укрінформ, про це повідомляє пресслужба Держкіно, за підтримки якого створено стрічку.
«Для нашої команди надзвичайно важливою є світова прем'єра саме на Варшавському кінофестивалі. Чотири роки тому у Варшаві відбулася прем’єра нашої документальної стрічки "Будинок "Слово", і європейський глядач чекав на вихід художнього фільму. Під час показу відчувалась величезна зацікавленість публіки. Мені здається, що картина не залишила жодного глядача байдужим», - прокоментував режисер картини Тарас Томенко.






Світова прем'єра «Будинку "Слово"» відбулася на Варшавському кінофесті/ Фото: usfa.gov.ua























































Як зазначається, урочисте прийняття з відзначення українських кінематографістів-учасників Варшавського кінофестивалю відкрили директор Варшавського кінофестивалю Стефан Лаудін та Надзвичайний і Повноважний Посол України в Республіці Польща Андрій Дещиця. До представлення української кіноіндустрії на Варшавському кінофестивалі долучилися голова Комітету ВР з питань гуманітарної та інформаційної політики Микита Потураєв і член підкомітету у сфері кінематографа та реклами Юрій Павленко, перша заступниця голови Держкіно Юлія Шевчук, представниця БФ "Солідарність" Анжеліка Петровська.
За словами продюсерів фільму Олега Щербини та Юлії Чернявської, світова прем'єра фільму "Будинок "Слово". Нескінчений роман" в конкурсній програмі престижного європейського кінофестивалю класу "А" демонструє стрімкий розвиток української кіноіндустрії та її природнє місце в сім’ї європейських кінематографістів. «Ми вдячні Міністерству закордонних справ та Посольству України у Республіці Польща за цілеспрямовані зусилля з промоції українського кіно і культури в Європі та світі та підтримку української делегації. І, звичайно, заслужено – величезна подяка Держкіно України за визначальну роль у формуванні нової української кінохвилі та позитивного іміджу держави у світі», - сказали вони.
"Будинок "Слово". Нескінчений роман" – це драматична історія українських письменників, яких зібрали під дахом одного будинку, аби змусити працювати на благо системи. Фільм про те, як комуністичний рай перетворюється на комуністичне пекло. У 2017 році саме на Варшавському кінофестивалі Тарас Томенко представив світові свою документальну картину "Будинок "Слово".
Як повідомляв Укрінформ, цього року в конкурсних програмах 37 Варшавського кінофестивалю представлені три українських фільми, створені за державної підтримки. “Це "Будинок "Слово". Нескінчений роман" Тараса Томенка та "Носоріг" Олега Сенцова, створені за підтримки Держкіно, і стрічка "Я працюю на цвинтарі" Олексія Тараненка, створена за підтримки УКФ. Короткометражна анімаційна стрічка "Обіцянка" Бориса Бубнова виробництва студії ГЧЪ Production представлена у позаконкурсній програмі Shorts Special Screening.
37-й Варшавський кінофестиваль стартував 8 жовтня і триватиме до 17 жовтня 2021 року.
Фото: usfa.gov.ua