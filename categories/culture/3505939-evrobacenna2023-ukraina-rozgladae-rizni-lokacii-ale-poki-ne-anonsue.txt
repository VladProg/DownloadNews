В Україні розпочинається підготовка до проведення наступного року пісенного конкурсу «Євробачення», міністерства оборони і внутрішніх справ долучені до цього процесу.

Про це повідомив заступник керівника Офісу Президента Кирило Тимошенко у Телеграмі, передає Укрінформ.
«Україна вже розпочинає підготовку фіналу Євробачення 2023. Ми показуємо світу свою відкритість, гостинність та вміння реалізовувати масштабні проєкти. Головне питання для нас та Європейської мовної спілки – безпека», - зазначив він.
Тимошенко розповів, що Міністерство оборони та Міністерство внутрішніх справ України з самого початку інтегровані в роботу над підготовкою до Євробачення-2023.
Він також проінформував, що для забезпечення зручної логістики та безпеку розглядаються різні локації, але які саме - поки не анонсують.
«Ми вдячні за шалену підтримку європейських партнерів. Зараз ми боронимо не тільки свою землю, а й весь цивілізований та демократичний світ. Дякуємо ЗСУ за можливість планувати майбутнє!», - сказав заступник керівника ОП.
Як повідомлялося, 10 червня уряд утворив Організаційний комітет з підготовки та проведення в Україні у 2023 році пісенного конкурсу Євробачення. Співголови оргкомітету - Прем'єр-міністр та керівник Офісу Президента.
15 травня український гурт Kalush Orchestra переміг у фіналі Євробачення-2022. Це третя за рахунком перемога України у цьому конкурсі за весь час — після Руслани у 2004 році та Джамали у 2016-му.