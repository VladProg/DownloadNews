Франко-німецький канал ARTE зняв документальний фільм «Опера на війні», прем’єру якого з українськими субтитрами презентували у Львівській опері.

Про це у Фейсбуці повідомила пресслужба Львівської національної опери, передає Укрінформ.
«17 червня, для колективу Львівської національної опери в Глядацькій залі театру відбулася прем’єра документального фільму «Опера на війні», який випустив франко-німецький телеканал ARTE. Спеціально для працівників театру, а також з нагоди 65-річчя генерального директора художнього-керівника Василя Вовкуна, знімальна група документального фільму підготувала український дубляж», - йдеться у повідомленні.

Як зазначають в театрі, досі переглянути фільм можна було тільки французькою чи німецькою мовами або ж англійськими, італійськими чи іспанськими субтитрами.
У відеовітанні журналістка Пеґґі Брюґієр, яка була в команді знімальної групи, спеціально звернулася до колективу театру, зазначивши: «Історія, яку ми хотіли розповісти – це історія опору, а ви – її герої!».
Повідомляється, що впродовж двох тижнів квітня 2022 року французько-польська команда журналістів у складі ﻿Пеґґі Брюґієр, Яцека Блащика та оператора Вінсента Рембо, володаря міжнародної премії Emmy 2020, провели пліч-о-пліч з артистами Львівської національної опери.

Команді вдалося відчути та зафіксувати увесь спектр непідробних емоцій колективу театру у 33-хвилинному документальному фільмі: хвилювання та напруження від звуків повітряної тривоги, сльози від безповоротних втрат рідних та радість від можливості знову виходити на сцену, не зважаючи на усі загрози.
Впродовж фільму наскрізною лінією проходить особиста історія та реакція на обставини генерального директора-художнього керівника театру Василя Вовкуна, соліста опери Тараса Бережанського, провідних солістів балету і сімейної пари Ярини Котис та Олександра Омельченка.
«Багато із працівників, переглядаючи документальний фільм про театр, не могли стримати сліз. Це та історія, яку ми творимо та проживаємо разом, знаючи у наскільки переломні часи для нашої держави ми живемо й намагаємося творити мистецтво у цей складний час», - додають в театрі.

У планах знімальної групи – презентація розширеної версії фільму для українських глядачів.
Як повідомляв Укрінформ, Львівська національна опера разом із Kontramarka.ua за підтримки Міністерства культури та інформаційної політики запустили благодійний онлайн-проєкт «TOGETHER WITH UKRAINE». Це серія онлайн-концертів відомих творів українських композиторів та світової класики.
Фото: знімальної групи, пресслужби Львівської опери