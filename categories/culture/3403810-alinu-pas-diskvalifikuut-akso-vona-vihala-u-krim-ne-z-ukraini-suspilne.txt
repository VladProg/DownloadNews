Організатори готові дискваліфікувати переможницю національного відбору на Євробачення-2022 Аліну Паш, якщо підтвердиться, що вона відвідувала окупований Крим не з українського боку.

Про це на пресконференції в Києві заявили керівники НСТУ, члени оргкомітету нацвідбору на Євробачення-2022, повідомляє кореспондент Укрінформу.
За словами голови оргкомітету національного відбору на Євробачення-2022, члена правління Національної суспільної телерадіокомпанії України Ярослава Лодигіна, переможницю нацвідбору Аліну Паш дискваліфікують, якщо з’ясується її обман.
«Якщо будуть виявлені факти обману, ми будемо змушені дискваліфікувати Аліну і тоді будемо розмовляти з артистом, який зайняв друге місце», – сказав Лодигін.
Хоча, на його думку, в Аліни Паш був найкращий номер, і це підтверджують єврофани та букмекери. А під час оцінювання він зважав, яке місце Україна посяде на Євробаченні-2022 у Турині й наскільки модерно та гідно буде представлена країна.
Тим часом голова правління НСТУ Микола Чернотицький заявив, що не підпише угоду з переможницею, доки прикордонна служба не підтвердить, чи дійсна довідка Аліни Паш про відвідування Криму з українського боку.
“Якщо ця довідка виявиться недійсною, і Суспільне було шахрайським способом обмануто, компанія відповідно прийматиме нове рішення. До того моменту, як голова правління Суспільного мовлення, я відмовляюся підписувати договір з переможцем нацвідбору, оскільки є достатньо великі сумніви”, - сказав Чернотицький.
Як повідомляв Укрінформ, співачка Аліна Паш із піснею «Тіні забутих предків» на національному відборі на Євробачення - 2022 отримала 15 балів: 8 балів від журі та 7 від глядачів.
Під НСТУ відбулася акція з вимогою перегляду результатів голосування журі національного відбору на Євробачення-2022. Учасники акції, зокрема, тримали у руках плакати з написами "Сепаратистам не місце на Євробаченні".
Раніше в інтернеті з'явилася інформація, що співачка виступала в окупованому Криму. Люди пригадали інтерв'ю Паш Катерині Осадчій, де вона сказала, що перетнула кордон з Росії, летівши до Криму з Москви. Це розцінили, як порушення правил участі в нацвідборі. Невдовзі співачка сказала, що їхала до Криму автобусом з України.
Фото: Олена Худякова, Укрінформ