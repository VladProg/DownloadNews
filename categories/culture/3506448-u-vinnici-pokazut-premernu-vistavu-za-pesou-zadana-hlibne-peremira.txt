У Вінницькому академічному музично-драматичному театрі ім. М. Садовського у рамках Міжнародного фестивалю «Мельпомена Таврії» 15 червня покажуть прем'єру вистави «Хлібне перемир'я» - спільний проєкт трьох театрів.

Про це кореспонденту Укрінформу повідомила керівник літературно-драматургічної частини Вінницького академічного музично-драматичного театру ім. М. Садовського Світлана Фицайло.
«П’єса харків'янина Сергія Жадана вперше прозвучала зі сцени Харківського театру ім. Шевченка у виконанні автора. Навесні 2021 р. її вже презентували як драму у постановці Олександра Ковшуна. Нині, в евакуації, «Хлібне перемир'я» здобуло нове сценічне втілення у вигляді спільного проєкту березільців з Вінницьким академічним театром ляльок «Золотий ключик» та Вінницьким академічним музично-драматичним театром ім. Садовського», - повідомила Фицайло.
За її словами, головні ролі у «Хлібному перемир'ї» зіграють четверо вінницьких акторів: Сергій Бабельчук, Олександр Гончарук, Андрій Побережний, Ірина Огородник та чотири актори із Харкова: Сергій Гусєв, Олена Приступ, Ірина Роженко і Дмитро Чернявський.
«Хлібне перемир'я» — перша п'єса Сергія Жадана. Вперше вона була опублікована 2020 року.
Події вистави перенесуть глядачів у літо 2014 року, самий початок бойових дій і період першого перемир’я, яке тоді прозвали «хлібним», аби фермери встигли зібрати врожай.
Як повідомлялося, харків’яни ставили виставу «Хлібне перемир’я» у рідному театрі. Восени 2021 року презентували постановку у Сєвєродонецьку під час гастролей до Луганського обласного академічного українського музично-драматичного театру, а також у Маріуполі на фестивалі «Театральна Брама».
Фото: moemisto.ua