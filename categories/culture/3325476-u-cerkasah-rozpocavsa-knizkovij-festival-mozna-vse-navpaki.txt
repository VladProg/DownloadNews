У Черкасах після річної перерви розпочався четвертий книжковий фестиваль «Можна все навпаки», на якому представлять найновіші й найактуальніші твори сучасної української літератури.

Про це повідомляє кореспондент Укрінформу.
«Фестиваль триватиме три дні – з 1 по 3 жовтня. Ми запросили тих, хто створює найновіше та найактуальніше в українській літературі. Цьогорічна тема фестивалю «Можна все навпаки», тому наша програма й відповідає цьому лозунгу. Ми не могли залишити Черкаси без книжкового свята, тому шукали різні варіанти для можливості його проведення. передусім, ми подали заявку на грант від Українського культурного фонду. І дуже радіємо, що ця культурна інституція вже втретє підтримала нас та нашу подію», – розповіла організаторка заходу Людмила Фіть.
Особливістю цьогорічного фестивалю буде етностімпанквечірка, яка розпочнеться в п’ятницю увечері. В її програмі – феміністичні події, спортивні змагання між письменниками та професійними баскетболістами, дискусії про політиків-інтелектуалів. Вік відвідувачів – від 6 до 99 років.
Голова громадської організації «Книжковий маестро» Юлія Чабаненко повідомила, що частину подій фестивалю транслюватимуть онлайн. Люди, які хочуть послухати й побачити спікерів фестивалю, поспілкуватися з однодумцями, зможуть увімкнутися з будь-якого гаджета у будь-якому куточку України та світу.
Цього року літературні зустрічі організатори фестивалю планують провести й в інших містах області – Золотоноші, Кам’янці, Городищі й Умані.
Проєкт «Черкаський книжковий фестиваль «Можна все навпаки» реалізується в межах партнерської програми «Культура.Туризм.Регіони» Українського культурного фонду, Програми USAID «Конкурентоспроможна економіка України» (USAID КЕУ), Державного агентства розвитку туризму.