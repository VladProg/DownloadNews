Міністерство культури та інформаційної політики розробило алгоритм дій щодо створення музейно-культурного центру сучасного мистецтва Івана Марчука.

Про це повідомили у Міністерстві культури та інформаційної політики у відповідь на інформаційний запит Укрінформу.
"Наразі МКІП розроблено алгоритм дій щодо створення Центру та опрацьовується питання передачі комплексу будівель, розташованих в м. Києві по вул. Володимира Винниченка,10, з управління Державного управління справами до сфери управління МКІП для розміщення Центру", - йдеться у листі.

Раніше Іван Марчук оприлюднив у соціальній мережі проєкт концепції свого музейно-культурного центру сучасного мистецтва у Києві.

Як повідомлялося, 12 червня Президент Володимир Зеленський підписав Указ «Про створення музейно-культурного центру сучасного мистецтва Івана Марчука». Таким чином глава держави підтримав ініціативу представників творчої спільноти щодо створення у місті Києві музейно-культурного центру сучасного мистецтва, де будуть представлені роботи відомого художника.

Згідно з документом, Кабінет Міністрів разом з представниками творчої спільноти мав розробити у місячний строк концепцію музейно-культурного центру та план заходів з його створення.

Іван Марчук – лауреат Національної премії України імені Т. Г. Шевченка, член наукової ради Міжнародної академії сучасного мистецтва в Римі. Народився у селі Москалівка на Тернопільщині.

У радянські часи довго не міг офіційно виставляти свої твори та зазнавав утисків і переслідувань з боку КДБ. У 1989-2001 роках мешкав в Австралії, Канаді та США. У 2007-му потрапив до рейтингу «100 геніїв сучасності» британської газети The Daily Telegraph. Доробок митця налічує близько 5 тисяч творів, він презентував понад 150 персональних і близько 50 колективних виставок. Його полотна цінують вітчизняні та іноземні колекціонери. Зокрема, у 2020 році картина Івана Марчука «Човни цвітом поросли» була продана за 56 тисяч доларів. А пейзаж «Золота ніч» цьогоріч проданий на аукціоні за 96,8 тисячі доларів.
Фото в тесті: Іван Марчук Художник. Ivan Marchuk Artist, Facebook