Суспільний мовник оприлюднив позицію щодо Національного відбору на Євробачення-2022.


Як передає Укрінформ, Суспільний мовник зазначає, що 12 лютого відбувся Національний відбір на Євробачення-2022.
За результатами голосування членів журі і глядачів перемогу здобула Аліна Паш, яка отримала 15 балів.
"Глядачі та фанати мають низку запитань та зауважень до організації конкурсу, тому вважаємо обов’язковим відповісти на них", - зауважив Суспільний мовник.
Зокрема під час оголошення результатів голосування глядачів у прямому ефірі були помилково названі різні бали учасників, що набрали найменші бали, а саме: Michael Soul (1 бал), гурт Our Atlantic (2 бали), Barleben (3 бали), а також з технічних причин не відображалася таблиця загальних результатів на екрані.
Суспільний мовник просить вибачення у глядачів та артистів: Michael Soul, гурту Our Atlantic, Barleben.
"Ми також звернулися за детальними поясненням цієї ситуації до нашого підрядника-виробника телеверсії Нацвідбору на Євробачення-2022 — ТОВ "Френдс Про ТВ", ідеться в повідомленні.
"Редакторка, яка дублювала результати в навушник ведучому Тімуру Мірошниченку, переплутала стовпчики і почала читати результати не по голосуванню глядачів, а підсумкові. Треба було підказувати ведучому оцінки від глядачів, а вона читала суму, яка виходить у підсумку. Таким чином, вона спантеличила ведучого і графічного редактора, що виводив таблицю з результатами на екран. Через спроби внести правки у файлі стався збій і таблиця зникла з екрана. Ми перепрошуємо за ці незручності, особливо за той стрес, що пережив Тімур", — пояснив продюсер та керівник компанії "Френдс Про ТВ" Олексій Гончаренко.
Правильність перевірки підрахунку голосів здійснювала ТОВ "Аудиторська фірма PwC".
PwC в Україні шостий рік поспіль є незалежним консультантом та аудитором для перевірки правильності підрахунку голосів у Національному відборі на Євробачення. Понад 170 років PwC залишається найвпливовішим світовим брендом та компанією, чиїй експертизі довіряють у всьому світі.
"PwC в Україні провела перевірку правильності результатів глядацького, суддівського та загального голосування Нацвідбору на Євробачення-2022, які опубліковані на офіційному сайті Суспільного мовника. Ми провели процедури, щоб впевнитись, що результати голосування глядачів з системи SMS-голосування, суддів та загальний бал правильно передані ведучим в конверті, а також що загальний рейтинг учасника визначено на основі суми отриманих балів та відповідно до правил Національного відбору. Також від імені команди PwC в Україні та від себе особисто висловлюю підтримку учасникам, ведучим та суддям, які гідно трималися в прямому ефірі", - заявила партнер PwC в Україні Олена Волкова.
У понеділок, 14 лютого, о 15:00 Суспільний мовник спільно із "Френдс Про ТВ" проведе пресконференцію для ЗМІ. Акредитація проводиться до 12:00 14 лютого за посиланням.
Як нагадав Суспільний мовник, ТОВ "Френдс Про ТВ" став переможцем мистецького конкурсу на виготовлення телеверсії Національного відбору, постановки виступу переможця, а також резервного запису постановки.
Переможець Національного відбору отримав право представляти Україну на Євробаченні-2022 в Італії. Наступний етап — підписання договору і поїздка до Турина.
Євробачення-2022 відбудеться в італійському Турині в арені Pala Olimpico за участі 42 країни спочатку у півфіналах 10 і 12 травня, а потім у великому фіналі 14 травня.
Як повідомляв Укрінформ, співачка Аліна Паш представлятиме Україну на міжнародному пісенному конкурсі "Євробачення-2022" піснею "Тіні забутих предків". Переможця було визначено під час фіналу Нацвідбору 12 лютого ввечері.
Результати голосування Нацвідбору залежали від голосів глядачів (50%) і журі (50%). Паш отримала 15 балів: 8 балів від журі та від 7 глядачів.
Раніше в інтернеті з'явилася інформація, що співачка виступала в тимчасово окупованому Криму. Відомо, що 2015 року вона дала концерт на весіллі українки.
Прихильники конкурсу обурювалися та писали про порушення правил участі в Національному відборі. Невдовзі співачка пояснила, що не літала тоді на півострів, а їхала автобусом з України.
Ведучий Нацвідбору Євробачення-2022 Мірошниченко пояснив, чому сталась плутанина з оголошенням підсумкових результатів фіналу.
Фото: suspilne.media