Старовинний восковий вінок, копію якого для етнолабораторії «Баба Єлька» відтворила майстриня з Олександрії Кіровоградської області, представлять на культурно-економічному заході у Нью-Йорку «¡ am u are».

Про це повідомляє кореспондент Укрінформу.
«Коли подруга нашого проєкту, майстриня з Олександрії Олена Мітюріна розповіла про цю історію, у мене все похололо всередині, але це був приємний холодок. Олена - це дуже потужна людина з власною історією повернення до українського, ми дуже вдячні їй за те, що взяла до своїх рук наші вінки. Для Етнолабораторії "Баба Єлька" вона виготовила вже три репліки, всі їх можна побачити у нашій колекції. Саме цей, який ви бачите - із Новомиргородського району, ми колись відкупили його у колекціонера. На жаль, ми не знаємо, кому він належав, яка дівчина була його власницею, і це велика проблема сучасних збирачів та популяризаторів традиційної культурної спадщини - атрибуція знахідок», - розповіла Інна Тільнова, одна із засновниць Етнолабораторії «Баба Єлька».


Фото: Олександрійська міська рада
Етнолабораторія «Баба Єлька» - громадська організація у Кропивницькому, яка опікується пошуком, відродженням та збереженням фольклорної та етнографічної спадщини Кіровоградської області.

«¡ am u are» - масштабний проєкт про креативну економіку України в США. Його головна мета — презентація сучасної країни та її креативників під час триденного заходу в Нью-Йорку 24–26 березня 2023 року. Там українці зможуть представити свої проєкти, налагодити співпрацю та вийти на діалог з американською спільнотою та інвесторами.
Фото: Олена Мітюріна