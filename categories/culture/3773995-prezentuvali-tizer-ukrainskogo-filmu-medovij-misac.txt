Творці стрічки «Медовий місяць» представили перший короткий тизер історії про стосунки в окупації від української режисерки Жанни Озірної.

Про це повідомляє Укрінформ.
«Як кожен українець та українка, я читала і чула багато історій про життя в окупації. Мені було важливо зрозуміти, як мої сусід(-к)и та найближчі друзі пережили цей страшний досвід. Тож, історія, яку я збираюся розповісти, заснована на кількох реальних історіях, які я почула і записала» — розповіла Озірна.
У центрі сюжету — щойно одружені Тарас (Роман Луцький) та Оля (Ірина Нірша), які проводять медовий місяць у новій власній квартирі. Вони захоплені один одним значно більше, ніж тривожними новинами. На світанку 24-го лютого вони прокидаються від потужних вибухів за вікном.
Одну з головних ролей у тизері виконав актор Роман Луцький, відомий за фільмами «Відблиск», «Безславні кріпаки», «Віддана», тощо. Його дружину грає Ірина Нірша — українська молода акторка, яка зіграла у короткометражному фільмі «Маляр», а також була тренеркою з акторської майстерності у стрічці «Бачення метелика».

Режисерка проєкту Жанна Озірна — учасниця Berlinale Talents 2020, авторка короткометражних фільмів «Зустріч», «Благодать» та «Дорослий». Співавтором сценарію став Філіп Сотниченко — режисер стрічки «Ля Палісіада».
Продюсером майбутнього повнометражного фільму виступає Дмитро Суханов («Мої думки тихі»). Наразі проєкт перебуває на етапі розробки та пошуку фінансування. Виробництво «Медового місяця» здійснюватиме кінопродакшн Toy Cinema.
«Повний цикл виробництва фільму займає не один рік, тому потрібно починати вже зараз працювати над такими проєктами, щоб актуальне українське кіно і далі було гідно представлене на головних світових кіномайданчиках. Тизер — це тільки візуальна розробка, перший погляд на майбутній фільм, а не його частина. Але це важливий етап для нашого проєкту — спроба налагодити комунікацію з авдиторією: як з українською, так і з міжнародною. Іноземці перебувають в абстракції та мало розуміють що відбувається насправді. З повагою та співчуттям до всіх, хто потрапив під окупацію, ми почали роботу над цією непростою темою, щоб через камерну персональну історію наших героїв розповісти про трагічні події в Україні міжнародній спільноті», — розповів Суханов.
Тизер знято за підтримки Українського Культурного Фонду.
У листопаді проєкт «Медового місяця» візьме участь в одному з найвпливовіших пітчингів cocoPITCH (Connecting Cottbus), що підтримує фільми Східної Європи на етапі розробки або постпродакшну. Команда матиме змогу представити повний тизер фільму та позмагатися за можливість отримати фінансування. Цьогоріч до участі в кіноринку відібрано 19 проєктів, 2 з яких — українські.
Над створенням тизеру працювала команда відомих українських кінематографістів (-ок). Серед них кастинг-директорка Алла Самойленко («Довбуш», «Люксембург, Люксембург», «Ти мене любиш?», «Коли падають дерева», тощо) та мама Азовця Іллі Самойленко; оператор-постановник Володимир Усик («Ля Палісіада»); звукорежисер Сергій Степанський («Люксембург, Люксембург», «Мої думки тихі», «Додому» та інші) та художниця-постановниця Ріта Кулик («Мої думки тихі», «Ля Палісіада»).