Гурт «ТІК» зняв новий кліп на пісню «Люби ти Україну!»

Про це кореспондентові Укрінформу повідомили в пресслужбі гурту.
«Лідер гурту «ТІК» Віктор Бронюк, який з перших днів повномасштабної війни рф в Україні присвятив себе волонтерству, презентує оновлену версію кліпу на трек-маніфест «Люби ти Україну!» Музиканти надали особливого сенсу пісні, яка 9 років звучала на всіх континентах світу та у найгарячіших точках країни, стала другою після національного гімну і зараз максимально влучно відображає волю і непоборний дух українців», - розповіли у пресслужбі.

Зазначається, що у кліпі Бронюк постає в образі сучасного козака Мамая з мистецькою і реальною зброєю у руках – гітарою, автоматом та гранатами на фоні квітучої України.
Окрім того, в новому відео відображений шеврон сучасного загону партизан дружніх країн «Wolverines», які називають себе «Росомахами».
Режисером відео став Роман Веркуліч, якого команда гурту прийняла у Вінниці після того, як його дім в Ірпені постраждав від російського артснаряду. З режисером колектив співпрацює ще з часів свого першого хіта «Олені».