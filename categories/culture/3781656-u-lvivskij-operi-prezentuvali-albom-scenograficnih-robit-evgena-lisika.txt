У Львівській національній опері відбулася презентація двомовного альбому сценографічних робіт Євгена Лисика - легендарного митця та сценографа, лауреата Національної премії України імені Т. Шевченка.

Про це повідомляє кореспондент Укрінформу.
«Сьогодні Євген Лисик актуальний та сучасний. Як керівник Львівської національної опери я гордий тим, що маю можливість долучитися до увіковічнення памʼяті митця. Ми підготували перший в Україні сценографічний альбом, що є повним зібранням робіт майстра. А також у театрі ми створили золотий фонд його творчої спадщини» - зазначив генеральний директор-художній керівник Львівської національної опери Василь Вовкун.






У Львівській опері презентували альбом сценографічних робіт Євгена Лисика / Фото: пресслужба Львівської національної опери




























Він додав, що Євген Лисик – митець за визнанням критики, “з філософським симфонізмом”, з могутньою й чітко окресленою індивідуальністю, з неординарно образним мисленням, з несподіваними творчими ідеями і невтомними пошуками, у центрі яких — пізнання людини і світу з вірою у його Божественне начало. Як говорив сам Лисик, він створював оформлення за принципом контрасту.
За життя Євген Лисик не мав жодної персональної виставки, єдиною експозицією його шедеврів залишалась сцена Львівської національної опери. Втім його талант отримав широке визнання не лише в Україні, а й за кордоном – у Польщі, Туреччині, Північній Македонії, Сполучених Штатах. За оригінальність стилю та модерне мислення, що порушувало догми радянської цензури, художник зазнавав критики й утисків радянської влади. Попри все він відстояв та зберіг свій неповторний стиль, здійснивши неабиякий вплив на українську художню школу другої половини ХХ століття, а також надихав і продовжує надихати численних послідовників.
Лисик створив сценографію для більш ніж 40 вистав, зокрема, до опер «Золотий обруч» Б. Лятошинського, «Отелло» Дж. Верді, «Джоконда» А. Понк’єллі, «Тангойзер» Р. Ваґнера, «Есмеральда» Ц. Пуньї та ін.
Під час презентації альбому родина митця та колеги розповіли детальніше про те, ким був Євген Лисик для культурного середовища України, про його непересічний талант й індивідуальність мислення.
Новий альбом доповнений ґрунтовними вступними статтями Василя Вовкуна та Любомира Медведя в упорядкуванні Стефанії Олійник та сучасному дизайнерському оформленні Галини Шевчук.
Опісля презентації в головному залі Львівської опери відбулося мистецьке дійство “Гармонія сфер”, де глядачі змогли побачити дивовижний світ полотен Євгена Лисика, що “оживає” в сучасній мультимедійній проєкції. Доповнили гаму вражень відомі симфонічні твори Ріхарда Вагнера, Бориса Лятошинського, Гектора Берліоза, Бенджаміна Бріттена, Самуеля Барбера, Отторіно Респігі та інших композиторів у виконанні оркестру Львівської національної опери під орудою народного артиста України Мирона Юсиповича.
Євген Лисик - народний художник України, лауреат Національної премії України імені Т. Шевченка. Народився в с. Шнирів Бродівського району Львівської області в селянській родині. Навчався у Львівському училищі альфрейних робіт. У 1955 році вступив до Львівського поліграфічного інституту імені Івана Федорова. Наступного року перевівся до Львівського інституту прикладного та декоративного мистецтва на відділення монументального живопису. Паралельно з навчанням працював у декоративному цеху Львівського театру опери та балету імені Івана Франка. Після закінчення інституту Євген Лисик залишився в театрі як художник-постановник, згодом обіймав посаду головного художника театру.