Кінофільм «Чому я живий» українського режисера Вілена Новака здобув перемогу в номінації Best Feature Film Director на каннському фестивалі Silk Road Film Awards Cannes.

Про це повідомляє у Фейсбуці пресслужба Одеської кіностудії, передає Укрінформ.
«На фестивалі Silk Road Film Awards Cannes фільм Одеської кіностудії "Чому живий" (режисер Вілен Новак) отримав перемогу в номінації Best Feature Film Director (Найкращий режисер повнометражного фільму – ред.)», - йдеться у повідомленні.
Зазначається, що Виробнича асоціація Шовкового шляху (ASRP) зародилася в Каннах у 2019 році. Мета ASRP – просувати професіоналів кіно та музики переважно з країн Шовкового шляху і з усього світу. Засновники зацікавлені також у розширенні меж проєкту «Шовковий шлях» з метою розвитку міжнародного культурного обміну з Францією; організація двох незалежних кінофестивалів: Каннського міжнародного фестивалю незалежного кіно (CIIFF) і Silk Road Film Awards Cannes (SRFA).
Це вже третя перемога авторів фільму «Чому я живий» упродовж місяця. Перед цим стрічка отримала перше місце у номінації Best Drama Feature Film на турецькому кінофестивалі, а також на американському фестивалі Hollywood Gold Awards.
У кіностудії нагадали, що сюжет фільму «Чому я живий» заснований на реальних подіях, які мали місце у передвоєнному 1940-у і в наступні роки в Маріуполі.
«Сімнадцятирічні Фрося і Льончик мріють одружитися. Але Фрося українка, а Льончик єврей – дуже важко батькові дівчини породичатися з такою сім’єю. Олексій Іванович добрий чоловік, але своєрідний православний вірянин. Як йому поступитися своїми переконаннями та пустити в сім’ю іновірця? Вагітність Фросі. Перший день війни. Льончик іде на фронт. Окупація, доноси, колабораціонізм, мародерство, фашистський терор, розстріли євреїв… Усе це доведеться пережити героям і залишитися справжніми людьми», - наголосили в пресслужбі кіностудії.
Фільм «Чому я живий», який вийшов у національний прокат 4 листопада 2021 року, став переможцем одразу двох міжнародних кінофестивалів - FUTURE OF FILM AWARDS та Europe Film Festival, здобув Гран-прі 10-го ювілейного Міжнародного кінофестивалю «Кіно і ТИ», а також був визнаний кращим повнометражним фільмом кінофестивалів Future of Film Awards у Північній Македонії.
У ролях - Роланд Мішко, Анастасія Марків, Віктор Жданов, Ірина Мельник, Ольга Радчук, Олексій Горбунов, Георгій Делієв, Максим Горай, Олена Рєпіна, Анастасія Борисова. Оператор-постановник фільму – Данил Дєдков, художник-постановник – Віктор Фомін, композитор – Володимир Гронський, продюсери – Андрій Осіпов та Олена Дементьєва.