Знищення будівлі Художнього музею імені Архипа Куїнджі у Маріуполі є черговим злочином російських окупантів проти культурної спадщини України.

Як передає Укрінформ, про це йдеться у дописі Міністерство культури та інформаційної політики у Фейсбуці.
"Черговий злочин російських окупантів проти культурної спадщини України. Загарбники знищили будівлю Художнього музею імені Архипа Куїнджі у Маріуполі", - зазначили у МКІП.
У відомстві поінформували, що колекція музею налічувала близько 2 тисяч творів живопису, графіки, декоративно-ужиткового мистецтва та скульптури. Серед них - роботи Івана Айвазовського, Миколи Глущенка, Тетяни Яблонської, Михайла Дерегуса, Андрія Коцки, Миколи Бендрика, Леоніда Гаді. Доля музейних предметів наразі залишається невідомою.

Крім того, за попередньою інформацією, пошкоджень зазнала також будівля Маріупольського краєзнавчого музею.
"Кожен злочин російських загарбників проти культурної спадщини України буде зафіксовано та розслідувано", - заявили у міністерстві і нагадали, що МКІП оголосило збір інформації щодо руйнувань об’єктів культурної спадщини, вчинених російськими військами на території України.
Свідки руйнування культурної спадщини з усіх регіонів України можуть надсилати фото або відеодокази. Ці матеріали можуть бути використані як докази для кримінальних проваджень проти причетних до злочинів відповідно до українського та міжнародного законодавства.
Як повідомляв Укрінформ, в Офісі Генпрокурора заявили, що за фактом знищення музейних фондів Маріуполя розпочато кримінальне провадження.
фото t.me/mariupolrada