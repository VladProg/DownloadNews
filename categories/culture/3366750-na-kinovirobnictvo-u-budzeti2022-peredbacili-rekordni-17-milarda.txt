У державному бюджеті на 2022 рік на кіновиробництво передбачили 1,7 мільярда гривень..

Про це в Івано-Франківську повідомив міністр культури та інформаційної політики Олександр Ткаченко, передає кореспондент Укрінформу.
«Кошти, закладені на кіновиробництво, безпрецедентні, це - 1,7 млрд грн. Таких коштів ніколи не було. Мова йде і про роботу з інфраструктурою, і про кошти, які будуть виділятись для фільмів і серіалів», - сказав Ткаченко.
Він зауважив, що цього року зняли кількадесят фільмів.
«Деякі фільми були закінчені цього року, інші будуть завершені наступного», - зауважив міністр і пообіцяв порадити, які саме варті першочергового перегляду.
Також міністр зауважив, що бюджет культури-2022 зріс на 30% порівняно з цьогорічним.
«Там є проєкти, направлені не лише на реставрацію, але й на інші заходи. Ми хочемо збільшити потенціал тих фестивалів, які вже існують, і наповнити мапу країни великими значущими подіями у мистецькій сфері», - додав Ткаченко і висловив подяку професійним спільнотам в регіонах, які долучились до активного руху задля розуміння того, що «культура є основою, яка цементу і об’єднує Україну».
За словами Ткаченка, на фінансування проєкту «Велика реставрація» у наступному році в бюджеті передбачено 3 млрд грн. Нині на реставрації перебувають близько 60 об’єктів.
Як повідомлялося, на Прикарпатті Ткаченко перебуває з робочою поїздкою. В Івано-Франківську міністр відвідав драмтеатр, інноваційний центр «Промприлад. Реновація» та Музей мистецтв Прикарпаття. У Коломиї міністр має намір відвідати Музей писанкового розпису, який відкрили після реставрації в рамках президентської програми «Велике будівництво».