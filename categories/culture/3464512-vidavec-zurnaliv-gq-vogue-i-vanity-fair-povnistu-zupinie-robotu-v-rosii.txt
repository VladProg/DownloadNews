Журнальне видавництво Condé Nast, яке, зокрема, випускає такі видання, як GQ, The New Yorker, Wired, Vanity Fair і Vogue, розриває угоду про франшизу та зупиніє видавничу діяльність у росії.

Про це повідомляє Укрінформ з посиланням на заяву гедиректора компанії Роджера Лінча.
«Коли путін розпочав цю безглузду війну, ми знали, що повинні негайно вжити заходів, щоб захистити наших співробітників і нашу журналістику, і вирішили призупинити нашу видавничу діяльність в росії», – йдеться у повідомленні Лінча для персоналу Condé Nast.
За його словами, розгортання війни та посилення жорсткості законів про цензурув рф, які значно обмежували свободу слова і карали журналістів просто за те, що вони виконували свою роботу, зробили роботу Condé Nast в росії неможливою.
За останніми підрахунками, більше 650 компаній залишили свою повсякденну діяльність у країні або істотно скоротили її.
"Сьогодні ми повідомили нашим російським колегам про складне рішення розірвати нашу угоду про франшизу та припинити видавничу діяльність на ринку. Незважаючи на те, що ми ведемо успішний бізнес у росії понад 20 років, постійні звірства, спричинені цією неспровокованою війною, і відповідні закони про цензуру зробили неможливим для нас продовження діяльності там", – наголосив Лінч.
У компанії очікують, що лише 10% працівників у росії "залишаться виконувати певні невиконані зобов’язання".
Як повідомлялося, 24 лютого розпочалося повномасштабне вторгнення російських військ в Україну, вони обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
США, Європейський Союз та інші країни світу застосували санкції проти країни-агресора, багато компаній оголосили про припинення роботи в рф та вихід із спільних проєктів.
Condé Nast — видавництво, яке є підрозділом медіакомпанії Advance Publications. У США видавництво випускає 18 споживчих журналів, в тому числі Architectural Digest, Bon Appétit, GQ, The New Yorker, Wired, Vanity Fair і Vogue, а також чотири ділових видання, 27 сайтів і понад 50 програм для мобільних і планшетних пристроїв.
Компанія, що базується в Нью-Йорку, була заснована в 1909 році Конде Монтрозом Настом і з 1959 року належить родині Ньюхаус.