В онлайн-кінотеатрі Takflix вийшла стрічка-антиутопія «Номери» режисерів Олега Сенцова та Ахтема Сеітаблаєва.

Про це Укрінформу повідомили в компанії Takflix.
«Стрічка доступна на території України з англійськими субтитрами», - ідеться в повідомленні.
Як зазначається, «Номери» – це антиутопія про ув'язнене суспільство, що намагається побороти свої страхи і здобути свободу. Люди-номери живуть за чіткою системою влади. Але їхнє життя змінюється з появою нового жителя, який не знає тутешніх законів. Фільм складається з п’яти актів. Перші чотири знімалися в однакових декораціях. Для знімання п’ятого збудовану декорацію було знесено та на її місці збудовано іншу за два дні.
В основі стрічки – однойменна п’єса Олега Сенцова. Під час створення фільму режисер перебував у російській в’язниці. Всі деталі кастингу та зйомок він обговорював з Ахтемом Сеітаблаєвим у листуванні. Це перший український фільм, створений без фізичної присутності режисера.
Головні ролі у фільмі виконали Ірина Мак («Спіймати Кайдаша»), Віктор Жданов («Спіймати Кайдаша», «Додому», «Кіборги», «Вулкан»), Максим Девізоров та Марія Смолякова (зірки серіалу «Перші ластівки»).
Композитор – Мілош Єліч, аранжувальник гурту «Океану Ельзи». Режисер монтажу - Ярослав Камінський, який працював над монтажем фільмів «Холодна війна» (2018) та «Іда» (2013) Павла Павліковського.

Як повідомляв Укрінформ, у січні ц.р. національний онлайн-кінотеатр SWEET.TV представив прем’єру драми Олега Сенцова та Ахтема Сеітаблаєва "Номери". У широкий кінотеатральний прокат іронічна антиутопія "Номери" за однойменною п'єсою Олега Сенцова вийшла 19 листопада 2020 року. Світова прем’єра фільму відбулась на ювілейному Берлінському кінофестивалі у 2020 році в межах програми Berlinale Special.