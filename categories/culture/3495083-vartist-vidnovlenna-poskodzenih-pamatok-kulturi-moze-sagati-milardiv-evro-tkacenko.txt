Вартість відновлення пошкоджених внаслідок бойових дій пам’яток культури може сягати мільярдів євро.

Про це міністр культури та інформаційної політики Олександр Ткаченко розповів у коментарі Укрінформу.
Він зазначив, що внаслідок бойових дій в областях пошкоджено понад 350 культурних пам‘яток. Урядовець уточнив, що наразі проходить детальний облік та обрахунок майбутніх витрат.
"Ми приблизно розуміємо, яким чином можна починати відбудовувати спільно з нашими колегами з Мінрегіонбуду та Мінінфраструктури ті пам‘ятки, які були зруйновані частково. Ми найближчим часом будемо проводити калькуляцію і матимемо розуміння, яким коштом це обійдеться", – поінформував Ткаченко.
У цьому контексті міністр висловив думку, що сума відновлення буде значною – мільярди євро.
Для відновлення української культурної спадщини, пошкодженої внаслідок бойових дій, може бути створено великий фонд за сприяння європейських партнерів, зазначив Ткаченко.
"Ми говоримо з нашими колегами, європейськими міністрами, про створення великого фонду, щоб можна було реставрувати пам‘ятки нашої культури. Коли обрахуємо, у тому числі це буде робитися з нашими міжнародними експертами, тоді будемо говорити", – зазначив міністр.
Як повідомляв Укрінформ, 24 лютого 2022 року росія розпочала повномасштабне вторгнення в Україну, чим продовжила військову агресію, що триває з 2014 року. російські війська проводять масовані бомбардування та обстріли українських міст та селищ. Вони розв’язали масовий терор проти цивільного населення на тимчасово окупованих територіях.
Фото: зруйнований музей Сковороди на Харківщині