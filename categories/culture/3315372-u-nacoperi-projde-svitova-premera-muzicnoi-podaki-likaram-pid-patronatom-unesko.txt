У Національній опері України 16 вересня відбудеться світова прем'єра міжнародного проєкту «Музична подяка лікарям» під патронатом ЮНЕСКО за підтримки Всесвітньої організації охорони здоров’я та Українського культурного фонду.

Як передає Укрінформ, про це повідомляє Постійне представництво України при ЮНЕСКО.
Виконавці представлять музику всіх континентів, декілька світових прем'єр українських та іноземних композиторів. У заході передбачається участь артистів ЮНЕСКО з різних країн, поєднання онлайн- та офлайн-форматів.
Автор проєкту артист ЮНЕСКО в ім'я миру Герман Макаренко заявив, що головна мета заходу – висловити вдячність лікарям усього світу за мужність та самовідданість, підкреслити солідарність у подоланні глобального виклику пандемії COVID-19. Створений у підсумку аудіовізуальний продукт буде розміщений на онлайн-платформі у вільному доступі, його побачать лікарі усього світу.
Заступник генерального директора ЮНЕСКО Едуард Фірмін Матоко наголосив, що аудіовізуальний контент в рамках проєкту стане частиною глобального руху Resili Art, започаткованого ЮНЕСКО.
Минулого року українські музиканти ініціювали глобальний проєкт «Мистецтво проти пандемії», який був підтриманий в ЮНЕСКО як прояв міжнародної солідарності. Автором ініціативи виступив Герман Макаренко, до нього приєднались митці із Франції, Японії, Туреччини, Південної Кореї, Грузії та інших країн.
Як повідомляв Укрінформ, на початку вересня у столиці в Національному військово-медичному клінічному центрі "Головний військовий клінічний госпіталь" відбувся концерт у рамках міжнародного проєкту "Музична подяка лікарям за підтримки ВООЗ та ЮНЕСКО".


Фото: unesco.mfa.gov.ua