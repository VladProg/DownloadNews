У столиці відбулась презентація збірки детективних оповідань «Орел» Зиновія Кулика - 17-річного студента КНУ імені Тараса Шевченка.

Презентація відбулась 20 березня в Укрінформі.
Книга «Орел» - це збірка детективних оповідань про професійного гандболіста Теодора Тарлеченка, відомого серед його однокомандників та уболівальників як «Орел».
Автор цієї книги - 17-річний студент Зиновій Кулик, який навчається на філософському факультеті КНУ імені Тараса Шевченка - звичайний юний українець, любитель детективних історій, ведучий спортивного ютуб-каналу, гравець Київської аматорської баскетбольної ліги (АБЛ). Це його перший літературний доробок.

Головний герой збірки після завершення своєї спортивної кар'єри перебував у роздумах щодо майбутнього, але одного вечора його роздуми перериває поліція, яка влаштовує йому допит у зв'язку з убивством одного українського бізнесмена. Непричетність до цієї справи була швидко доведена, але він вже не міг просто все залишити, тому активно долучився до допомоги своїм новим знайомим-поліцейським, які згодом стають його добрими друзями.

«Я зробив головного героя Теодора саме воротарем. Як на мене, це недооцінена позиція. І це один із тих моментів, які показує книга – є та робота, яку не хочеться комусь виконувати, хочеться робити щось простіше, але її має хтось робити. Щоб команда могла забивати, хтось має стояти позаду і теж відбивати. Так само і в житті: для того, щоб хтось робив щось попереду, хтось має дивитися, щоб ззаду теж було все добре», - сказав Кулик.

Автор зазначив, що у збірці є багато справжніх будівель та місць Києва, наприклад, в'язниця НКВС, Голосіївський район, готелі, де часто відбуваються події тощо.
«До цього я додаю щось своє, щоб трохи заплутати читача і самому закрутити сценарій. Я люблю почуватися близько якоїсь локації, точки, вулиці, але при тому не всі з них можуть передати бажання, котрі я хотів висловити у своїй книзі», - зауважив Кулик.
Книга писалася ще до початку широкомасштабної війни, у мирному Києві, тож її герой, його родина, товариші і колеги ще не долучилися до тероборони, пошуків диверсантів, переслідування колаборантів тощо.
«Орел» та його колеги близькі та зрозумілі нам – з ними читач може перетнутися будь де – у ранковому тролейбусі, кав’ярні, супермаркеті чи навіть у під’їзді власного будинку.
Збірка складається з 5 оповідань і призначена для читачів будь якого віку – її може читати як третьокласник після уроків, так і його батьки після насиченого робочого дня.
«Рішення про кількість оповідань було прийнято не одразу. Спочатку я написав перше оповідання. Загорівся цим. Потім пішло написання другого. Після цього я вирішив, що напишу 5 таких оповідань, де зможу викласти повноцінну історію «Орла», яку людям було б цікаво почитати і посміхнутись. Для мене головне, щоб книга приносила посмішку на обличчя читача», - підкреслив автор.
Тираж книги для початку невеличкий – 100 примірників. Її можна купити у магазинах «Академкнига» та «Наукова думка». Крім того, команда автора зараз домовляється про співпрацю з компанією «Буклінг». Ціна книги від 150 до 190 гривень.