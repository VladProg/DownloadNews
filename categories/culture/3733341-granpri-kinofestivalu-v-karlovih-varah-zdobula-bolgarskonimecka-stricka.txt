У чеському місті Карлові Вари оголошенням переможців завершився 57-й Міжнародний кінофестиваль.

Про це повідомляє Укрінформ із посиланням на оргкомітет кінофестивалю.
Гран-прі фестивалю, Кришталевий глобус, присуджено стрічці «Уроки Благи» спільного виробництва Болгарії та Німеччини. Її автори отримують винагороду в розмірі 25 тисяч доларів.
Спеціальний приз (і $15 тисяч) журі присудило фільму «Порожні мережі» (Німеччина - Іран).
Приз за найкращу режисуру дістався фільму «Фрімонт» (США, режисер Бабак Джалалі).
Фестиваль проходив з 30 червня до 8 липня. Його гостями стали 11 тисяч людей, зокрема, президент Чехії Петр Павел.
У рамках фестивалю відбулося 445 кінопоказів, на які було продано 123 517 квитків. Загалом було показано 185 фільмів, з них 116 художніх, 28 документальних та 41 короткометражка. 36 стрічок стали світовими прем’єрами.
Наступний, 58-й МКФ у Карлових Варах відбудеться з 28 червня до 6 липня 2024 року.