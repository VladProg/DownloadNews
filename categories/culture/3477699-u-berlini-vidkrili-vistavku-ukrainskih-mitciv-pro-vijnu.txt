Виставка сучасного українського мистецтва, присвячена війні, «Захоплений будинок» (The Captured House) відкрилася у суботу в берлінському артцентрі Alte Münze.

Про це повідомляє кореспондент Укрінформу.
На виставці, яка триватиме до 15 травня, представлені твори сучасних українських художників, які в режимі реального часу документують гуманітарну катастрофу в Україні, спричинену нападом росії, та спонукають міжнародну аудиторію до діалогу про Європу як про «наш спільний будинок».

«Ми почали працювати над проєктом вже 24 лютого та постійно його масштабували, ми весь час працювали, кожен на місці, де знаходився», - розповіла Укрінформу керуюча партнерка агентства PORT.Agency Юліана П’яних.
Війна триває третій місяць, зрозуміло, що європейська спільнота допомагає нам, але війна не може бути постійно топ новин, зауважує П’яних. Тому, за її словами, організаторам дуже важливо проїхати по таких європейських столицях, таких ключових точках, як Берлін, Рим, Амстердам і Париж. Почали з Берліна тому, що тут «не дуже проста політична ситуація: німецьке суспільство тисне на політичні партії, які потім приймають рішення. Тож було важливо, щоб саме суспільство побачило, як війна виглядає очима українців». Автори робіт і організатори не бачили своїм завданням залякати або показати, якою страшною є війна, але намагалися донести думку, що «Україна – це сусідній будинок, що двері можуть відчинитися й вони, європейці, будуть наступними». А також показати, як українські художники працюють в умовах війни, що вони відчувають.






Виставка українських митців про війну у Берліні/Фото: Ольга Танасійчук, Укрінформ






































































На виставці, організованій у підвальних приміщеннях, напівтемряві, що посилює ефект, представлені 200 робіт 50 художників, серед яких Тіберій Сільваші, Алевтина Кахідзе, Влад Ралко, Ігор Гусєв, Антон Логов, Гамлет Зінківський, Дар’я Кольцова, Kinder Album та інші сучасні українські художники. Після російського вторгнення 24 лютого 2022 року дехто з них залишився жити та працювати у зоні бойових дій - на Київщині, у Запоріжжі, Харкові, Херсоні та інших регіонах.
Глядачам представлені інсталяції, скульптури, картини, малюнки, графіка, фотографії, відео, перформанс, предмети побуту з Ірпеня, які були в будинках, знищених бомбами тощо. Лунають музичні фрагменти, створені в Маріуполі, коли він уже був окупований.

Виставку доповнюють репортажні кадри воєнних реалій. Київський журналіст Андрій Баштовий сфотографував 75-річну харків’янку Ларису Олександрівну біля знищеного фасаду її будинку в мікрорайоні Павлове Поле. Фотокореспондент Євген Малолєтка представить серію про оборону Маріуполя воїнами ЗСУ. До проєкту також увійшли останні кадри Макса Левіна з евакуації Ірпеня. У березні фотограф трагічно загинув на Київщині від російської кулі.
Близько 70% робіт створені вже за час війни, 20% - після 2014 року.

«Коли у 2014 році з моєї квартири в Луганську вилетіли вікна внаслідок вибухової хвилі, все здавалося нереальним, сюрреалістичним, як у фільмі», - згадує кураторка проєкту Катя Тейлор. Сьогодні, за її словами, вісім років потому, ми все ще не можемо повірити те, що відбувається. Але тепер захопили не лише нашу «спальню та кухню», а й увесь наш дім. Водночас війна в очах європейця існує лише на екрані телевізора, комп'ютера, смартфону. Але українці, які залишаються у Харкові, Маріуполі та інших місцях бойових дій, нікуди вийти не можуть. Завдання виставки «Захоплений будинок» - не лише поінформувати глядача, а занурити його в атмосферу, в якій сьогодні опинилися українці. Тільки так можна відчути, що відбувається насправді й чому цю війну потрібно негайно зупинити.
Експозицію організувала агенція культурного менеджменту PORT за сприяння Міністерства культури та інформаційної політики України, Міністерства закордонних справ України та Державного агентства України з питань мистецтв та мистецької освіти.
«Європа - це наш спільний дім, на який напав ворог. росіяни вже розстріляли двері цього дому з боку Бучі, Ірпеня, Бородянки та інших міст і вбили багато людей. Україна нині обороняє не лише свої кордони. Ми боремося за весь вільний демократичний світ. Адже глобальна катастрофа, до якої призвело вторгнення рф, зрештою заторкне не лише українців, а й людей за кордоном. Сьогодні мовою мистецтва ми попереджаємо про російську загрозу і закликаємо європейських громадян підтримувати Україну та українців усіма можливими способами», - зазначив, говорячи про виставку, міністр закордонних справ України Дмитро Кулеба.
«Cьогодні на очах мільйонів українців твориться історія. Історія, яку потім ми передаватимемо наступним поколінням. Але хід цих подій залежить від усього світу. Бо зараз Україна виступає тим самим щитом, що стримує ворога від просування далі. Ось тому й допомога нашій державі - внесок у наше спільне безпечне майбутнє», - сказав міністр культури та інформаційної політики України Олександр Ткаченко.