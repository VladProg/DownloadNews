МЗС України у рамках масштабної кампанії «Щедрик: магія Різдва / Shchedryk: celebrating Christmas magic» запускає мультимедійну виставку про шлях української мелодії від фольклорної пісні до відомого на весь світ різдвяного гімну.

Як повідомляє кореспондент Укрінформу, виставка буде відкрита для відвідувачів упродовж 12–16 січня у Музеї кіно Довженко-Центру.
«Цей проєкт дуже особливий для МЗС, оскільки він допомагає просувати за кордоном імідж України як сучасної динамічної країни, яка має дуже давні традиції, вплетені у світовий культурний контекст. «Щедрик» - і його народна версія, і обробка композитора Миколи Леонтовича - це український внесок у світову культурну спадщину, і ми хочемо нагадати про це світові», - сказала на презентації виставки для ЗМІ генеральний директор Директорату публічної дипломатії і комунікації МЗС Ірина Боровець.
Вона додала, що протягом нинішнього року цей проєкт побачать в інших містах України та світу, переважно в США (цьогоріч плануються заходи на честь 100-річчя з першого виконання «Щедрика» у Сполучених Штатах).






МЗС презентувало мультимедійну інсталяцію про український «Щедрик» / Фото: Павло Багмут, Укрінформ


































Автором мультимедійної виставкової інсталяції про український «Щедрик» є PHOTINUS studio. Мовою сучасного мистецтва - через використання звуку, проєкцій, анімацій, кінетичних об'єктів - інсталяція розповідає про історію «Щедрика» і точки перетину музичної композиції з історією України та світовою культурою.
«Ми виділили чотири періоди розвитку «Щедрика» - язичницький, християнський, далі коли він увійшов в історію класичної музики в обробці Леонтовича та коли почав мандрувати світом і став частиною світової попкультури», - розповів один з розробників PHOTINUS studio Максим Роботов.
За його словами, автори інсталяції прагнули створити щось «живе, креативне, в контексті сучасного медіамистецтва».
«Ця інсталяція генеративна - музика не записана, а генерується в реальному часі. 3D-контент зроблений заздалегідь, але зображення кожного дещо відрізняється», - пояснив розробник.
Проєкт реалізується за підтримки Посольства США в Україні та Western NIS Enterprise Fund (WNISEF).
Вхід на мультимедійну виставку вільний - з дотриманням карантинних вимог.