Методики документування зруйнованих об'єктів культурної спадщини, надані ЮНЕСКО, дозволять пред'явити Росії позов щодо порушення Гаазької конвенції про охорону культурної спадщини.

Про це повідомив тимчасовий виконувач обов'язків міністра культури та інформаційної політики Ростислав Карандєєв під час преспідходу у межах «Українська культурна спадщина: #ДійЗадляСпадщини», повідомляє кореспондент Укрінформу.
«ЮНЕСКО надала методики документування злочинів проти культурної спадщини, а також профінансувала експертні групи, які на місцях визначають і фіксують збитки. Попереду ще завдання щодо поширення цих методик на весь наш культурний простір, щоб і українські національні організації, відповідальні за збереження спадщини і фіксацію руйнувань, теж могли їх використовувати. Це важливо, бо це - сучасні методики, які дозволять нам в майбутньому, відповідно до європейського й міжнародного законодавства, пред'явити Росії позови щодо порушення нею ключових міжнародних прав, передусім - Гаазької конвенції про охорону культурної спадщини», - наголосив Карандєєв.
Він також висловив вдячність партнерам, які допомагають Україні з формуванням та впровадженням системи геопросторової ідентифікації злочинів, «завдяки якій через супутникові знімки можна доповнювати фотофіксацію з землі».
Карандєєв зауважив, що одним із важливих викликів у контексті збереження культурної спадщини є розробка і впровадження електронних реєстрів з обліку культурних пам'яток. За його словами, у цій справі допомагає Агентство США з міжнародного розвитку (USAID). Представник МКІП зазначив, що реєстри дозволять зрозуміти, які саме об'єкти потребують збереження. Водночас завдяки ним доступ до артефактів отримають всі зацікавлені особи, передусім громадяни України.
Як повідомляв Укрінформ, у Києві стартував форум "Українська культурна спадщина" під гаслом "#ДійЗадляСпадщини", де громадянське суспільство та іноземні партнери розглянули шляхи збереження та охорони культурної спадщини України.
Станом на початок серпня через війну в Україні вже постраждали 763 об’єкти культурної спадщини.