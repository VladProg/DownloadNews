Фільм "20 днів у Маріуполі" українського документаліста Мстислава Чернова показали перед засіданням Генасамблеї ООН.

Про це повідомляє Euronews, передає Укрінформ.
Постійний представник Великої Британії при ООН Барбара Вудворд, яка була одним з організаторів показу, заявила, що цей фільм важливий, тому що "вторгнення Росії в Україну загрожує тому, за що виступає ООН - міжнародному порядку, де суверенітет і територіальна цілісність усіх країн є фундаментальними".
"Ми хочемо підтвердити нашу відданість цінностям ООН, і саме тому ми вирішили показати цей дуже важливий документальний фільм", - сказала вона.
Постійний представник США в ООН Лінда Томас-Грінфілд додала, що "20 днів у Маріуполі" документує жахи агресивної війни президента Росії Володимира Путіна".
"Ми повинні продовжувати притягувати Росію до відповідальності за її звірства. Ми повинні продовжувати підтримувати український народ у час, коли він потребує допомоги", - заявила вона.
Документальний фільм "20 днів у Маріуполі" – це перший повнометражний фільм журналіста Associated Press Мстислава Чернова. Він зняв його після 24 лютого 2022 року разом з колегами в Маріуполі. У фільмі задокументовані вуличні бої, спроби виживання мешканців міста та збройна агресія російської армії.
Як повідомляв Укрінформ, у Львові вперше показали стрічку "20 днів у Маріуполі", яку створив Мстислав Чернов за матеріалами команди Associated Press – останніх іноземних кореспондентів, які були в тимчасово окупованому росіянами місті.