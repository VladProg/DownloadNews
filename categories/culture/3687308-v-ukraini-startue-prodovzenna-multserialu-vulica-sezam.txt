На українських телеканалах з 27 березня стартує продовження мультсеріалу «Вулиця Сезам», покликаного підтримувати дитячу психіку та запобігати негативному впливу стресу на родину.

Про це дружина Президента України Олена Зеленська повідомила в Телеграмі, передає Укрінформ.
Як зауважила перша леді, в українських малюків з'явилися нові друзі, а в ініціативи щодо створення Всеукраїнської програми ментального здоров’я — новий партнер, анімаційний освітній проєкт Sesame Workshop.

«Елмо, Коржик — це відомі в усьому дитячому світі герої мультсеріалу Sesame Street’s — «Вулиця Сезам». З 27 березня вони з’являться на українських телеекранах, щоб допомагати дітям і батькам справлятися з кризовими ситуаціями», — зазначила вона.
За словами Зеленської, метою продовження мультсеріалу є підтримка дитячої психіки та запобігання негативного впливу стресу на родину.
Проєкт покликаний навчати здоровому способу життя й навичкам безбарʼєрного спілкування. Особлива увага в ньому приділяється унікальним потребам дітей, які живуть в умовах війни.
«Чому це вкрай важливо? Бо 75% українських дітей після початку війни мають симптоми психотравматизації. І одне із завдань Всеукраїнської програми ментального здоров’я — допомогти їм подолати цю травму, щоб в майбутньому стати дорослими зі здоровою психікою», — наголосила перша леді.
«Вулиця Сезам» продубльована українською. Мультсеріал розрахований на дітей віком від трьох до восьми років. Його показуватимуть на телеканалах ПЛЮСПЛЮС і Київстар ТБ щодня о 12:30. Також безкоштовний доступ до відеотеки доступний за посиланням.
Як повідомлялося, проєкт Welcome Sesame Workshop в Україні відбувається за підтримки Агентства США з міжнародного розвитку (USAID). Відео під назвою «Дивитися, грати, навчатися» представляють собою першу у своєму роді бібліотеку освітнього контенту, яку фінансує LEGO Foundation. Розроблені за участю світових експертів, ролики створені для забезпечення потреб дітей у кризових ситуаціях.