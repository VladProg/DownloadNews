Український актор і режисер Ахтем Сеітаблаєв працює над сценарієм, де головним героєм буде син Моцарта, який опинився в сьогоднішній Україні та диригує оркестром військових, що відновлюються після поранень.

Про це режисер розповів Укрінформу.
За словами Сеітаблаєва, в основі сюжету, який він розробляє, - син великого композитора Франц Ксавер Вольфганг Моцарт, що, як відомо, жив у 19 ст. і кілька десятиріч мешкав у Львові, а тепер опинився в сучасній Україні.

«Син Вольфганга Амадея Моцарта є одним з учасників подій, які відбуваються в Україні. Він не буде на фронті. Але він буде диригентом оркестру, який гратиме «Реквієм» в соборі Святого Юра у Львові, що був побудований якраз на честь загиблих воїнів. Це буде суміш жанрів - сюрреалізму, драми, мелодрами», – сказав режисер.

За сюжетом, оркестр складатиметься з ветеранів війни. Люди, які втратили палець на руці або ногу, повертаються до гри на скрипці, тромбоні або віолончелі. «Але це буде в першу чергу гімн життю! Принаймні я так мрію», - каже режисер.

Він також зазначив, що під час війни потужною силою є документальне кіно. Підрозділ Сил територіальної оборони «ТРО Медіа», художнім керівником якого є Сеітаблаєв, створює кіноантологію про бригади ТРО. Вже знято десять фільмів. Паралельно кінематографісти, які входять в різні підрозділи ТРО, з 25 лютого 2022 року знімають документальні стрічки, що входять у спільний цикл «По той бік війни та миру». Сеітаблаєв виступає як художній керівник усього циклу.
Франц Ксавер Вольфганг Моцарт (1791-1844), молодший син Вольфганга Амадея Моцарта, піаніст, диригент, композитор і педагог, з невеличкими перервами жив і працював у Львові у 1808-1838 рр. Якийсь час він керував великим хором, який зібрав сам. У 1826 році в кафедральному соборі Святого Юра відбувся концерт, під час якого був виконаний знаменитий «Реквієм» Моцарта-старшого.
Як повідомляв Укрінформ, у ризькому кінотеатрі Splendid Palace 2-3 вересня проходять Дні українського кіно, підготовлені за допомогою посольства України в Латвії. В перший день після показу фільму Ахтема Сеітаблаєва «Мирний-21» відбулася творча зустріч з режисером. У другий день фестивалю після перегляду кінопритчі Сергія Маслобойщикова «Співачка Жозефіна та мишачий народ» відбудеться зустріч із режисером та виконавицею головної ролі Аллою Сергійко.