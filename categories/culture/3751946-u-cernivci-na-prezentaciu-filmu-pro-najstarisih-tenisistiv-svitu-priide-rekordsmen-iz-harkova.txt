На Одеському міжнародному кінофестивалі, який триває у Чернівцях, 23 серпня презентують фільм "Сивочолі гравці" - про найстаріших тенісистів світу.

Про це організатори показу повідомили у пресрелізі, який є у розпорядженні Укрінформу.
"Запрошуємо вас відвідати показ фільму "Сивочолі гравці", який відбудеться в середу, 23 серпня, о 16.30 у культурно-мистецькому центрі ім. І. Миколайчука. Гостем показу стане один із героїв фільму - харківський тенісист-рекордсмен 99-річний Леонід Станіславський", - йдеться у повідомленні.
Організатори показу зазначають, що у свої 99 років харків’янин Леонід Станіславський продовжує активно тренуватися й брати участь у міжнародних змаганнях, а також влаштовує матчі на підтримку ЗСУ та на допомогу для українців, які постраждали від російського вторгнення. Кілька років тому він увійшов до Книги рекордів Гіннеса як найстарший у світі тенісист, який бере участь у міжнародних змаганнях.
Після показу фільму відбудеться обговорення стрічки з Леонідом Станіславським та автором стрічки, британським тенісистом і телеведучим Деном Лоббом.
Крім того, у четвер, 24 серпня, планується провести відкритий майстер-клас із великого тенісу від 99-річного Леоніда Станіславського. Майстер-клас відбудеться 24 серпня о 9.00 за адресою вул. Кобилянська, 47А (ресторан “Тераса” та тенісний клуб “Ace”).
Вхід на подію вільний.
Стрічка "Сивочолі гравці", яку зняв британський тенісист і телеведучий Ден Лобб, розповідає історію чотирьох "супердосвідчених" тенісистів - Леоніда (95), Етті (82), Кінга (85) і Джона (87), які прибувають на чемпіонат світу серед ветеранів Міжнародної федерації тенісу. Попри поважний вік, у спортсменах живе жага до перемоги і, власне, до самого життя, сповненого емоцій та яскравих барв.
Як повідомляв Укрінформ, 19 серпня в Чернівцях відбулося офіційне відкриття 14-го Одеського міжнародного кінофестивалю. Одразу після церемонії розпочався показ фільму відкриття фестивалю – історичної картини "Довбуш". На прем'єру приїхала творча група на чолі з режисером кінопрем'єри.