Міністр культури та інформаційної політики Олександр Ткаченко у рамках Люблінського трикутника зустрінеться із своїми колегами з Польщі та Литви Пьотром Глінським і Сімонасом Кайрісом у вівторок, 23 травня, у Кракові.

Про це повідомляє Міністерство культури і національної спадщини Польщі, передає Укрінформ.
Програмою зустрічі передбачається спільне відвідання міністрами експозиції "Eкспресія. Скульптура львівського рококо – твори Йогана Пінзеля зі збірки Львівської національної галереї мистецтв" у Королівському замку на Вавелі. Згодом планується спільний брифінг міністрів.
Після цього міністри візьмуть участь в офіційному відкритті експозиції "Вільно, Вільнюс, Вільне 1918-1948. Одне місто – багато розповідей" в Національному музеї у Кракові. Виставку підготовлено з нагоди 700-річчя Вільнюса.