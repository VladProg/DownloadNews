Фільм української режисерки Ірини Цілик «Я і Фелікс» відзначили спеціальною нагородою на 53-му Міжнародному кінофестивалі Giffoni в Італії.

Як передає Укрінформ, про це повідомляє Держкіно.

Фільм виробництва кінопродакшену ForeFilms (продюсери Володимир Яценко та Анна Яценко) отримав відзнаку The CGS Award (Social-cultural Cineclubs for Young People) — Percorsi Creativi 2023 в категорії “Generator +16”.
Фільм «Я і Фелікс» (міжнародна назва “Rock. Paper. Grenade”) розповідає про хлопця Тимофія, що зростає у провінційному українському місті в 1990 роки. Це зворушлива історія про дорослішання, перші уроки доброти й жорстокості, підліткове кохання, зради, та передусім про стосунки дітей і надломлених непростими часами дорослих.
"Фільм переконливо зображує історію покинутості та водночас піклування, пов’язану з чітко визначеними та сформованими ролями чоловіків і жінок в Україні 1990-х років. Спільна пристрасть до класичної музики об'єднує життя головного героя і життя Фелікса, колишнього солдата, який страждає на посттравматичний стресовий розлад. Гіркі сцени, у яких демонструється гра зі зброєю, повертають до світу втраченого дитинства, заплямованого війною та насильством, про що згадує назва фільму: "Rock. Paper. Grenade", — саме так аргументували відзнаку члени журі.
Як зазначила Цілик, “враховуючи, що фільми на цьому фестивалі оцінюють приблизно 600 італійських підлітків у кожній категорії, мені ще більше подобається ця відзнака. Наше кіно доволі глядацьке, і це приємно, що його оцінили глядачі ніжного віку».
Фільм знятий за мотивами автобіографічного роману Артема Чеха «Хто ти такий?».

Головні ролі у фільмі зіграли український письменник Юрій Іздрик, а також 10-річний Андрій Чередник (син Цілик й Артема Чеха) та 17-річний Владислав Балюк.
Світова прем’єра стрічки відбулася на Варшавському міжнародному кінофестивалі, а національна - у межах українського конкурсу Одеського міжнародного кінофестивалю.
Фільм створено за підтримки Державного агентства України з питань кіно і Міністерства культури та інформаційної політики України, а також за підтримки Українського Інституту і Göteborg Film Fund.
Міжнародний кінофестиваль Giffoni — це найбільший європейський кінофестиваль для дітей та підлітків, який було засновано у 1971 році в Італії.
Кінопродюсерська компанія ForeFilms заснована у 2020 році Володимиром Яценком та Анною Яценко з фокусом на виробництво авторських фільмів. Всі фільми цієї продюсерської компанії мали свої прем’єри на кінофестивалях класу А.

Як повідомляв Укрінформ, документальний фільм "Звідки куди" (Skąd dokąd/ In the Rearview) польського режисера Мачека Хамели про евакуацію українців покажуть на 78-му Міжнародному кінофестивалі в Торонто, що триватиме 7-17 вересня.
Фото: usfa.gov.ua