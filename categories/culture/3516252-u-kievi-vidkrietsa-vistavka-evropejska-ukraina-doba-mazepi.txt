У Києві в Скарбниці Національного музею історії України 29 червня відбудеться відкриття виставки "Європейська Україна. Доба Мазепи".

Як передає Укрінформ, про це Міністерство культури та інформаційної політики України повідомляє у Фейсбуці.
Подія приурочена до Дня Конституції. Сама експозиція покликана довести, що Україна здавна була частиною європейського культурного простору.
"Козацька політична культура орієнтувалася на демократичні (на відміну від московіії) традиції Речі Посполитої, що зумовило появу Конституції Пилипа Орлика 1710 року, а це є ключовою ознакою історичної належності України до Європи", – наголосили у МКІП.
На виставці будуть представлені особисті речі Івана Мазепи, дорогоцінні вклади на потреби церкви та освіти від гетьмана і його матері, особисті речі митрополита-реформатора Петра Могили та багато іншого.
Виставка триватиме 13 днів. Відвідати її можна буде лише у складі екскурсійних груп. Екскурсії проводяться із середи по неділю з 10:00 до 17:00 щогодини.
Попередня реєєстрація за телефоном (044) 280-13-96.
Як повідомляв Укрінформ, 23 червня глави держав та урядів Європейського Союзу ухвалили рішення про надання Україні статусу країни-кандидата на входження до ЄС.