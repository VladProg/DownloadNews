Національна заслужена академічна капела України "Думка" у межах передріздвяного турне Францією у вівторок дала концерт у паризькій церкві Мадлен (Святої Магдалини).

Виступ у Парижі організований за сприяння департаменту культури Паризького регіону та посольства України у Франції, передає кореспондент Укрінформу.

Концерт «Найкрасивіші мелодії з України в серці Європи» зібрав понад 1000 глядачів. Французька публіка із захватом сприйняла українського "Щедрика" та колядки.

Слухачі аплодували стоячи майстерному виконанню колективом творів українських композиторів Кирила Стеценка, Миколи Леонтовича, Олександра Кошиця, Євгена Станковича та Валентина Сильвестрова.

З цією програмою «Думка» виступить 30 листопада у головному соборі Страсбурга.
Національна заслужена академічна капела України "Думка" була створена 1919 року як Державна українська мандрівна капела. З 1984 року колектив очолює провідний український хормейстер, Герой України, народний артист України, академік Академії мистецтв, лауреат Національної премії ім. Тараса Шевченка, професор Євген Савчук.
Фото Лідії Таран