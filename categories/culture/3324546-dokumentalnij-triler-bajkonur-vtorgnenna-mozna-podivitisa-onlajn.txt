На онлайн-платформі Takflix вийшов український документальний трилер «Байконур. Вторгнення» режисера Ангела Ангелова.

Про це Укрінформу повідомили в компанії Takflix.
«Фільм доступний на всіх територіях мовою оригіналу з субтитрами та в українському дубляжі», - йдеться у повідомленні.
Як зазначається, стрічка «Байконур. Вторгнення» розповідає про подорож українських дослідників-екстремалів Ангела Ангелова і Дмитра Громова на космодром Байконур - російський військовий об’єкт, що розташований у Казахстані.
«Байконур» – перший і найбільший космодром у світі, звідки Юрій Гагарін здійснив свій перший політ у космос і звідки стартували радянські ракети, а зараз стоять закинуті шатли «Буран» та «Буря».
Автори стрічки знімали свою експедицію в екстремальних умовах казахської пустелі, по якій добиралися 50 кілометрів пішки. Весь цей час вони ризикували бути впійманими російськими спецслужбами та отримати від 8 до 20 років ув’язнення. Однак дослідникам вдалося залишитися непоміченими та відзняти запуск ракети «Союз».
Як повідомлялося, фільм «Байконур. Вторгнення» отримав приз глядацьких симпатій на кінофестивалі «Kharkiv MeetDocs» та нагороду журі «за амбітну ідею, ризиковане рішення і блискучий результат» на Міжнародному кінофестивалі документального кіно Artdocfest у Ризі.
Ангел Ангелов та Дмитро Громов – частина проєкту Insiders Project. З 2013 року хлопці проникають на різні урбаністичні об’єкти з метою «вихопити їх в часі». Вони побували на вершинах будинку із зіркою на Майдані Незалежності та на Південному мосту, у бомбосховищі часів Холодної війни, закинутому тунелі київського метрополітену, на радіолокаційній станції «Дуга» та заводі «Арсенал».
Фільм мовою оригіналу тут.
Фільм в українському дубляжі.
Фото: Держкіно