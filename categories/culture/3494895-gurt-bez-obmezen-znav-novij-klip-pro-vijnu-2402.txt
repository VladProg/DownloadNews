Український гурт "Без обмежень" презентував новий відеокліп "24/02", присвячений повномасштабному вторгненню російських військ в Україну.

Як передає Укрінформ, про це йдеться на сторінці гурту "Без обмежень" у Фейсбуці.
Композиція має назву "24/02", адже саме 24 лютого 2022 року вранці о 4.31 росія розпочала повномасштабне військове вторгнення в Україну.

"24 лютого назавжди залишило відбиток у серцях та долях українців. Ранок, який поділив життя на "до" та "після", - йдеться у коментарі до відео.
"Наше життя змінилось за секунди. Ми знаємо, як було "до" 24 лютого – у кожного з нас кипіло своє життя: з мріями та планами на майбутнє. І вже знаємо, яке воно – "після"… Життя змінилося назавжди. Та незважаючи ні на що, ми віримо у ЗСУ і точно знаємо, що після нашої Перемоги, буде міцна, вільна та Незалежна Держава", – поділився роздумами фронтмен гурту Сергій Танчинець.
У кліпі - хроніки війни: зухвалі обстріли і страшні руйнування, які завдає нам ворог, героїчний опір ЗСУ російським загарбникам, евакуація населення, а також використано художній прийом зворотнього кадру. Символічно і годинник веде зворотній відлік, немов прагнучи повернути хід історії назад.
"Але, годинник, стрілки якого йдуть у зворотній бік, намагається "скасувати" події, які завдають нам болю щодня! Зруйновані будівлі у Харкові, Маріуполі, Ірпені та інших містах, по цеглинах складаються до свого первинного стану. Нам би дуже хотілось, аби усього цього з нами ніколи не відбувалось! Проте, наступний кадр не дає втекти від жорстокої реальності і прямо каже: "Як би нас не боліло, як не горіла б душа, до славної Перемоги нам дорога одна". Шлях до свободи України єдиний – зі зброєю в руках виборювати нашу Державність і Незалежність!" - зауважує гурт "Без обмежень" у коментарях до відео в YouYube.
Режисером кліпу на трек «24/02» став Артем Григорян, співрежисером, автором слів та музики – Сергій Танчинець.
"Хочеш забутись, та сили катма, Згадуєш лютий, а дому нема. Замість дому – війна, Нуль чотири тридцять одна, Двадцять чотири нуль два... Вічності стане на всіх, Мужності буде сповна, Нам посміхається у слід, Крізь сльози Вона – Марія", - йдеться у пісні гурту "Без обмежень".
Як повідомляв Укрінформ, гурт «ТІК» зняв новий кліп на пісню «Люби ти Україну!».