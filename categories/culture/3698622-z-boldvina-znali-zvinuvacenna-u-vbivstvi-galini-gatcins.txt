З актора Алека Болдвіна зняли кримінальні звинувачення у зв'язку зі смертю операторки українського походження Галини Гатчінс, яку він випадково застрелив у жовтні 2021 року на знімальному майданчику фільму "Раст" в американському штаті Нью-Мексико.



Як це передає Укрінформ з посиланням на ВВС, про це в четвер повідомили його адвокати.

Болдвіна було звинувачено за двома пунктами в ненавмисному вбивстві.
"Ми задоволені рішенням про закриття справи проти Алека Болдвіна й закликаємо до належного розслідування фактів і обставин цієї трагічної події", - заявив його адвокат Люк Нікас у інтерв'ю BBC.
Актор мав постати перед судом на попередньому слуханні 3 травня.
Особу, що відповідала за зброю у фільмі, Ганну Гутьєррес-Рід також звинувачують за двома пунктами в ненавмисному вбивстві. Невідомо, чи прокуратура зніме звинувачення і з неї.
Прокуратура звинувачувала 65-річного Болдвіна в тому, що він продемонстрував нерозсудливу зневагу до безпеки своїх колег.
Як повідомляв Укрінформ, цього самого дня – через 18 місяців після інциденту – поновлено зйомки фільму "Раст".


Гатчінс було вбито з пістолета, зарядженого бойовим патроном.
На початку жовтня 2022 року стало відомо, що Алек Болдвін досяг мирової угоди з її родиною.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.
На початку лютого Алеку Болдвіну було офіційно висунуто звинувачення у ненавмисному вбивстві.