З Бахмута на Донеччині до того, як зайшли туди російські загарбники і де довго точилися бої, встигли евакуювати 60-70% музейних колекцій.

Про це на брифінгу повідомила начальниця управління культури і туризму Донецької облдержадміністрації Вікторія Точена, передає кореспондент Укрінформу.
«Ми евакуювали на відсотків 60-70 бахмутські колекції. Особливо намагалися зробити евакуацію саме архіву, який зберігався в краєзнавчому музеї, щоб у подальшому історики могли вивчати історію і краю, Донеччини взагалі, і Бахмута», - сказала Точена.
Вона нагадала, що загалом на Донеччині змогли евакуювати експонати з 17 музеїв (з тих 36 музеїв, які працювали в регіоні до повномасштабного вторгнення Росії в Україну – ред.).
Керівниця управління пояснила, що музейні колекції - це є державна частка музейних колекцій, і за їх зберігання відповідають не тільки музеї, а й держава, і управління культури так само бере в цьому участь.
«Але, я чесно скажу, безпечних місць в Україні, де можна було б показати колекцію, на сьогодні немає. Навіть місця, де ми зберігаємо колекції, ми про них не проговорюємо», - підкреслила спікерка.
Вона пояснила, що на сьогодні ці колекції просто зберігаються, бо на території України діє заборона на проведення показу експозицій.
«Щойно буде якийсь дозвіл, звичайно, ми будемо це робити, нам є що показувати… В нас були в музеях шалені колекції і в Краматорську, і в Словʼянську, і в Бахмуті…. Я сподіваюсь, ні, я впевнена, що все повернеться на Донеччину», - переконана Точена.
Як повідомлялося, Донеччина постійно перебуває під обстрілами з боку російських військ, ворог щодня вбиває та травмує цивільних жителів, руйнує житлові та адміністративні будинки, лікарні, школи, дитсадки, підприємства, музеї, та інші цивільні об'єкти у регіоні.
За словами мера українського Бахмута Олексія Реви, сьогодні Бахмут – це руїни та попіл, окупанти просто стерли місто з лиця землі. Після багатьох місяців війни у Бахмуті повністю знищена вся інфраструктура, не залишилось жодної вцілілої будівлі.