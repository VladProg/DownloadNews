У Кам’янці-Подільському відбулося відкриття Хмельницького кінофестивалю, який проходить 10-12 вересня.

Як передає Укрінформ, про це повідомляє Хмельницька ОДА.
«У Кам’янці-Подільському відбулося урочисте відкриття І Хмельницького кінофестивалю. Його започаткували з метою популяризації українського кіно, підтримки молодих діячів у сфері кінематографії і розвитку кіноіндустрії в Україні, а також популяризації унікальних локацій Хмельницької області серед кінематографічної спільноти України та світу», - йдеться у повідомленні.
Зазначається, що червоною доріжкою кінофестивалю пройшли відомі українські актори, продюсери, сценаристи та режисери, талановита молодь, а також на захід завітала голова Держкіно Марина Кудерчук.
У межах фестивалю у позаконкурсній програмі «Спеціальний погляд» відбувся допрем’єрний показ художнього фільму UNBRIDLED режисера Андрія Зайця.
Для участі у кінофестивалі надіслали 170 робіт. З них відібрали 15 короткометражних фільмів, 5 повнометражних, 9 кінострічок, знятих на території Хмельниччини та одну позаконкурсну роботу.






У Кам’янці-Подільському відбулося урочисте відкриття І Хмельницького кінофестивалю / Фото: Хмельницька ОДА









































































Головні фестивальні події відбуватимуться у Хмельницькому та Кам’янці-Подільському.
Оцінюватиме конкурсну програму професійне журі, до якого увійшли: народний артист України Остап Ступка; член Європейської кіноакадемії, кінопродюсер, голова підкомітету у сфері кінематографа та реклами Комітету ВР з питань гуманітарної та інформаційної політики Павло Сушко; виконавча директорка Одеського міжнародного кінофестивалю та Української кіноакадемії Анна Мачух; режисер Денис Тарасов; членкиня Ради з державної підтримки кінематографії, експертка з кіномаркетингу Поліна Толмачова; кінопродюсер Тарас Босак.
У межах фестивалю заплановані зустрічі з діячами української кіноіндустрії, воркшопи від режисерів, продюсерів, акторів та сценаристів, панельні дискусії та презентації.
Вхід на заходи фестивалю вільний.
Перший Хмельницький кінофестиваль відбудеться за підтримки Державного агентства України з питань кіно, Хмельницької обласної державної адміністрації та Хмельницької кінокомісії.