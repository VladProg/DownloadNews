У Миколаєві в межах фестивалю "Mykolaiv ART Week: MEMORY" показали хіти світової анімації останніх років.

Про це повідомляє Миколаївська міська рада, передає Укрінформ.
«У Миколаєві показали хіти світової анімації, які увійшли до міжнародної конкурсної програми фестивалю LINOLEUM останніх років. Показ пройшов у підземеллі Дому офіцерів флоту в межах Фестивалю актуального мистецтва Mykolaiv ART Week: MEMORY», - йдеться у повідомленні.
За словами директорки LINOLEUM Анастасії Верлінської, це анімація, але не для дітей. Вона про серйозні теми, такі як Голокост, диктатура в Чилі. Не всім це може сподобатися, але такою є сьогодні світова анімація.
«Ці шість фільмів за останні два роки отримали найбільшу кількість нагород у всьому світі. І половина з них заснована на реальних подіях», - каже Верлінська.
Миколаївські глядачі побачили фільми «Лист до свині» режисера Таль Кантора (Франція, Ізраїль), «Пташка на півострові» режисера Ацусі Вада (Японія), «Монстр» режисера Уґо Коваррубіас (Чилі), «Неможливі фігури та інші історії» режисерки Марти Пайєк (Польща), «Sierra» режисера Сандера Йоона (Естонія) та «Сміттяр» режисера Лаури Ґонсалвес (Португалія).
Захід організувала Платформа MY ART у партнерстві з Волонтерським центром «ДОФ» та Агенцією розвитку Миколаєва.
Як повідомлялося, у Миколаєві з 8 по 15 вересня проходить фестиваль актуального мистецтва Mykolaiv ART Week.