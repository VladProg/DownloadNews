Відповідно до Плану відновлення України до 2032 року планується реалізувати 177 проєктів у сфері культури та інформаційної політики.

Про це йдеться у відповіді Міністерства культури та інформаційної політики на інформаційний запит Укрінформу.
Зазначається, що першочерговими для реалізації є заходи щодо забезпечення життєдіяльності країни в умовах війни та набуття членства України в Європейському Союзі
Згідно з проєктом Плану відновлення, у 2022 році заплановано реалізацію проєктів у сферах культури та інформаційної політики, спрямованих на досягнення наступних цілей: забезпечення підтримки діяльності закладів сфери культури та освіти сфери культури, створення стимулів для повернення працівників сфери в Україну; перегляд наративів змісту мистецької освіти, репертуарної політики, форматів та концепцій діяльності закладів культури; забезпечення передумов для оновлення системи фінансування сфери культури у повоєнний період та підтримка діяльності закладів сфери культури та освіти сфери культури в умовах війни; збільшення представлення українського культурного продукту за кордоном та інше.
Як повідомлялося, 4-5 липня в Лугано (Швейцарія) відбулася Конференція з питань відновлення України, де презентували проєкт відповідного плану.
За даними уряду, план відновлення України вже зараз оцінюється у 750 млрд доларів.