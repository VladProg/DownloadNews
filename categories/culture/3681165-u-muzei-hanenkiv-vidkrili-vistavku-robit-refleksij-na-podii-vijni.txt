У Національному музеї мистецтв імені Богдана та Варвари Ханенків у Києві презентували виставку “Тим часом в домі Ханенків”, яка триватиме з 11 березня по 30 квітня.


Як передає Укрінформ, про це повідомляє Київська міська державна адміністрація.
За словами заступниці голови КМДА Ганни Старостенко, “усі музейні зали майже рік стояли пустими, щоб убезпечити експонати після повномасштабного вторгнення в Україну".






Виставка «Тим часом в домі Ханенків» / Фото: kyivcity.gov.ua



















"Проєкти кожного з митців, представлених на виставці, є рефлексіями на події цієї війни, на їхній зв’язок із попередніми війнами, на долі музеїв під час повномасштабного вторгнення, а також на історію Музею Ханенків, пов’язану з історією всього міста, всієї країни та історією світового мистецтва в цілому”, - зазначила Старостенко.
Вона нагадала, що “Музей Ханенків – це одна з потужних культурних інституцій столиці, що відома серйозними колекціями західного та східного мистецтва. В умовах воєнного стану вони не можуть бути презентовані відвідувачам. Більш того, цей заклад зазнав суттєвих пошкоджень під час ракетного обстрілу 10 жовтня минулого року і наразі готується до реставраційних робіт. Тим не менш, музей продовжує свою роботу і навіть експериментує з новими формами взаємодії художників та спраглих до мистецтва глядачів”.

Старостенко подякувала “усім, хто підтримує інтерес до культури у такий непростий час”.

“Пишаємося нашими закладами, котрі в умовах війни продовжують тримати свій культурний фронт”, – наголосила заступниця голови КМДА.
Проєкт підтримала громадська організація “Музей сучасного мистецтва” (Київ) у рамках співпраці Ukrainian Emergency Art Fund та Teiger Foundation щодо підтримки української культури в умовах війни через втілення значущих кураторських проєктів.
Як повідомляв Укрінформ, 9 березня на червону лінію Київського метрополітену вийшов новий артпотяг із патріотичними малюнками.