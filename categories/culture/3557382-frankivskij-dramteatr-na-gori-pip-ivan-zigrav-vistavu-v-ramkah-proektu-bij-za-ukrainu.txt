Івано-Франківський драмтеатр до Дня Незалежності на горі Піп Іван зіграв перформативну виставу в рамках мистецького проєкту «Бій за Україну».

Про це у Фейсбуці повідомляє ДСНС України, передає Укрінформ.
«До Дня Незалежності України на вершині гори Піп Іван Франківський драмтеатр зіграв перформативну виставу в рамках благодійного мистецького проєкту «Бій за Україну», - повідомляє ДСНС України.

Тут зазначили, що реалізація проєкту відбулася у партнерстві з Прикарпатським Національний Університет імені В.Стефаника та за підтримки Головного управління ДСНС в Івано-Франківській області.
«Прикарпатські рятувальники не тільки подбали про безпеку артистів під час сходження на вершину, а й разом з ними виконали Державний Гімн України», - додають в ДСНС.
На переконання акторів, ця найвисокогірніша акція - меседж усій Україні, Європі, світу, що ми є і готові боротись за своє незалежне майбутнє. Також це один із проявів боротьби на культурному фронті.
У ході постановки було відзначено важливу роль ДСНС в умовах війни. На цьому акцентував заслужений артист України, провідний актор театру Олексій Гнатковський.
Трансляція вистави доступна 24 серпня на офіційних сторінках театру.
Піп Іван (також Попіван, Піп Іван Чорногірський або Чорна Гора) — одна з найвищих вершин Українських Карпат з висотою 2020.5 м.