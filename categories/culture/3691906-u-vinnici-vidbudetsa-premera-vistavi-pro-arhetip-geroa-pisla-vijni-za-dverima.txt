У Вінницькому академічному музично-драматичному театрі ім. М. Садовського 7 і 8 квітня покажуть прем'єру про архетип героя після війни «За дверима» за п'єсою німецького воїна-драматурга Вольфганга Борхерта.

Про це йдеться у повідомленні пресслужби театру, яке має у своєму розпорядженні Укрінформ.
«Про архетип Героя після війни, який формується саме зараз і якого суспільство мусить продовжувати підтримувати ще сильніше тоді, коли війна закінчиться. Глибоку і пронизливу виставу за культовою п’єсою німецького воїна-драматурга Вольфганга Борхерта у Вінниці ставить знаменитий харківський режисер Олександр Ковшун, на рахунку якого участь у 33 фестивалях у 10 країнах світу», - йдеться у повідомленні.
Прем'єрні покази вистави відбудуться 7 і 8 квітня.
Головні ролі у виставі «За дверима» виконують провідні актори Вінницького театру ім. Садовського.
Художник-постановник вистави – донеччанин Віталій Матущак, він батько героя-добровольця Юрія Матущака (позивний «Вітер»), який загинув у 27 років під час виходу з Іловайського котла.
Прем’єра «За дверима» створена за підтримки Goethe-Institut.
Як повідомлялося, Національна опера України у квітні покаже «Баядерку», «Аїду» і «Любовний напій».