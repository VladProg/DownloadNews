У Луцьку на території замку Любарта відбувся Форум білоруського культурного спротиву за участю представників Білорусі й України.

Як передає Укрінформ, організували захід Полк імені Кастуся Калиновського, Фестиваль незалежного білоруського документального кіно “1084. На межі” та ГО “ПРП “Пріоритет”.
“Учасники та гості змогли подивитися виставку робіт білоруського опозиційного художника-плакатиста Володимира Цеслєра. Виставка проходить просто неба на території замку Любарта та триватиме до 26 листопада. Всього представлено 16 робіт автора, які розміщені на виставкових конструкціях. Сам художник взяв онлайн участь у відкритті виставки, оскільки наразі перебуває за кордоном”, - йдеться в повідомленні організаторів.






Форум "Білоруський культурний спротив" у Луцьку


































Організатори за допомогою творів Володимира Цеслєра хочуть привернути увагу українського суспільства до тих білорусів, які прагнуть звільнитися від режиму Лукашенка та налагодити дружні відносини з Україною.
Окрім художника, вітальне слово на відкритті було у Аліни Ковшик - представниці об'єднаного перехідного комітету з питань національного відродження Білорусі.
Було також проведено кінопоказ фільму “Водохреща” (2023 рік, Андрій Куціла). Крім того, проводяться інші кінопокази білоруського опозиційного кіно, а саме стрічки “Батьківщина” (2023 рік, Александер Міхалковіч, Ханна Бадзяка), “Білоруський вальс” (2007 рік, Анджей Фідик), та “Кураж” (2021 рік, Алексей Палуян).
Під час мікрофоруму відбулися виступи білоруських опозиційних діячів та військовослужбовців Полку ім. Кастуся Калиновського на теми спротиву як форми розвитку білоруського суспільства, сучасні економічні та політичні взаємовідносини та можливі сценарії розвитку взаємовідносин України та Білорусі.
Було проведено панельну дискусію, спікерами на котрій виступили шоумен Дмитро Танкович, представник Центру національного спротиву України, волонтерка Ірина Лукашенко, Олександр Добровольський (голова відділу внутрішньої політики офісу Світлани Тихановської), Ескандер Барієв (Голова Правління Кримськотатарського Ресурсного Центру) та представники полку ім. Кастуся Калиновського.
Полк імені Кастуся Калиновського - білоруський полк Збройних сил України, сформований у березні 2022 року як батальйон для захисту України, а саме — міста Києва. Крім декількох тактичних груп до складу формування також входить група білоруських добровольців. Полк названо на честь національного героя Білорусі, одного з лідерів Січневого повстання білорусів, поляків, литовців та українців проти Російської імперії у 1863 році.