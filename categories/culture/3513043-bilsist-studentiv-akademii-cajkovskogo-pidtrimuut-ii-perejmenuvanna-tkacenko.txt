Міністр культури та інформаційної політики Олександр Ткаченко після спілкування зі студентами Національної музичної академії України імені П.І. Чайковського заявив, що більшість із них підтримують перейменування закладу.

Про це Ткаченко повідомив у Фейсбуці, передає Укрінформ.
«Зустрівся зі студентами Національної музичної академії України імені П.І. Чайковського, навколо якої зараз точиться публічна дискусія щодо перейменування закладу. Почув позицію більшості студентів. Вони - «за» те, щоб прибрати з назви закладу ім’я російського композитора», - написав міністр.
Він зауважив, що МКІП не має права ухвалювати рішення щодо зміни назви закладів, закликавши дотримуватися закону й дослухатися думок усіх учасників дискусії.
«Студентство є повноправним учасником у прийнятті рішень, що стосуються закладу, де вони навчаються. Тож, студенти, знайте і користуйтесь своїми правами. Керівники закладів – прислуховуйтесь», - зазначив міністр.
Ткаченко додав, що підтримує студентство у прагненні вилучити прізвище російського композитора з назви закладу: «Чесно скажу, тут я схильний підтримати студентів з точки зору аргументації та європейської позиції щодо прийняття тих чи інших змін у своєму освітньому закладі».
Як повідомлялося, навколо перейменування академії розгорнулася публічна дискусія. Вчена рада звернулася до керівництва країни з проханням залишити назву, аргументуючи це тим, що Петро Чайковський за походженням був українцем. Натомість студентство підтримало перейменування, про що свідчать результати голосування, опубліковані на сторінці наукового товариства НМА.
Також повідомлялося, що рішення вченої ради НМА імені П.І.Чайковського про недоцільність перейменування закладу МКІП і Держмистецтв визнали не репрезентативним через його ухвалення з перевищенням повноважень.
Фото з відкритих джерел