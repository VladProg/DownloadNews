Акторку, громадянку РФ, яка прибула в "Бориспіль" авіарейсом із Варшави, прикордонники не пропустили в Україну, і вона змушена була повернутися зворотним рейсом.

Як передає Укрінформ, про це повідомляє Державна прикордонна служба України.
“Під час оформлення та необхідних заходів контролю прикордонники Окремого контрольно-пропускного пункту «Київ» встановили, що росіянка порушувала порядок в'їзду на тимчасово окуповану територію Криму. Правоохоронці з’ясували, що 32-річна росіянка прямувала в Україну, щоб взяти участь у зйомках”, - ідеться в повідомленні.
Як зазначається, за порушення норм українського законодавства громадянку РФ в Україну прикордонники не пропустили, крім того, вона отримала заборону в’їзду в Україну на найближчі три роки.
За повідомленням ЗМІ, йдеться про Любов Рєзіну, дівоче прізвище – Баханкова.
Як повідомляв Укрінформ, в аеропорту "Бориспіль" прикордонники заборонили в’їзд в Україну російському музиканту, який прибув в Україну авіарейсом зі Стамбула, через відвідування тимчасово окупованого Криму.