Зірковий режисер Пітер Джексон продає більшу частину своєї студії спецефектів Weta Digital компанії Unity, яка розробляє відеоігри, за 1,6 мільярда доларів.

Як передає Укрінформ, про це повідомляє CNN.
У заяві обох компаній ідеться про те, що Unity має отримати всі «інструменти, комунікації, технології та інженерні таланти» студії Weta Digital. Також повідомляється, що ця покупка дозволить «передати неймовірно ексклюзивні та вишукані візуальні ефекти в руки мільйонів розробників та митців по всьому світу».
«Разом Unity та Weta Digital створюватимуть можливість для будь-якого митця, з будь-якої індустрії, використовувати ці неймовірно талановиті та потужні інструменти», - відзначив Пітер Джексон у заяві компанії.
Очікується, що передача студії у власність Unity відбудеться до кінця 2021 року.
ЗМІ відзначає, що Weta Digital має багато престижних нагород, зокрема нагороди Британської академії кіномистецтва. Студія долучилася до створення персонажів та антуражу для великої кількості фільмів, включаючи «Аватар», «Чорну вдову» та «Володар перснів».
Компанія Unity є відомою у світі гейм-дизайну завдяки її програмному забезпеченню, яке використовувалося для створення ігор на кшталт Fall Guys, Pokémon Go та Call of Duty: Mobile.
Раніше Укрінформ повідомляв, що стримінгова платформа Netflix розробила нову функцію для дітей, щоб залучити молодших глядачів на свою платформу та допомогти їм відкрити для себе нові програми.
Фото: 123RF