У проєкті Державного бюджету на 2024 рік закладено 10,7 мільярда гривень на сферу культури та медіа, що більше на 2,3 млрд гривень у порівнянні з бюджетом минулого року.

Як передає Укрінформ, про це Міністерство культури та інформаційної політики повідомляє у Телеграмі.
«15 вересня Кабінет Міністрів схвалив проєкт бюджету України на 2024 рік, далі документ передадуть у Верховну Раду України. Порівняно з бюджетом 2023 року, видатки на культуру та медіа збільшили на 2,3 млрд гривень», - ідеться у повідомленні.
«Культура та інформаційна політика є дієвими інструментами у гібридній війні та надійною підтримкою тилу. Актуальні потреби галузі були розглянуті, враховані та відображені у новому бюджеті», - зазначив тимчасовий виконувач обов’язків міністра культури та інформаційної політики Ростислав Карандєєв.

Він подякував Міністерству фінансів за оперативне опрацювання.
«Сподіваюсь, депутатський корпус підтримає наш вектор розвитку. Це дійсно важливо для всіх, хто поділяє позицію щодо важливості культурного та інформаційного опору. Працюємо далі задля перемоги», – заявив Карандєєв.
У бюджеті-2024 вперше враховані видатки на сертифікати для придбання книжок для дітей на суму 376 млн грн, а також на реалізацію проєктів із підтримки національних меншин і корінних народів.
Як повідомляв Укрінформ, Кабінет міністрів 15 вересня затвердив законопроєкт про Державний бюджет на 2024 рік.