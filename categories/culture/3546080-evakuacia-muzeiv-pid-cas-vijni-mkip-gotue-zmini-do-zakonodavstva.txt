Міністерство культури та інформаційної політики України (МКІП) ініціює вдосконалення чинного законодавства у частині здійснення евакуації культурних цінностей під час воєнного стану.

Як передає Укрінформ з посиланням на пресслужбу відомства, про це розповів Міністр культури та інформаційної політики Олександр Ткаченко в інтерв’ю під час телемарафону.
«В Україні близько 2000 музеїв. Безпосередньо МКІП підпорядковані лише 26 музеїв та заповідників, тобто трохи більше 1%. Всі інші підпорядковані місцевим органам влади. Щоб здійснити евакуацію, потрібен не тільки наказ МКІП, а й взаємодія з місцевими органами влади та відсутність спротиву директорів музеїв, що ми часто бачили в регіонах, наближених до лінії фронту і не тільки», – зазначив посадовець.
За словами Ткаченка, щоб організувати виїзд, потрібно спакувати ці речі, крім наказу міністерства, потрібна співпраця з місцевими органами влади, транспортування тощо.
Він зазначив, що зробити це за 3-4 дні фізично неможливо, тож міністерство вноситиме на уряд пропозиції щодо удосконалення проведення такого роду робіт, тому що всі закони, ухвалені до війни, не враховували тих обставин, в яких зараз доводиться діяти.
Як повідомлялося, від початку повномасштабного вторгнення росії в Україні зафіксували 450 епізодів воєнних злочинів проти об’єктів культурної спадщини.