Зараз є лише орієнтовні уявлення про реальні масштаби руйнування об’єктів культурної спадщини по всій Україні.

Про це сказала заступник міністра культури та інформаційної політики України Катерина Чуєва під час онлайн-брифінгу на тему: «Культурна спадщина України у воєнний час», повідомляє кореспондент Укрінформу.
«Ми маємо лише орієнтовні уявлення про реальні масштаби руйнування об’єктів культурної спадщини, оскільки бойові дії тривають. Ціла низка історичних міст на сьогодні перебуває в облозі, а деякі окуповані. Останнє дуже ускладнює зв’язок з місцевими громадами, з місцевими органами влади. Кілька днів тому ми втратили зв’язок з Маріупольською громадою, і ми не знаємо достеменно, який масштаб руйнування культурної спадщини там», - сказала Чуєва.
За її словами, значна кількість руйнувань пов’язана із застосуванням ракетної зброї, бомбардувань і важкої артилерії.
Вона зазначила, що переважно страждають пам’ятки архітектури, у які влучають ракети, їх уламки або снаряди, а також руйнування відбуваються через вибухові хвилі.
Так, уже було пошкоджено: історико-краєзнавчий музей в місті Охтирка; музей українських старожитностей Василя Тарновського в Чернігові; колишній кінотеатр ім. Щорса у Чернігові; Святогірську лавру на Донеччині; Драмтеатр у Маріуполі та інші.
Чуєва нагадала, що МКІП запустило платформу, де збирається інформація щодо пошкоджень та руйнувань об’єктів культурної спадщини. Усі, хто стали свідками руйнування культурної спадщини з усіх регіонів України, можуть надіслати туди фото або відеодокази.
Як повідомлялося, Міністерство культури та інформаційної політики України оголошує збір інформації щодо пошкоджень та руйнувань об’єктів культурної спадщини.
З 24 лютого в Україні триває війна з російськими загарбниками.