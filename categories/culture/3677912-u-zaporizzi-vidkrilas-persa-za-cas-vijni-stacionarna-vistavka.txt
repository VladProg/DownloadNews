У Запоріжжі у п'ятницю, 3 березня, відкрилась перша за час повномасштабної війни нова стаціонарна експозиція «Запоріжжя крізь віки: поступи героїчної історії».

Про це повідомляє кореспондент Укрінформу.
«Це нова експозиція у «Музейних студіях. Місто за програми». Метою експозиції є презентація звитяжного минулого, запорізьких козаків і острова Хортиця, які є символами незламності та символами волелюбного духу», - розповіла завідувачка відділом науково-експозиційної роботи національного заповідника «Хортиця» Світлана Копилова.
За словами працівників «Хортиці», перед ними стояло завдання створити експозицію в умовах воєнного стану і облаштувати експозиційний простір, не витративши при цьому грошей.






У Запоріжжі відкрилась перша за час повномасштабної війни стаціонарна виставка / Фото: Дмитро Смольєнко. Укрінформ











































«Ми застосували образ художньої галереї (пінакотеки), зробили художнє освоєння експозиційного простору, оформили верхній пояс експозиції макетами козацького човна, козацької «Чайки» в багетних рамах. Таким чином, ми транслюємо тему історії українського та козацького судноплавства», - додала Копилова.
Найкращі предмети, які є у фондах «Хортиці», через війну довелось евакуювати. Тому під час створення експозиції використували переважно науково-допоміжний фонд. Проте є і оригінальні предмети - фрагмент амфори, акінак (меч), пращові камені, датовані скіфським періодом (V ст. до н.е). Це найстаріші предмети, які представлені на виставці. Вони всі були знайдені на Хортиці під час археологічних досліджень.
Також представлена реконструкція обладунків скіфського воїна, реконструкція козацьких прапорів XVII-XVIII ст. та оригінальні предмети зброї XVIII ст.
Крім того, на виставці створили фотозону з неоригінальних предметів козацького костюма XVIII ст.
Експозиція працюватиме з 10:00 до 16:00.
Відвідати її можна з середи до неділі. Понеділок та вівторок - вихідні. Вартість: для дітей, пенсіонерів, студентів - 15 грн, для дорослих - 30 грн.