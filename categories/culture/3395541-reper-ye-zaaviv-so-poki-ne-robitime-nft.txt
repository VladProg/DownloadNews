Відомий у всьому світі американський репер Є (колишнє ім’я Каньє Вест) відповів своїм прихильникам, що поки не буде випускати свої продукти у формі невзаємозамінних токенів (NFT).

Як передає Укрінформ, про це повідомляє Yahoo News.
«Я зосереджуюсь на створенні реальних продуктів у реальному світі. Справжній їжі. Справжньому одязі. Не просіть мене зробити NFT», - написав у своїй заяві Є.
Водночас репер попросив своїх прихильників його пізніше спитати про невзаємозамінні токени, таким чином не виключаючи, що активно займеться цим напрямком у майбутньому.
Минулого тижня стало відомо, що у лютому вийде вже 11-й студійний альбом репера Є.
Невзаємозамінні токени (NFT) – це особливий тип криптовалюти, оскільки є активами, які існують лише у власних криптосистемах. Деякі експерти заявляли, що NFT є майбутнім віртуального світу (який також називають «Web3» або «Metaverse»), тоді як інші стверджували, що це лише «мильна бульбашка» та витрата грошей на неіснуючі речі.
Як повідомляв Укрінформ, у жовтні Верховний суд Лос-Анджелеса (США) дозволив відомому у всьому світі американському реперу Каньє Весту офіційно змінити ім’я на Є.