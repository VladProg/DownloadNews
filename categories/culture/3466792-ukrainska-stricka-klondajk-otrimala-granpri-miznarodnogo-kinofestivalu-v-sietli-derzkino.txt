У Сполучених Штатах Америки українська стрічка "Клондайк" отримала Ґран-прі Міжнародного кінофестивалю в Сіетлі.

Як передає Укрінформ, про це Державне агентство з питань кіно повідомляє у Фейсбуці.
“Створена за підтримки Держкіно стрічка Марини Ер Горбач “Клондайк” отримала Ґран-прі 48-го Міжнародного кінофестивалю в Сіетлі, США”, - ідеться в повідомленні.
Журі присудило найвищу нагороду фестивалю стрічці "Клондайк" за "твір, трагічно пророчий і універсальний за своїм впливом, жорстоке і формалістичне бачення війни, яке поєднує гуманізм, чорну комедію та жах у пекуче й оригінальне бачення”.
Фільм "Клондайк" зображує історію родини, яка опинилася в епіцентрі подій авіакатастрофи рейсу MH17 Malaysia Airlines 17 липня 2014 року в селі Грабове Донецької області. Коли Ірка і Толік очікують народження першої дитини, війна жорстоко вривається в їх життя разом з уламками збитого "Боїнга". Жінка відмовляється евакуюватися, навіть коли село захоплюють озброєні угрупування.
Головні ролі у фільмі виконали Оксана Черкашина, Сергій Шадрін і Олег Щербина.
"Клондайк" – новий фільм Марини Ер Горбач, створений за підтримки Держкіно у копродукції з Туреччиною. Оператором та співпродюсером виступив засновник української кінокомпанії Kedr Film Святослав Булаковський.
Міжнародний кінофестиваль у Сіетлі вважається одним із найпрестижніших фестивалів у Північній Америці, який щорічно представляє найкращі незалежні фільми з усього світу. Seattle International Film Festival (SIFF) також є найбільшим кінофестивалем у Сполучених Штатах, який щороку представляє понад 400 повнометражних, документальних і короткометражних фільмів для аудиторії, яка налічує понад 138 тис. осіб. Кінофестиваль проходив з 14 до 24 квітня.
Як повідомляв Укрінформ, у травні на підтримку України відбудуться покази благодійного кіномарафону CinemAid Ukraine у США, Болгарії, Румунії та Латвії.
Фото: Фейсбук ДержКіно