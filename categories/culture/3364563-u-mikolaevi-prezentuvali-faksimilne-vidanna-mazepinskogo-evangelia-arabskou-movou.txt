У Миколаївській обласній універсальній науковій бібліотеці презентували факсимільне видання Мазепинського Євангелія, надрукованого арабською мовою.

Про це кореспонденту Укрінформу повідомили в пресслужбі бібліотеки.
«7 грудня на платформі Zoom відбулася онлайн-презентація факсимільного видання Мазепинського Євангелія (Київ, 2021), надрукованого арабською мовою. Захід був присвячений 140-річчю з дня заснування нашої наукової бібліотеки», - розповіли у пресслужбі.
Там зазначили, що книга видана до 30-річчя Незалежності України за ініціативою Посольства України у Ліванській Республіці та Фонду пам'яті Блаженнішого Митрополита Володимира разом з Національною бібліотекою України імені В.І. Вернадського.
Наклад видання - 200 примірників.
У подарунок миколаївській бібліотеці Євангеліє було передано Посольством України в Ліванській Республіці за сприяння кандидата філологічних наук, уповноваженого із захисту державної мови Тараса Кременя.

Один з оригіналів Євангелія зберігається у фондах Національної бібліотеки України імені В.І. Вернадського. Він був надрукований у 1708 році в сирійському місті Алеппо для арабомовного світу коштом українського гетьмана Івана Мазепи. Важливим елементом реліквії є передмова, написана Антіохійським патріархом Афанасієм ІІІ Даббасом, присвячена гетьману-меценату.
Фото: бібліотека ім. Вернадського