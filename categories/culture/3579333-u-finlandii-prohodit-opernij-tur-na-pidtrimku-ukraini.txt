У Фінляндії проходить перший в її історії «оперний тур» на підтримку України.

Про це повідомив волонтер Дмитро Флорін, який збирає кошти для України.
Фінський тенор Петрус Шродерус, про якого раніше повідомляв Укрінформ, та який з початком російської війни в Україні скасував усі проєкти, пов'язані з росією і почав давати благодійні концерти на підтримку України, провів найдовший свій концертний тур містами Фінляндії. Мета туру – підтримка України.
За місяць його концерти почули люди в найбільших містах Фінляндії: Еспоо, Хаменлінна, Лаппеенранта, Турку, Ювяскюля, Хювінкаа, Вантаа. Зали на концертах на підтримку України забиті повністю.
На останній концерт у фінському передмісті Вантаа 24 вересня квитки розпродали задовго до його початку. Під час виконання українською мовою пісні «Ніч яка місячна» у залі проходять овації стоячи. Наприкінці української пісні Петрус Шродерус на сцені стає на одне коліно перед залом на знак поваги до українського народу.

Як повідомлялось, окрім фінів, на концерти фінського співака приходить багато українців, для яких організатори бронюють безкоштовні квитки, а також росіяни, які виступають проти режиму путіна.
Усі зароблені за концерти кошти Петрус Шродерус спрямовує на допомогу українським біженцям.