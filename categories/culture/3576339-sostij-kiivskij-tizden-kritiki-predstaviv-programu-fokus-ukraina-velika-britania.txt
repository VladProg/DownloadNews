Шостий Київський тиждень критики представив програму «Фокус: Україна - Велика Британія». Для спільної добірки кінокритики з Великої Британії обрали три українські фільми року, а їхні колеги з України - три британські.

Про це Укрінформу повідомили в компанії «Артхаус Трафік», яка є організатором фестивалю за підтримки Державного агентства України з питань кіно.
«Секція «Фокус: Україна - Велика Британія» відбувається в межах Сезону культури Велика Британія/Україна, започаткованого спільно Британською радою та Українським інститутом. Це добірка актуальних фільмів, які відображають кінопроцес обох країн з його жанровими та авторськими пошуками. Програма створена у співпраці українських та британських кінокритиків», - розповіли організатори.
Британська сторона представлена членами кінематографічної секції асоціації UK Critics' Circle: віцепрезиденткою FIPRESCI (Міжнародної федерації кінокритиків) Рітою Ді Санто, журналістом і засновником першого британського електронного журналу про кіно Shadows on the Wall Річем Клайном, а також журналісткою, телеведучою та письменницею Карен Крізановіч. Вони займалися відбором українських стрічок.
Відбір британських картин здійснили куратори Київського тижня критики: співзасновниця Спілки кінокритиків України Дарія Бадьйор, кінознавець Довженко-Центру і режисер Станіслав Битюцький, колумніст і автор видань LB.ua, «Фокус» та DTF Magazine Сергій Ксаверов і кінокритикиня Анна Дацюк.

Фільми програми «Фокус: Україна - Велика Британія»:

«Відблиск» можна вважати неофіційним приквелом до попередньої роботи режисера Валентина Васяновича - «Атлантиди». Нова воєнна драма розповідає історію лікаря-добровольця, який після повернення з полону намагається пристосуватися до мирного життя. Світова прем’єра відбулася на минулорічному Венеційському кінофестивалі, де картина змагалася за головну нагороду - «Золотого лева».
«Памфір» - дебютний ігровий повний метр режисера Дмитра Сухолиткого-Собчука. Його «Штангіст» був визнаний найкращою короткометражною роботою 2018 року за версією Премії «Кіноколо», а нещодавня «Літургія протитанкових перешкод», профінансована популярним виданням The New Yorker, відкривала документальну програму Sarajevo Film Festival і демонструється на Міжнародному кінофестивалі в Торонто. Головний герой стрічки «Памфір» повертається із заробітків на рідну Буковину напередодні традиційного карнавалу Маланки і відновлює зв’язок зі своїм неспокійним минулим. Світова прем’єра відбулася в програмі «Двотижневик режисерів» цьогорічного Каннського кінофестивалю.
«Я і Фелікс» — coming-of-age драма від режисерки Ірини Цілик («Земля блакитна, ніби апельсин»). Екранізація роману Артема Чеха «Хто ти такий?» розповідає про дорослішання хлопчика в 90-ті та його стосунки з колишнім контррозвідником на ім’я Фелікс (Юрій Іздрик).
«Кам’яний острів» (Enys Men) — горор від британця Марка Дженкіна, який став гітом цьогорічного «Двотижневика режисерів» у Каннах. Сюжет фільму розгортається в 1973 році на безлюдному острові. Щоденні спостереження волонтерки дикої природи за рідкісною квіткою перетворюються на метафізичну подорож, у якій стираються межі між реальністю та кошмаром.
«Дорогенька» (Sweetheart) режисерки Марлі Моррісон поєднує в собі елементи coming-of-age, ЛГБТК+ і комедії. Призерка Кінофестивалю у Ґлазґо та Премії британського незалежного кіно, ця стрічка розповідає історію «проблемної» сімнадцятирічної дівчини, яка під час сімейної відпустки закохується в рятувальницю.
«Лімб» (Limbo) Бена Шаррока — це кумедна та гостра міжкультурна сатира, яка тонко поєднує труднощі та надію досвіду біженців. Фільм здобув дві номінації на Премію BAFTA, а також став лауреатом трьох нагород Каїрського міжнародного кінофестивалю.

Київський тиждень критики - головний міжнародний фестиваль арт-кіно столичної осені, кураторами якого є українські кінокритики й кінокритикині.
Програма Київського тижня критики складатиметься з п’яти секцій. Окрім програми «Фокус: Україна - Велика Британія», вже оголошені національна програма «Українські Ґала-прем’єри» та ретроспективна програма «Історія української комедії», створена спільно з Довженко-Центром. На фестивалі також покажуть міжнародну секцію з гітами головних світових кінофестивалів і тематичну ретроспективу культової кінокласики. Традиційно в межах події відбудеться нагородження Премією «Кіноколо», яка в 2022 році відзначить свій перший ювілей.
На фестивалі діє система абонементів, продаж уже відкритий на сайті фестивалю.
Шостий Київський тиждень критики триватиме з 20 до 26 жовтня 2022 року в кінотеатрі «Жовтень».
Фото: Arthouse Traffic