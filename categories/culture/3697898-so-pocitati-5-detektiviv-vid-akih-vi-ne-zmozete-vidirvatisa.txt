До Дня народження детективу підготували добірку книжок цього жанру

Далекого 20 квітня 1841 року у американській газеті вперше було надруковано оповідання Едгара Алана По «Вбивство на вулиці Морг». Оповідання, від якого потім дослідники почнуть відраховувати історію детективного жанру. Саме тому сьогодні наша добірка присвячена таким книжкам – захоплюючим, інтригуючим, містичним, іноді жорстоким, але таким цікавим.


Фото: @togochynska_viktoria

Нічний львівський репортер Марко знову береться до справи, адже «цинамоновий злодій» досі на свободі. Так, ви не помилися, мова йде про другу частину детективного роману Юрія Винничука, що має назву «Аґент Лилик». На відміну від першої книги, «Вілли Деккера», цей твір відрізняється більшою історичною деталізацією, яка до того ж, на жаль, буде близька усім нам. Час подій у книзі припав на початок Другої світової війни, активізацію репресій та розстрілів за участі НКВД. Не пощастило і головному герою – його совєти кинули за грати. Проте обізнаність у справі душія зробила Марка цінним кадром для вищого керівництва. Крім того, убивця вибирає жертв, які так чи інакше перетиналися із репортером. І хто врешті та загадкова Валентина? Читайте у новому захопливому творі Юрія Винничука.


Фото: @prostobook

Детективний трилер із японським колоритом очікує вас під обкладинкою книги «Зодіак убивств» Содзі Симади. Попри відсутність класичного екшену цей твір не залишає байдужим. Читачеві надається змога перетворитися на справжнього слідчого, який вивчає усі матеріали справи та будує власні теорії. Надзвичайна увага автора до деталей вражає. У книзі подані усі необхідні дрібниці – від історій потенційних підозрюваних до чітких планів помешкань та місць розташування тіл загиблих і знайдених доказів. Чи допоможе астрологія розкрити криваве вбивство, над яким 40 років працювало чимало спеціалістів? Яка вона – ціна бажання створити ідеал жінки? Відповіді вас приголомшать.


Фото: @fabulabook

Якщо ви захоплюєтеся історіями про Джеймса Бонда, то шпигунський роман Артуро Переса-Реверте точно припаде вам до душі. Фалько, головний герой одноіменного детективу, не схожий на персонажа, котрого легко полюбити і погодитися з усіма його вчинками. Проте саме його контроверсійність змушує невідривно занурюватися в усі перипетії та уважно спостерігати за шляхом героя. Фалько важко назвати ідейним, проте він все ж бореться на стороні франкістів у Громадянській війні. Він готовий виконувати найбрудніші накази задля досягнення благої мети. Та в заплутаний шлях політичних інтриг несподівано вривається кохання, що, здавалося б, невідоме шпигуну-ловеласу. Та справжній професіонал має бути готовим до всього, чи не так?


Фото: @malynka__

Динамічним сюжетом захоплює у вир нуарний детектив Ілларіона Павлюка «Білий попіл». Тарас Білий – київський детектив, якого запрошують розібратися у заплутаній справі до богом забутого хутора, який регулярно покривається білою курявою. Місцеві досить забобонні, тож вірять, що це попіл із самого пекла. Пекла, що здається розверзлося прямо в селищі, бо інакше пояснити те, що тут відбувається неможливо. Проте саме в цьому таємничому місці Тарасові судилося не лише розкрити вбивство, а й віднайти втрачені шматочки пам’яті, осягнути глибочінь буття та межі людяності. Мандруючи підсвідомістю головного героя читач зануриться у багатошаровість сенсів, що їх уміло заклав автор.


Фото: @bookmax_

Якщо ви дуже полюбляєте плинну манеру Бакмана та його душевні сюжети, але хочеться трохи перчинки – тоді книга Річарда Османа «Клуб убивств по четвергах» саме для вас. Книга перенесе до містечка Куперз-Чейз, де самі пенсіонери живуть спокійно і розмірено. Здавалося б, ну який тут кримінал. Але не так сталося як гадалося. Мертвим знаходять бізнесмена, відомого своїми зв’язками зі злочинними угрупуваннями, а неподалік – тіло чоловіка, якого вважали зниклим понад півстоліття. Тож чотирьом друзям із «Клубу…» замість розгадування вигаданих для розваги вбивств довелося розслідувати справжнє. Книга щедро приправлена витонченими іронічно-саркастичними репліками, тож сумувати вам точно не доведеться.
Анна Іванова
Перше фото: goodfon