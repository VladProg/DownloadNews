У київському Музеї Ханенків відбудеться прем'єра опери Genesis від лабораторії сучасної опери Opera Аperta.

Про це Укрінформу повідомили в агенції proto produkciia, яка продюсує цей проєкт.
«Музей завжди намагається створювати умови для якомога об’ємнішого сприйняття творів мистецтва. Кілька років у нас діє проєкт “Голоси епох” у партнерстві з ансамблем солістів “Благовість”, а також класичні концерти Євгена Громова, де ми разом проговорюємо епохи через музику. Ми не знаємо, якою буде наша експозиція після війни, але у цей час потрясіння ми також розуміємо, як багато ми не знаємо і про себе. І зараз ми шукаємо ці ключі пізнання. Співпраця з Opera Aperta є одним з таких ключів», - зазначила в.о.директорки Музею Ханенків Юлія Ваганова.

За її словами, опера була створена спеціально для музею, саме у цих обставинах.
«Це кардинально новий, унікальний досвід відкриття і пізнання музею, будинку через іншу практику. Роман і Ілля разом з митцями раптом підсвічували якісь приховані коди і нову мову, відкриваючи раніше небачені зв’язки. Саме тому і театрам варто йти на експеримент, не “фіксувати” глядача в одному положенні, а надати досвід просторового і часового блукання, наприклад, у музеї. Музей обмежений стінами та творами, але необмеженою кількістю маршрутів, які породжують нові інтерпретації та сенси», - сказала вона.
П'ятигодинна вистава «Genesis. Opera of Memory in 13 mise-en-scene», яку буде вперше презентована у музеї 30 вересня. - це нова робота композиторів Романа Григоріва та Іллі Разумейка.
За словами композитора та режисера опери Genesis, співзасновника лабораторії Opera Aperta Романа Григоріва, робота над оперою почалась у липні.
«В основі лібрето - книга Буття та її варіації в різних культурах, а також вічний міф про Орфея, без якого не обходиться жодна опера. Під час перформансу учасники та глядачі вистави перетворюються на “служителів” музею, його мешканців, переходячи зі стану “концерту”, “виконання” у стан проживання. 13 кімнат Музею перетворяться на 13 мізансцен політопічного “театру пам’яті”. Блукаючи вітальнями та галереями, глядач зможе створити власну драматургію опери й потрапити в будь-який інший музей або театр світу, сповільнюючи час і деконструюючи історію», - сказав Григорів.






У Музеї Ханенків презентують 5-годинну оперу про створення світу / Фото: Opera aperta




























Автори опери додали, що останні три роки їм дуже пощастило з київськими локаціями: Chornobyldorf вони створювали у Мистецькому Арсеналі, Opera Lingua - у бібліотеці імені Вернадського. У цьому сезоні певну трилогію з попередніми локаціями утворює простір Музею Ханенків.
«Проєктом Genesis уже зацікавився Роттердамський оперний фестиваль. Організатори фестивалю запропонували нам презентувати цю роботу наступного року. Також розглядаємо співпрацю з іншими європейськими музеями», - додав композитор та драматург опери Genesis, співзасновник лабораторії Opera Aperta Ілля Разумейко.
Побачити виставу глядачі зможуть 30 вересня, а також 1 та 2 жовтня. Початок о 14:00.
Як повідомляв Укрінформ, Роман Григорів та Ілля Разумейко є засновниками фестивалю Porto Frankо та лабораторії сучасної опери Opera Aperta. Також Григорів – музичний керівник Національного Президентського оркестру України, а Разумейко – докторант програми Artistic Research Center Віденського університету музики та перформативних мистецтв. Спільні роботи композиторів – опери Chornobyldorf та IYOV - увійшли в топ світових музично-театральних перформансів Music Theater Now та були представлені на провідних фестивалях сучасної опери в Європі та США.