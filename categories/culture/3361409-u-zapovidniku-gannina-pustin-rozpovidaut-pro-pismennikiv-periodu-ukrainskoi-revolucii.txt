На Чернігівщині в історико-меморіальному музеї-заповіднику Пантелеймона Куліша "Ганнина Пустинь" відкрили виставку, присвячену письменникам періоду Української революції 1917-1921 років.

Про це кореспонденту Укрінформу повідомила наукова співробітниця установи Вікторія Блоха.
"Виставка називається "Розстріляне відродження" і присвячена 100-річчю подій Української революції 1917-1921 років. Експозиція розповідає про письменників, життя і творчість яких припали на цей період", - сказала вона.
За словами Вікторії Блохи, основу експозиції склала книга Юрія Лавріненка "Розстріляне відродження" під редакцією Євгена Сверстюка, яка зберігається у фондах музею. Це - антологія творів 1917-1933 років, у якій вміщені драми, поезії, проза, есеї письменників Миколи Зерова, Юрія Яновського, Миколи Куліша, Олександра Довженка, Михайла Грушевського та багатьох інших.
Роздруковані на ксероксі портрети літераторів, розповіді про них та довженківський фільм "Арсенал" теж є складовою виставки, і працівники музею-заповідника готові представити їх усім, хто завітає в "Ганнину Пустинь".
"Коли ми організовували цю виставку, то мали на меті зацікавити відвідувачів тим періодом нашої історії, спонукати їх до вивчення творчості письменників і митців, які творили в період Української революції, ввійшли в історію і позначили в ній тодішній світогляд української культури", - зауважила Блоха.
Нагадаємо: музей-заповідник "Ганнина Пустинь" створений на території відродженої садиби Білозерських-Кулішів на хуторі Мотронівка неподалік с. Оленівка Борзнянської громади Чернігівщини. Її стежками колись ходили Тарас Шевченко, Марко Вовчок, Іван Пулюй, Віктор Забіла, Микола Костомаров. Тепер тут - липова алея, впорядковані могили колишніх господарів, капличка, сад, ставок, господарські будівлі і звичайна селянська хата під солом’яною стріхою - точна копія будинку, в якому мешкали Куліші. Поруч з оселею - дві бронзові скульптури подружжя на повний зріст. Пантелеймон сидить біля колодязя засмучений, а на деякій відстані від нього стоїть ображена через тривалу розлуку з чоловіком Олександра.
Пантелеймон Куліш (1819-1897) увійшов в історію як визначний письменник, просвітитель і гуманіст, один із фундаторів української національної свідомості й нової літератури.