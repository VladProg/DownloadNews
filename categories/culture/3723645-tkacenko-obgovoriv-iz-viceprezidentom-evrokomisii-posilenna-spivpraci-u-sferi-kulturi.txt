Міністр культури та інформаційної політики Олександр Ткаченко обговорив з віцепрезидентом Європейської комісії з популяризації європейського способу життя Маргарітісом Схінасом актуальні питання співробітництва у сфері культури та збереження культурної спадщини.

Про це повідомляє пресслужба МКІП, передає Укрінформ.

Зазначається, що Ткаченко та Схінас відвідали виставку «Ти як?» у Національному центрі «Український дім», де представлено більше 500 робіт понад 100 українських митців – фотографія, живопис, графіка, скульптура, інсталяція, перформанс. Віцепрезидент Єврокомісії висловив захоплення роботами, які в хронологічній послідовності розповідають історію, що назавжди змінила український народ. Він також підкреслив важливість подальшого сприяння розвитку української культури та популяризації її досягнень в Європі та світі.

Крім того, Ткаченко поінформував Схінаса про втрати у культурній сфері внаслідок повномасштабної агресії Росії проти України.
«Захист культурної спадщини як маркера української ідентичності залишається однією з найважливіших задач. Це стосується як матеріальної, так і нематеріальної спадщини. Культурна спадщина – стратегічний ресурс для подальшого розвитку стійкого суспільства, економіки, культури», - сказав міністр.

Також під час зустрічі Ткаченко підкреслив пріоритетні завдання у сфері культурної спадщини, зокрема створення цифрових реєстрів рухомої та нерухомої спадщини та відновлення знакових об’єктів культури.
«Окремі завдання, які є пріоритетними для України, – це створення цифрових реєстрів рухомої та нерухомої спадщини для обліку, збереження та запобігання незаконному переміщенню. Завдяки допомозі міжнародних партнерів ця робота вже триває. Водночас для ведення та наповнення реєстрів актуальною інформацією та оцифровки музейних колекцій українським музеям та бібліотекам необхідно мати потужне та сучасне технічне обладнання», - сказав очільник МКІП.
Як зазначається, йдеться про 2500 музеїв та близько 15 тисяч бібліотек.
Зокрема, Ткаченко запропонував запустити програму надання комп’ютерів українським культурним інституціям.
Як повідомлялося, віцепрезидент Єврокомісії з питань популяризації європейського стилю життя Маргарітіс Схінас перебуває з візитом у Києві.
Фото: МКІП