У Швеції та Норвегії розпочинається Нобелівський тиждень, під час якого стануть відомі лауреати цієї престижної премії за 2023 рік.

Як передає Укрінформ, про це повідомляється на сайті Фонду Нобеля.
У понеділок, 2 жовтня, Нобелівський комітет у Стокгольмі оголосить лауреатів премії з фізіології або медицини.
У вівторок стануть відомі лауреати з фізики, у середу - з хімії, у четвер - з літератури.
Вже цієї п’ятниці у норвезькій столиці Осло назвуть лауреата премії за сприяння встановленню миру.
Лауреат премії з економіки у пам'ять про Альфреда Нобеля буде оголошений у столиці Швеції 9 жовтня.
Як відомо, Нобелівська премія — одна з найпрестижніших міжнародних премій, яку щорічно присуджують за видатні наукові дослідження, революційні винаходи або значний внесок у культуру чи розвиток суспільства. Сума премії змінюється залежно від доходів Фонду Нобеля. Цього року вона становитиме 11 млн шведських крон (близько $ 986 000).
Церемонія вручення Нобелівської премії відбудеться в мерії Стокгольма, Швеція, 10 грудня – у річницю смерті Альфреда Нобеля.