Французький продюсер Жан-Шарль Леві заявив, що готовність людей працювати є однією з переваг зйомок фільмів в Україні.

Як передає кореспондент Укрінформу, про це він заявив на п’ятому міжнародному форумі «Креативна Україна».
«Україна є дуже особливою (країною – ред.) через її людей. Вони готові працювати й не рахувати робочі години, що відрізняється від багатьох інших країн, де знімається кіно. Це люді, які віддані своїй роботі та мають високий рівень технічних навичок», - сказав він.
За його словами, в Україні вигідні й ціни на зйомки фільмів та надається допомога при отриманні необхідних дозволів для зйомок.
Леві також зазначив, що в Україні дуже багато різних локацій для зйомок фільмів.
Як повідомляв Укрінформ, 23 вересня розпочався V щорічний міжнародний форум «Креативна Україна», організований Міністерством культури та інформаційної політики України. Як і торік, дводенний форум проходитт у гібридному форматі.