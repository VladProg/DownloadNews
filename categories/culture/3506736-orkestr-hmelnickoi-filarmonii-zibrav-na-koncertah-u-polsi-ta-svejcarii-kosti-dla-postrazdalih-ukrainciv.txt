Симфонічний оркестр Хмельницької обласної філармонії провів п'ять концертів у Польщі та Швейцарії, під час яких вдалося зібрати кошти на допомогу постраждалим від війни українцям.

Як передає Укрінформ, про це у Фейсбуці повідомляє Хмельницька ОВА.
«Днями академічний симфонічний оркестр Хмельницької обласної філармонії повернувся з благодійного турне, в рамках якого артисти зіграли 5 концертів у Польщі та Швейцарії. Здійснити цю поїздку стало можливим завдяки давнім дружнім зв'язкам, які свого часу зав'язалися між обласною філармонією та мистецькими закладами цих країн», - йдеться у повідомленні.

Зазначається, що під час концертів оркестру звучали сучасні пісні, твори українського класицизму та епохи бароко, знаменита «Мелодія» Мирослава Скорика.

Завдяки турне оркестру філармонії вдалось зібрати 5400 злотих та 7900 євро, які будуть спрямовані на допомогу українцям, що постраждали від війни.

24 лютого президент рф путін розпочав повномасштабне вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл з використанням артилерії, реактивних систем залпового вогню та балістичних ракет.
Фото: Фейсбук Хмельницької ОВА