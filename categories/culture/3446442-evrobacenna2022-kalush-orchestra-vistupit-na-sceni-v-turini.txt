Kalush Orchestra виступатиме на Євробаченні на сцені в Турині, а не онлайн. Перед пісенним конкурсом гурт поїде в перший тур країнами Європи на підтримку України та для збору коштів ЗСУ.

Про це сказав у Львові соліст гурту Kalush Orchestra Олег Псюк, повідомляє кореспондент Укрінформу.

«За останні декілька тижнів ставилося під питання участь України в Євробаченні, через ситуацію в державі. Готувалися документи, були різні обставини, але тепер ми можемо точно заявити, що Kalush Orchestra їде виступати в Турин на Євробачення в живу», - сказав Псюк.

Він додав, що Kalush Orchestra вперше за час війни зустрілися повним складом сьогодні, 2 квітня, у Львові, щоб провести репетицію всім разом, а не онлайн. Для львів’ян та гостей міста виконавці заспівали біля ратуші пісню «Стефанія» з якою вирушать на європейський пісенний конкурс.

Псюк зазначив, що перед конкурсом гурт вирушить в тур країнами Європи для збору коштів на ЗСУ.
Як повідомляв Укрінформ, в Іспанії 6 квітня пройде спеціальне музичне шоу «Unidos por la paz: Ucrania en el corazón» («Об’єднані заради миру: Україна в серці») на підтримку України. Участь у шоу візьмуть учасники різних років Євробачення.
Фото: Ukraine Media Center