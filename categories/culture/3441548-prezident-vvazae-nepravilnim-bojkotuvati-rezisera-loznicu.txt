Президент України Володимир Зеленський вважає неправильним бойкотувати кінорежисера Сергія Лозницю.

Про це Президент України Володимир Зеленський заявив в інтерв'ю російським ЗМІ, повідомляє кореспондент Укрінформу.
«Я вважаю, що бойкотувати, наприклад, Лозницю не правильно. Я вважаю, що Лозниця – художник… Я можу не все знати, так? Я навіть не знаю причини, через яку організація звідкись там (його – ред.) виключила. Я вважаю, що помилка, мені здається, якась була. Не знаю. Я точно не глибоко у питанні. Але він художник, який має проукраїнську позицію. Те, що я чув. Позицію справедливу», - сказав Зеленський.
За його словами, проукраїнська – це не означає доносити свою позицію українською мовою.
Президент зазначив, що міжнародне бойкотування тих чи інших російських спортсменів, які не мають до політики жодного відношення, – рішення правильне.
«Бо, на жаль, вони мають відношення. Вони, можливо, навіть не відчувають це до кінця, так? Але вони мають це зрозуміти, що вони є інструментом міжнародного іміджу країни», - сказав Зеленський.
Як повідомлялося, кінорежисера Сергія Лозницю виключили зі складу Української кіноакадемії за його неоднозначну позицію щодо повномасштабної війни, яку росія розв'язала в Україні, а також участь у кінофестивалі російського кіно.