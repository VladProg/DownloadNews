У четвер, 23 вересня, стартує Мангеттенський фестиваль короткометражних фільмів - в українських кінотеатрах він пройде по 3 жовтня.

Про це Укрінформу повідомили організатори фестивалю в Україні компанія «Артхаус Трафік».
«Українці вже в п’ятнадцятий раз приєднаються до глядачів у всьому світі та візьмуть участь у виборі переможців. Цієї осені щорічний Мангеттенський фестиваль короткометражних фільмів проходить у 24-й раз – і об'єднує 100 000 поціновувачів короткого метра на понад 400 локаціях 6 континентів. Стати членом міжнародного журі та взяти участь у виборі найкращих короткометражки та актора (-ки) року можуть усі охочі – достатньо заповнити бюлетень для голосування після сеансу. Переможці будуть оголошені 4 жовтня 2021 року на сайті фестивалю (www.manhattanshort.com)», - розповіли організатори.
До програми найбільшого інтерактивного кінофестивалю ввійшло десять стрічок.
Традиційно Мангеттенський фестиваль короткометражних фільмів відкриває нові імена в кінематографі. Зокрема, режисерові фільму «Смерть від рукостискання» Гадсону Флінну на час зйомок було лише 16 років. Це комедійна картина про його рідний Нью-Йорк в епоху пандемії COVID-19.
Просякнуті гумором також стрічки «Грубі» (Велика Британія), «Синдром Арчибальда» (Франція) та «Месьє Кашемір» (Канада).
Драма «Занадто пізно» та анімаційний фільм «Аврора» – це жіночий погляд на різні життєві періоди режисерок із Франції та США відповідно.
До фільмів на серйозні злободенні теми можна віднести норвезький «Санчатний хор», який торкається проблеми біженців, досліджує співіснування їх із місцевими громадами та пропонує свіжий погляд на вирішення конфліктів, а також канадсько-афганська «Погана прикмета» – стрічка про жінку, яка змушена давати раду з суворими обставинами в Афганістані.
Італійська драма «Закрите для світла» повертає глядача в минуле, щоб зосередитись на одній події Другої світової війни в Італії, а британська драма «Крадійка» досліджує вплив цієї війни на наступні покоління.
Усі роботи-фіналісти Мангеттенського кінофестивалю короткометражних фільмів автоматично кваліфікуються для номінації на премію «Оскар». Так, одразу двоє фіналістів торішнього фестивалю – «Біле око» та «Подарунок» – здобули номінацію на премію Американської кіноакадемії-2021.
Фестиваль проходитиме в українських кінотеатрах з 23 вересня до 3 жовтня. Відкриття відбудеться 22 вересня о 19:00 у столичному кінотеатрі «Оскар» (ТРЦ Gulliver). Фільми демонструються в українській озвучці.