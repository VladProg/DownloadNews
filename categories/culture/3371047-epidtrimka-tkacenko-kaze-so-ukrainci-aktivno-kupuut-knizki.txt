Люди почали активно витрачати кошти, які надійшли в рамках програми "єПідтримка" за повну вакцинацію від COVID-19, на книжки, і навіть сайти книжкових магазинів не витримують такого потоку.

Як передає Укрінформ, про це написав міністр культури та інформаційної політики Олександр Ткаченко в Телеграмі.
«єПідтримка» запрацювала в тестовому режимі. Вчора тисячі людей отримали виплати. І процес триває. Тим не менш, вже спостерігаємо позитивну динаміку: люди витрачають гроші на книжки. При чому настільки масово, що сайти книжкових магазинів не витримали такого потоку і лягли. Зізнаюсь відверто, на такий шалений попит ніхто не очікував у перші ж дні", - написав Ткаченко.
За його словами, наразі книгарні і видавництва оперативно виправляють ситуацію з сайтами. Він зазначив, що такі виплати є непоганим стимулом для підвищення рівня читання в Україні, і висловив сподівання, що цю динаміку вдасться зберегти і опісля.
"А для тих, хто в роздумах, на що витратити кошти, нагадую: заклади культури, театри, кінотеатри, концерти чекають на вас. Це й класичні новорічні вистави, масштабні прем’єри фільмів і не тільки.1000 грн після отримання діє 4 місяці, тож не вагайтесь", - додав міністр.
Як повідомляв Укрінформ, за першу добу після активації у Приват24 оформлення цифрової картки «єПідтримка» клієнти банку відкрили вже понад 1 млн таких карток для отримання державної допомоги.
Президент України Володимир Зеленський анонсував, що з 19 грудня в Україні запрацює програма з надання 1 тис. грн громадянам, які пройшли повний курс вакцинації проти COVID-19. Виплата здійснюватиметься у вигляді ваучерів, сертифікатів або депозитів усім громадянам, які пройшли повний курс щеплення проти коронавірусної інфекції.