У Великому театрі — Національній опері у Варшаві (Польща) тривають репетиції європейського турне Українського оркестру свободи.

Як передає Укрінформ, про це повідомляє Польське Радіо.
Ансамбль, до складу якого входить 74 українських інструменталісти, виступить у 8 містах, а турне триватиме два тижні.
Перший концерт-відкриття відбудеться у Варшаві в неділю, 20 серпня.
«Перша леді України Олена Зеленська стала патроном цього оркестру, тому що вона та її чоловік, Президент, вважають, що ансамбль є дуже важливим культурним представником країни та її боротьби за свободу. Музиканти знають, що у них є місія, яку вони повинні виконати — перемогти у цій війні. Хоча вони не стріляють з гармат, вони захищають свою країну в дуже значущий спосіб — через культуру, свою музику і програму, яку Кері-Лінн Вілсон вибрала для цього туру», — зазначив директор Метрополітен-опера та один з ініціаторів створення оркестру Пітер Ґелб.
В рамках турне оркестр виступить, серед іншого, у Ґданську, Берліні, Амстердамі, Гамбурзі та Лондоні.
На варшавському концерті також прозвучить Симфонія № 9 Бетховена, яку українською мовою виконає хор Білостоцької опери та філармонії разом з ансамблем та солістами.
Як повідомляв Укрінформ, восьмий Міжнародний фестиваль мистецтв «Оксамитовий сезон в Одеській опері» розпочнеться 24 серпня оперою «Катерина».