Фільм Аркадія Непиталюка «11 Дітей з Моршина» можна подивитися на стрімінговій платформі Netflix.

Про це Державне агентство України з питань кіно інформує на сторінці у Фейсбуку, передає Укрінформ.
«Фільм режисера Аркадія Непиталюка «11 дітей з Моршина» тепер доступний на стрімінговому сервісі Netflix», - йдеться в повідомленні.
Історія у стрічці розгортається довкола легенди, за якою місто Моршин було створено на місці падіння метеорита, багатого на цінний метал осмій. Аферистка Сніжана вирішує розбагатіти, щоб вирватися з маленького містечка і почати жити на широку ногу. Але на її шляху стають місцеві діти. Згуртувавшись, вони розпочинають боротьбу зі злом.
Фільм створений Solar Media Entertainment за підтримки Державного агентства України з питань кіно та Міністерства культури України.
Як повідомляв Укрінформ, сімейна авантюрна комедія "11 дітей із Моршина" вийшла в український прокат 3 січня 2019 року.