Презентований офіційний трейлер історичної драми режисера Еді Уолтера "ШТТЛ" спільного виробництва України та Франції.

Про це Державне агентство України з питань кіно повідомило у Фейсбуці, передає Укрінформ.
Як нагадали в агентстві, "ШТТЛ" є одним із кандидатів відбору на премію "Оскар" Американської академії кінематографічних мистецтв та наук у категорії "Найкращий міжнародний повнометражний фільм" від України.

У стрічці представлена драматична історія єврейського поселення, розташованого у Львівській області. Увесь фільм охоплює одну добу 21 червня 1941 року напередодні вторгнення фашистів на територію України.

Над створенням "ШТТЛ" працювала інтернаціональна команда: автор сценарію і режисер-постановник – Еді Уолтер (Франція), оператор-постановник – Володимир Іванов (Україна), художник-постановник – Іван Левченко (Україна), виконавці ролей – Анісія Стасевич, Мойше Лобел, Сол Рубінек, Петро Ніньовський, Антуан Міллєт, Даніель Кенігсберг.
Від України за виробництво відповідала кінокомпанія UPHub за участю Apple Tree Vision. Зі французької сторони партнером виступила компанія Forecast Pictures.

Як повідомлялося, історичною основою фільму "ШТТЛ" стала доля міста Сокаль Львівської області, знищеного німецькою армією. Для консультації з ідиш-культури був залучений американський експерт Елі Росен, відомий за роботою над серіалом Unorthodox від Netflix.
Зйомки стрічки проходили у 2021 році на території Київської області. Для цього там був збудований штетл – типове єврейське поселення, яке існувало у Східній Європі до Другої світової війни.
Проєкт створений за підтримки Держкіно.
Фото: Держкіно