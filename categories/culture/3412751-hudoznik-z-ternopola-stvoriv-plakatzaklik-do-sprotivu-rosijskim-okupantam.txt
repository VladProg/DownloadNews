Відомий український художник з Тернополя Олег Кіналь створив закличний плакат, що уособлює боротьбу України проти російського агресора.

Про це художник розповів кореспонденту Укрінформу.
«Намагався, щоб плакат вийшов лаконічним, ключове слово в якому - тотожність двох понять – фашизму і рашизму, там буква Р перегукується з буквою Ф. Вибрав, по суті, два кольори – оптимістично-переможний, червоно-малиновий, цей символ любові та запалу, козацької віри у перемогу та чорний – уособлення темряви, зла і смерті. На плакаті мускулистий козак мечем добиває двоголову потворну гадину - орла, цей московський герб політичних нащадків Чингісхана, орди, яка знову лізе на нашу землю, захлинаючись від люті на весь цивілізований світ», - розповів Кіналь.
За словами художника, поштовхом до створення нової творчої роботи, завершеної сьогодні, стали героїчні вчинки українських захисників у боях із російським агресором.
Олег Кіналь, український художник, народився на Тернопільщині. Ініціатор та співавтор дитячих журналів "Клас", "Класні ігри". Головний художник видавництва "Школярик" . Художник-ілюстратор проєкту «Князі Галицькі Волинські» для трилогії «Україна Русь» письменника Володимира Білінського, автора книг «Моксель або Московія». Оформив кілька сотень різноманітних книг та історико-просвітницьких видань. Серед них - відомі книжкові серії "Світовид", "Маєстат слова", "Чумацький шлях", "Горизонти фантастики". Автор серії фотоальбомів "Тернопільщина - земля любові нашої", "Замки Тернопілля". Досліджує історію Галичини та Волині, зокрема з дружиною Наталею завершують дослідження історії життя Українського святого Амфілохія Почаївського.