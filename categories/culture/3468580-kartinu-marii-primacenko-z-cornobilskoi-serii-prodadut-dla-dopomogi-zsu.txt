Картину Марії Примаченко з «чорнобильської серії», яку подарували Фонду Сергія Притули, незабаром продадуть для допомоги ЗСУ.

Про це Укрінформу повідомили у Фонді Сергія Притули.






Картину Марії Примаченко з «чорнобильської серії» продадуть для допомоги ЗСУ / Фото: Фонд Сергія Притули




























«Робота Марії Примаченко допомагатиме українській армії. Благодійний Фонд Сергія Притули проведе аукціон картини «Квіти виросли коло четвертого блока» 1990 року з приватної колекції. Твір Фонду передали колекціонери Ігор Понамарчук та Дар’я Добріян, які зараз волонтерять. Невдовзі Фонд Притули продасть картину, щоб виручити кошти на допомогу нашим захисникам і захисницям у Збройних силах України», - ідеться в повідомленні.
Як зазначається, волонтер-водій штабу Притули, а в мирному житті колекціонер Ігор Понамарчук подарував Фонду картину з сімейної колекції – «Квіти виросли коло четвертого блока» з серії робіт художниці Марії Примаченко, присвячених Чорнобильській трагедії.
Директорка приватного музею «Духовні скарби України», дружина Ігоря Дар’я Добріян розповіла, що їхня родина ніколи б не продавала цей твір, якби не війна. Зусилля професіоналів з різних сфер суспільства зараз мають іти на допомогу армії в боротьбі проти росії, адже саме ЗСУ — наші найкращі колекціонери перемоги.
Родина Марії Примаченко підтримала благодійний аукціон і вже відмовилася від роялті з продажу картини на користь Збройних сил України.
«Я особисто обома руками за, щоб творчість Примаченко пішла на те, аби ми бомбили орків. Мистецтво теж за Україну. Мистецтво теж каже: Слава ЗСУ!», — розповів Притула.
У Фонді повідомили, що допомагати з продажем картини буде відомий аукціонний дім «Дукат». Триватиме аукціон з 29 квітня до 5 травня 2022 року.
Подробиці про правила і формат оприлюднять незабаром.
Як повідомлялося, під час спроби наступу на Київ з півночі російські окупанти зайшли у Чорнобильську зону і рили окопи в Рудому лісі та біля четвертого енергоблока, де ґрунт все ще радіоактивний. Крім того, російські війська розбомбили краєзнавчий музей з роботами Марії Примаченко в Іванкові на півночі Київщини.