Американська газета The New York Times оприлюднила свою версію десятки найкращих книжок, які побачили світ упродовж 2021 року.

Як передає Укрінформ, до ТОП-10 від The New York Times увійшли такі книжки:

1. "Якими гарними ми були" (How Beautiful We Were), Імболо Мбу

Події розгортаються у 1980 році у вигаданому африканському селі Косава, де через екологічну катастрофу помирають діти. Зустрітися з місцевими мешканцями до Косави приїжджають представники американської нафтової компанії.

2. "Близькість" (Intimacies), Кеті Кітамура

Це історія судової перекладачки з Гааги, яка постійно вимушена спілкуватися з військовими злочинцями. На цьому фоні розгортається оповідь про її дуже бурхливі та заплутані стосунки з чоловіком.

3. "Любовні пісні W.E.B. Du Bois" (The Love Songs of W.E.B. Du Bois), Оноре Фанон Джефферс

У першому романі Джефферса, відомого поета, поєднуються зворушлива сага про повноліття, расові проблеми та навіть дослідження американської історії.

4. "Ніхто не говорить про це" (No One Is Talking About This), Патрісія Локвуд

Локвуд відома як авторка відвертих та навіть непристойних віршів. У мемуарах вона розповідає про свою юність та батька-священника. Як зазначає видання, книжка читається як вірш у прозі - піднесений, інтимний, філософський, веселий та, зрештою, глибоко зворушливий.

5. "Коли ми перестаємо розуміти світ" (When We Cease to Understand the World), Бенджамін Лабатут

Майстерно зшиті історії найбільших мислителів ХХ століття, які розповідають про екстаз та агонію наукових проривів: їхні величезні вигоди для суспільства та високі людські витрати. Зауважується, що в цьому "гібриді" художньої та наукової літератури є місце і для гумору.


6. "Копенгагенська трилогія: Дитинство; Молодість; Залежність" (The Copenhagen Trilogy: Childhood; Youth; Dependency), Туве Дітлевсен

Чудові мемуари, вперше опубліковані у Данії в 1960- 70-х роках докладно описують життєвий шлях відомої поетеси та боротьбу за примирення мистецтва із життям.

7. "Як передається слово: розплата з історією рабства в Америці" (How the Word Is Passed: A Reckoning With the History of Slavery Across America), Клінт Сміт

Автор, поет і журналіст, відвідав місця, де колись було поширене рабство. У книжці він поєднує інтерв’ю з туристами, гідами, активістами та краєзнавцями, яких зустрічав у подорожах, з науковими дослідженнями та особистими роздумами.

8. "Невидима дитина: бідність, виживання та надія в американському місті" (Invisible Child: Poverty, Survival and Hope in an American City), Андреа Елліотт

Щоб розповісти історію про бездомну нью-йоркську школярку Дасані Коутс та її родину, Елліот роками спостерігала за дітьми у притулках, школах, залах суду. Це відверта розповідь про боротьбу однієї родини з бідністю, бездомністю та залежністю, зазначає видання.

9. "У День Свободи" (On Juneteenth), Аннетт Гордон-Рід

Авторка була першою темношкірою дитиною, яка інтегрувалася до школи на сході Техасу. Досліджуючи расові та соціальні проблеми рідного штату, Гордон-Рід просить читачів детальніше поглянути на історію та її сюрпризи.

10. "Червона комета: коротке життя та яскраве мистецтво Сильвії Плат" (Red Comet: The Short Life and Blazing Art of Sylvia Plath), Хізер Кларк

Смілива та яскрава біографія поетеси Сильвії Плат, яка вкоротила собі віку в 30 років.