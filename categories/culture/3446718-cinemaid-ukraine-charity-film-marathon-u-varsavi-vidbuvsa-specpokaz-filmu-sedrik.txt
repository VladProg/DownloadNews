У Варшаві в межах благодійного CinemAid Ukraine Charity Film Marathon відбувся спецпоказ українсько-польської воєнної драми "Щедрик" режисерки Олесі Моргунець-Ісаєнко.

Як передає Укрінформ, про це повідомляє пресслужба Держкіно.
«Я радий, що ми розпочали цей фестиваль фільмом "Щедрик", який є відображенням спільної спадщини українців, поляків та євреїв, які разом жили, творили і, сподіваюсь, так буде й надалі. Ми гордимося українським кіно, і для нас важливо, аби про Україну говорили не лише в контексті війни, хоч ця тема залишається першочерговою. Ми говоримо про війну, бо знаємо, що переможемо, ми робимо все, щоб ця перемога відбулася якнайшвидше. Проте після перемоги ми повинні показати найкраще, що у нас є, і ми зробимо це разом із нашими партнерами в Україні та Польщі», - сказав посол України у Польщі Андрій Дещиця.
Як зазначається, під час спілкування з пресою та глядачами організатори спецпоказу зауважили, що благодійний кіномарафон CinemAid Ukraine Charity Film Marathon є ще одним важливим кроком на підтримку України у сфері культури.
«Цей марафон присвячений саме українському кіно, і декілька фільмів, що будуть продемонстровані, створені або у копродукції з Польщею, або за спільної участі польських та українських акторів. Україна і Польща не сьогодні розпочали свої дружні стосунки, підтримка між країнами була завжди. Це відображено і в фільмі "Щедрик", події якого присвячені тяжким для обох країн часам, які дуже перетинаються із сьогоденням. Нашим марафоном ми хочемо донести більше інформації про Україну. Кошти від продажі квитків будуть спрямовані на підтримку української армії», - поінформувала голова Держкіно Марина Кудерчук.
Організатори заходу - Державне агентство України з питань кіно, Польський інститут кіно, кінотеатр Kinoteka Multiplex. Спецпоказ відбувся під патронатом Посольства України у Польщі за участі посла України у Польщі Андрія Дещиці, голови Держкіно України Марини Кудерчук, директора Польського інституту кіно Радослава Смігульського та представників творчої групи фільму "Щедрик".
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Держкіно спільно з Українською кіноакадемією, Асоціацією "Дивись українське", Українською кіноасоціацією, ГО "УкрКіноФест", ГО "Спілка підприємців теле- та кіноіндустрії", ГО "Нарешті", БО БФ "Двері" та ГО "Центр розвитку креативних індустрій".