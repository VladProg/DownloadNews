Актори та режисери Київського академічного театру юного глядача на Липках активно включилися за всіма напрямками до наближення перемоги.

Про це Укрінформу повідомив директор-художній керівник театру Слава Жила.

«Мріємо, що найближчим часом, усі повернуться на свої місця: актори на сцену, а глядачі - до зали, але зараз наші співробітники хто в ЗСУ, хто в теробороні, хто активно волонтерить», - сказав він.


Зокрема, режисер Артур Артеменьєв, який до війни ставив улюблені киянами вистави «Місто» за Підмогильним та «Привид замку Кентервіль» за Уальдом — приєднався до лав ЗСУ у перші дні війни.

Актор Кирило Сірченко замість того, щоб насолоджуватися оплесками після прем’єрної вистави «Легенди Бахчисарая», активно займається волонтерством в Києві та допомагає теробороні столиці.

Актор Ігор Іванов — Пітер у виставі «Називай мене Пітер», Знахар у «Легендах Бахчисарая», Лінивий із «Аутсайдерів» (загалом він грає у понад 10-ти виставах теперішнього репертуару) — зараз активно волонтерить у Львові.

Начальник машинно-декораційного цеху Ілья Бударін і відомий за роллю Пола Форда у виставі «Поліанна» Андрій Іванюк приєднався до тероборони Києва.

Андрій Іванюк


На станцію метро Героїв Дніпра заходив в гості Капелюшник — актор Євгеній Супрун у найтяжчі дні для Києва допоміг маленьким і великим українцям на кілька годин забути про жах, який відбувається навколо й поринути у чарівний світ фантазій.

Євген Супрун



Актори та режисеру театру, які тимчасово розмістилися під дахом Закарпатського обласного угорського театру, організовують вистави та театральні забави для дітей-сиріт, яких евакуювали з Бучі.

Слава Жила, директор-художній керівник, який усього за півроку управління театром, встиг якісно оновити його репертуар та здійснити ремонт, якого тут не було понад 30 років, організовував і вивозив біженців на Західну Україну, квартирує їх у театрах як тимчасових прихистках.