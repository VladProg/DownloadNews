Заступниця міністра культури та інформаційної політики Лариса Петасюк заявила, що МКІП робить усе можливе, щоб перетворити бібліотеки України на сучасні та технологічні.

Як передає Укрінформ, про це повідомляє МКІП.
Зазначається, що 1 вересня Національна бібліотека України для дітей відкрила 10-й ювілейний сезон. Його родзинкою стане зміна формату бібліотечних заходів. Завдяки онлайн-проєктам коло читачів Національної бібліотеки України вже значно розширилось. Онлайн-івенти спрощують логістику, “стирають кордони” не тільки для спікерів, а й для учасників. Планується й надалі використовувати ці та інші інструменти для максимального залучення читачів.
Наразі відомо, що діти з різних куточків України зможуть долучитися до таких проєктів, як: об'єднання любителів сучасної музики “Музичний експерт”, читацьке об’єднання “Ліс чудес/Wunderwald”, Клуб любителів літературних загадок “Персона incognito”. Також планується запуск книгопорталу “Мінікнижки бери за ріжки”, крафт Zone “Творимо картину”, літературна вежа “Дженга BOOK”, “Великі творці НБУ для дітей”.
“МКІП робить все можливе, щоб перетворити бібліотеки на сучасні та технологічні. Маленькі читачі повинні з радістю та комфортом набувати нових знань. Повернення моди на читання серед пріоритетів міністерства”, - заявила заступниця міністра культури та інформаційної політики.
У рамках Національного проєкту “Україна читає дітям”, під час відкриття, діти мали змогу поспілкуватися з відомими військовими, артистами, письменниками, художниками, музикантами та блогерами, відвідати екологічний урок.
Як повідомляв Укрінформ, 3 вересня Міністерство культури та інформаційної політики заявило, що вдосконалить систему відбору книжок для закупівлі в бібліотеки країни.
Фото: chl.kiev.ua