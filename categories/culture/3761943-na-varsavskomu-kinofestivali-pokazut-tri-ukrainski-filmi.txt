У конкурсних програмах 39-го Варшавського міжнародного кінофестивалю, який цьогоріч проходитиме з 6 по 15 жовтня, візьмуть участь три фільми, створені за підтримки Держкіно.

Як передає Укрінформ, про це повідомляє Держкіно.
Зокрема це фільми «Дім за склом» режисера Тараса Дроня, «БожеВільні» режисера Дениса Тарасова, «Залізні метелики» режисера Романа Любого.


За головний приз міжнародного конкурсу боротиметься фільм «Дім за склом», що розповідає про життя амбітної архітекторки Вікторії, яке кардинально змінюється після того, як її донька зникає зі своїм хлопцем, якого звинувачують у торгівлі наркотиками.

Фільм створено кінокомпанією Директорія Кіно за підтримки Державного агентства України з питань кіно, за участі кінокомпаній Highbit Media, Cinelab, Nord Production, Black Photon, Сучасне Українське Кіно і D Facto Motion.

Фільм «БожеВільні» буде представлений в офіційному конкурсі секції перших/других фільмів міжнародного Варшавського кінофестивалю.

Художня стрічка, заснована на реальних подіях. Події стрічки розгортаються в 70-х роках минулого століття. Головний герой стрічки Андрій Довженко потрапляє у справжнє пекло каральної психіатрії. Перед ним постає непростий вибір - співпрацювати з КДБ і повернутися до сім’ї чи розкрити правду про дисидентів, закатованих у психлікарнях.

Фільм створено ТОВ «Спільна перемога продакшн», FILM.UA Group, Національною кінематекою України за підтримки Держкіно.

У конкурсі документальних фільмів Варшавського кінофестивалю братиме участь фільм «Залізні метелики» про збиття російськими військовими літака малайзійських авіаліній MH17 на початку російсько-української війни.

Над фільмом працювали кінооб’єднання «Вавилонʼ13» у копродукції з TRIMAFILM (Німеччина) та RBB/ARTE (Німеччина) за підтримки Українського культурного фонду та Держкіно.
Варшавський міжнародний кінофестиваль заснований у 1985 році. З 2009 року рішенням міжнародної федерації асоціацій кінопродюсерів (FIAPF) Варшавський кінофестиваль долучено до групи найважливіших світових кінофестивалів, таких, як фестивалі у Каннах, Венеції, Локарно, Сан-Себастьяні, Берліні чи Карлових Варах. Фестиваль представляє найкращі фільми світового, європейського та польського кінематографа.
Як повідомляв Укрінформ, у Кам’янці-Подільському під час VI міжнародного кінофестивалю «Бруківка» відбулися прем’єрні покази фільмів «Фосфор» режисера Костянтина Лінартовича та «Щедрик на Поділлі» Катерини Аносової.
Фото: Держкіно