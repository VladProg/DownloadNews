У понеділок, 13 листопада, о 19.00 на Ютуб-каналі Ukrinform TV вийде чергова програма "Укрінформ: Вечірній стрім". Її тема - “Кінець толстоєвських. Початок чого?”.

Учасницями програми будуть виконавча продюсерка суспільного радіо “Культура” Ірина Славінська та українська поетеса, журналістка Олена Гусейнова.
Політика росії роками була спрямована на приниження української культури. У суспільстві культивувалася “шароварщина”, популяризувалися анекдоти про українців.
До 24 лютого в Україні були дуже популярні російськомовні діячі культури - співаки, письменники, блогери. Зараз відбулася українізація суспільства. Одначе, російські співаки, блогери та письменники залишаються популярними та з’являються у трендах Spotify та YouTube.
Росія за всі ці роки потужно вклалася у пропагандистську інфраструктуру: наприклад, коли ми кажемо про “славістику”, це, найімовірніше, може означати “російське”. На заході діють численні культурні та наукові фонди, телеканали та медіа тощо. Сильне лобі росіян на заході дуже часто просувається через “велику російську культуру”.
У програмі обговорюватимуть: чи загрожує відкат до російської мови, що треба робити, щоб молодь дивилася та слухала “не російське”, чи потрібно кенселити “хороших рускіх”, які проблеми у фінансування культури під час війни, як ставляться до України закордоном.
Ведучий - журналіст Василь Самохвалов.
"Укрінформ: вечірній стрім" виходить на Ютуб-каналі Ukrinform TV. Це програма, де провідні експерти країни обговорюють актуальні події України та світу.