У Києві презентували документальний фільм про культуру домовляння під час Революції Гідності “Як домовлявся Майдан”.

Про це повідомляє кореспондент Укрінформу.
"Ми хотіли розібратися, що було за кадром. Коли ми бачимо картинки телеканалів про Євромайдан, здебільшого це такі яскраві події, але насправді це були наслідки. А те, що відбувалося за кадром, було нам найбільш цікавим. Ми дуже хотіли докопатися до тих речей, про які домовлялися, але які не хотіли розповідати ніколи, бо це були не завжди прості домовленості", - розповіла продюсерка проєкту "Історична правда" Ольга Мовчан.
Зокрема, фільм спрямований на розкриття особливостей домовляння між політиками, громадськими активістами та громадянами під час Революції Гідності й важливість культури домовляння у творенні української нації. Автори ідеї та фільму запрошують поглянути з іншого ракурсу на події та перемовини під час Євромайдану через свідчення політиків, громадських активістів та практикинь діалогових ініціатив.
"Першою аудиторією, якій би ми рекомендували до перегляду цей фільм, є саме громадські активісти різних поколінь. Для них це буде певним відкриттям і можливістю використовувати цей матеріал як навчальний", - сказала співкоординаторка Громадського сектору Євромайдану, співзасновниця ГО "Мережа відповідальних" Олена Подобєд-Франківська.
За її словами, фільм дасть можливість осмислити події Майдану. "Фільм має дуже точну хронологію, але разом з тим, він дає можливість рефлексії", - сказала вона.
Документальний фільм виготовлено командою "Історичної правди" на замовлення Платформи з управління конфліктами в громадах (ГО «Центр близькосхідних досліджень (АMES)», ГО «Мережа відповідальних» та ГО «Театр змін») в рамках проєкту «Зміцнення потенціалу громадянського суспільства задля ненасильницької трансформації конфліктів у місцевих громадах», підтриманий KURVE Wustrow – Centre for Training and Networking in Nonviolent Action.
Прем'єра фільму відбудеться в суботу, 20 листопада, о 18:00 та в неділю, 21 листопада, о 14:00 на телеканалі espreso.tv. Пізніше знайти стрічку можна буде на YouTube сторінці «Історична Правда».
Як повідомлялося, День Гідності і Свободи відзначається щороку 21 листопада згідно з указом Президента від 13 листопада 2014 року. Його встановлено на честь початку двох знаменних і доленосних подій у новітній українській історії: Помаранчевої революції 2004 року та Революції Гідності 2013 року.