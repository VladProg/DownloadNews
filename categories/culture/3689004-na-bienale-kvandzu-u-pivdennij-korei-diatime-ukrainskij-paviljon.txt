Український павільйон діятиме на 14-й Бієнале у південнокорейському місті Кванджу.

Про це повідомляє у Фейсбуці Державне агентство з питань кіно, передає Укрінформ.
"На 14-й Бієнале в м. Кванджу діятиме Український павільйон з 7 квітня по 9 липня! Програма Павільйону цього року дає можливість дізнатися про Україну через три сучасні фільми, зняті в різних жанрах", - зазначають у Держкіно.
Зокрема, буде представлена стрічка «Маріуполь. Невтрачена надія» Макса Литвинова, яка розповідає три історії очевидців злочинів росії у Маріуполі. Також буде показаний фільм "Толока" Михайла Іллєнка - версія історії України за мотивами ліричної поеми. Кінокартина "Щедрик" Олесі Моргунець-Ісаєнко - це емоційна історія втрати, дружби та сімейного кохання.
Фільми демонструватимуться з англійськими та корейськими субтитрами.
Покази проходитимуть щосуботи, окрім 20 травня, в Азіатському культурному центрі. Церемонія відкриття та покази фільмів відбудуться 21 травня. Вхід вільний.
Проєкт Українського павільйону організовано посольством України в Республіці Корея, Фундацією Бієнале Кванджу та мерією міста Кванджу у співпраці з Азійським культурним центром, компанією «TRA Media», Державним агентством України з питань кіно, Організацією українських продюсерів.