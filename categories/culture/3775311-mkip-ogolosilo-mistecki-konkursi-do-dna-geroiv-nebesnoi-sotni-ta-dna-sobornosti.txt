МКІП оголосило мистецький конкурс з розроблення моделей інформаційних продуктів, у тому числі графічного характеру, для інформкампанії «Відзначення Дня Героїв Небесної Сотні».

Як передає Укрінформ, про це повідомляє Міністерство культури та інформаційної політики.
«Для участі у конкурсі творчі спілки, підприємства, установи, організації незалежно від форм власності, а також інші суб’єкти господарювання мають подати Конкурсній комісії Міністерства культури та інформаційної політики з організації та проведення мистецьких конкурсів заявку на участь у друкованій та електронній формах за адресою та у строк, визначених в оголошенні, із зазначенням контактних даних уповноваженої особи від учасника», - ідеться у повідомленні.
Кінцевий термін подачі заявок та документів на участь у конкурсі (в друкованій та електронній формах) – 1 листопада 2023 року до 15:00.
Перший етап конкурсу – онлайн-голосування за подані проєкти на офіційному сайті МКІП відбудеться з 2 по 8 листопада.
Про всі деталі конкурсу – вимоги, терміни, необхідні документи можна почитати тут.
Окрім того, МКІП до 30 жовтня приймає заявки від митців на конкурс зі створення інформаційних продуктів на відзначення Дня Соборності України.
«Розпочався мистецький конкурс з розроблення моделей інформаційних продуктів, у тому числі графічного характеру, для планування, організації та реалізації інформаційної кампанії на тему: «Відзначення Дня Соборності України», - йдеться в повідомленні.
Термін подачі заявок та документів на участь у конкурсі спливає 30 жовтня о 15:00.
Творчі спілки, підприємства, установи, організації незалежно від форм власності, а також інші суб’єкти господарювання мають подати Конкурсній комісії МКІП заявку на участь у друкованій та електронній формах. До заявки учасник додає документи згідно з переліком. Заявка з друкованою формою документів подається у двох екземплярах.
Як відомо, День Соборності відзначають щороку 22 січня в річницю проголошення Акту Злуки Української Народної Республіки й Західноукраїнської Народної Республіки, що відбулося в 1919 році.