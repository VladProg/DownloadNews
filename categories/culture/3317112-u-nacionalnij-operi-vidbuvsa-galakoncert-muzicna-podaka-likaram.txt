У Національному академічному театрі опери та балету України відбувся гала-концерт міжнародного проєкту «Музична подяка лікарям», він пройшов за підтримки НАНУ, Українського культурного фонду, ВООЗ та ЮНЕСКО.

Про це повідомляє кореспондент Укрінформу.
До українських медиків, яких запросили на гала-концерт, із привітальним словом від Президента звернувся заступник міністра охорони здоров’я Олександр Комаріда.
«Сьогодні Україна засвідчує глибоку пошану багатотисячній родині самовідданих медичних працівників, які захищають нас в часи пандемії та роблять усе можливе для порятунку від хвороби. Світ ще ніколи не був настільки солідарним у визнанні вашої професії», - йшлося у привітанні.
Окрім того, до лікарів звернулися генеральний директор ВООЗ Тедрос Гебреісус та заступник генерального директора ЮНЕСКО Фірмін Эдуард Матоко.






Гала-концерт «Музична подяка лікарям» / Фото: Павло Багмут, Укрінформ







































Як розповів керівник оркестру Kyiv Classic Герман Макаренко, подія об’єднала композиторів та виконавців з України, Франції, Туреччини, та Китаю. Музична ідея проєкту полягає в тому, щоб у концерті пролунали композиції з усіх континентів.
«Цей концерт буде записаний, і лікарі з усього світу зможуть долучитися до нього в будь-який час. Ми хочемо показати, що ми вдячні і солідарні з лікарями світу», - сказав Макаренко.
У виконанні оркестру Kyiv Classic пролунали відомі класичні й популярні твори: «Аве Марія» Шуберта, ІХ симфонія Бетховена, «Щедрик» Леонтовича, «Старовинний запорізький марш» Адамцевича, а також попурі «Кризис композиція», в якому поєднали «Вальс» Шевченка, фрагменти «У печері гірського короля» Грига, «Ромео і Джульєтта» Прокоф’єва, «Мелодію» Скорика.
Окрім цього прозвучали композиція «Австралія – моя батьківщина» Пітера Алена, китайська пісня «Бу Бу Гао» та композиція «Ферах феза», яку під час онлайн-включення виконав артист ЮНЕСКО в ім’я миру Кудсі Ергунер.
Також відбулися три світові прем’єри українських та зарубіжних композиторів, написаних спеціально для проєкту, зокрема «Шлях надії» французького композитора П’єра Себо та «Appreciation» Катерини Вовчук. Ще одним прикладом міжкультурного діалогу стала прем’єра твору «Africa forever» українського композитора Артема Рощенка, створеного з використанням музичного фольклору народів центральної Африки.


Організатори проєкту повідомили, що аудіовізуальний контент, створений у його рамках, стане частиною глобального руху ResiliArt, започаткованого ЮНЕСКО.


Концерт у Національній опері України буде розміщено на онлайн-платформі у вільному доступі, його зможуть побачити лікарі всього світу.