На Кіровоградщині у музеї історії імені Олександра Ковтуна, що в місті Мала Виска, створили експозицію з майоліковим півником, який став символом української стійкості.

Про це повідомляє Суспільне з посиланням на наукову співробітниця музею Юлію Вавілову, передає Укрінформ.
«У місті Мала Виска на Кіровоградщині в музеї історії імені Олександра Ковтуна знайшли майолікового півника. Його зробили на тому ж заводі, що і «півника з Бородянки», який став символом української стійкості у соцмережах. Вирішили зробити з нього експозицію», - йдеться у повідомленні.
За словами Вавілової, нову експозицію створили, коли на фото побачили кухонну шафку у звільненій Бородянці.

Фото: Юлія Вавілова/Суспільне

«Відвідувачам музею півник подобається. Вони розпитують про нього та фотографують», - запевняє вона.
У музей на Кіровградщині майоліковий півник потрапив рік тому, його принесла родина Рибальченків. Експонат зберігали у фондах. Цих півників виготовляли у 50-70-х роках минулого століття на Васильківському майоліковому заводі. Авторами є майстри художньої кераміки Валерій та Надія Протор’єви.

Нині музей планує зробити нову експозицію, а тому приймає речі, які пов’язані з російсько-українською війною.
Як повідомлялося, майоліковий півник став символом української мужності після того, як в Україні побачили світлину кухонної шафки у звільненій Бородянці.
Фото з відкритих джерел