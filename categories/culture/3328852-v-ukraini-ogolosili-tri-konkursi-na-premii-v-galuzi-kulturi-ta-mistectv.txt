Міністерство культури та інформаційної політики України оголосило три конкурси на здобуття премій у галузі культури та мистецтв.

Як передає Укрінформ, про це міністерство повідомляє у Телеграмі.
МКІП спільно з Державним агентством України з питань мистецтв та мистецької освіти проводить конкурси на здобуття премії: імені Михайла Дерегуса за визначні графічні твори, імені Катерини Білокур за найкращий твір народного мистецтва, імені Шолом-Алейхема за кращі літературно-мистецькі твори, які популяризують духовно-культурні надбання українського та єврейського народів та сприяють поширенню позитивного іміджу України у світі.
Документи для здобуття премії слід направляти на адресу Державного агентства України з питань мистецтв та мистецької освіти (вул. Б. Грінченка, 1, м. Київ, 01001).
Переможці отримають грошову винагороду у 20 тис. грн.
Документи слід подати до 1 листопада 2021 року.
Як повідомляв Укрінформ, 5 жовтня МКІП оголосило конкурс на виробництво та розповсюдження патріотичних серіалів за державної фінансової підтримки.