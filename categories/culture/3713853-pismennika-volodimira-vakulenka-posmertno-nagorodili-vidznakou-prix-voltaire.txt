Українського письменника, громадського діяча, автора «Татусевої книги» Володимира Вакуленка, вбитого російськими окупантами, посмертно нагородили спеціальною відзнакою IPA Prix Voltaire Award 2023.

Про це у Фейсбуці повідомило Видавництво Старого Лева, передає Укрінформ.
«Замовчування культурного самовираження є одним із інструментів репресивних режимів. Ми повинні протистояти їхньому залякуванню та відзначати відважних авторів і видавців, які допомагають нам відчути та зрозуміти різноманіття наших культур. Мазін Латіф Алі та Володимир Вакуленко — герої», — зазначила віцепрезидентка Міжнародної асоціації видавців Ґванца Джобава.
Нагорода Prix Voltaire посмертно вручається Міжнародною асоціацією видавців для того, щоб підкреслити виняткову боротьбу за свободу самовираження лауреата/лауреатки та підкреслити, яким чином його або її змусили мовчати.

Як повідомили в PEN Ukraine, спеціальну нагороду Prix Voltaire у Норвегії замість Володимира отримувала українська письменниця Вікторія Амеліна, яка на церемонії зачитала уривок зі щоденника Вакуленка в перекладі Дейзі Гіббонс.
Пізніше Амеліна зазначила, що до кінця травня відзнака опиниться у Капитолівці Харківської області, звідки родом Володимир та де проживають його рідні.
Як повідомляв Укрінформ, Видавництво Старого Лева перевидало «Татусеву книгу» письменника Володимира Вакуленка, якого вбили російські військові під час окупації Ізюма на Харківщині. Увесь прибуток від цього видання скерують родині Вакуленка, його батькам та сину Віталію.
Володимира Вакуленка викрали росіяни наприкінці березня 2022 року під час тимчасової окупації Харківщини. Наприкінці листопада дані про його загибель підтвердила ДНК-експертиза. Його застрелили двома поcтрілами, точна дата та обставини вбивства достеменно невідомі.
Фото: Фейсбук Iryna Novitska