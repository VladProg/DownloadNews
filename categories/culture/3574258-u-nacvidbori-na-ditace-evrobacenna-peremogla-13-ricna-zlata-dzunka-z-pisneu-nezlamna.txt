У фіналі Національного відбору на участь у Дитячому пісенному конкурсі Євробачення-2022 перемогу здобула 13-річна Злата Дзюнька з авторською піснею "Незламна".

Як передає Укрінформ, про це повідомляє Суспільне.
"18 вересня відбувся фінал Нацвідбору на участь у Дитячому Євробаченні-2022. Ім'я переможця назвали у прямому ефірі на сторінках Суспільного, який забезпечує участь представника на пісенному конкурсі. За результатами голосування перемогла Злата Дзюнька з піснею "Незламна", - йдеться у повідомленні.


Фото: Суспільне

Таким чином, дівчина представлятиме Україну на 20 Дитячому пісенному конкурсі Євробачення, який відбудеться 11 грудня в Єревані (Вірменія).


За інформацією Суспільного, Злата проживає у місті Рава-Руська Львівської області, є учасницею та лауреаткою багатьох конкурсів і фестивалів, зокрема Prague Art Festival (Чехія), Zvaigzdziu sonata 2022 (Литва), Vistula Sounds 2022 (Польща).

Повідомляється, що переможця фіналу Нацвідбору на Дитяче Євробачення традиційно визначали за результатами голосування журі (50%) та глядачів (50%). До складу журі за результатами голосування потрапили Христина Соловій, Мирослава Салій та Анжеліка Рудницька.

До фіналу відбору увійшли п’ятеро учасників із понад пів сотні охочих, які подали заявки на участь у конкурсі. Крім переможниці, це були дует "Софія Артеменко та DJ Polіnka", Єлизавета Петрук, Дар’я Реброва та Діана Стасюк.
Наголошується, що організацією та проведенням відбору пісні й представника від України, а також забезпеченням участі представника України на Дитячому пісенному конкурсі Євробачення-2022, займається Суспільне Мовлення, яке є членом Європейської мовної спілки.
Як повідомлялося, Дитяче Євробачення вперше провели 2003 року. Україна бере участь у конкурсі з 2006 року, відтоді перемогу здобувала один раз (Анастасія Петрик з піснею "Небо" у 2012 році), також двічі посідала друге місце (у 2008 та 2013 роках).