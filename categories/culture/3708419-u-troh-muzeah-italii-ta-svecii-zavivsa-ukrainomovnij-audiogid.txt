У трьох музеях Італії та Швеції реалізовано проєкт із запуску україномовних аудіогідів, ініційований першою леді України Оленою Зеленською, реалізовано.

Підписано також меморандум про запуск аудіоекскурсії українською у Вестмінстерському абатстві у Великій Британії, повідомляє Укрінформ з посиланням на пресслужбу ОП.
Так, з нагоди Дня Європи українські дипломатичні установи запустили в межах проєкту україномовні аудіогіди в Галереї Боргезе в Римі – одному з найвідоміших художніх музеїв Італії – та в комплексі королівських музеїв Турина, до якого входять Королівський палац, Королівська зброярня, Савойська галерея, Археологічний музей, Королівські сади та Каплиця Святої плащаниці.
Український аудіогід запрацював також у Нордичному музеї – приватному музеї етнографії та культури в Стокгольмі (Швеція). Тут можна ознайомитися з побутом шведського народу з 1520 року до наших днів.

У цілому, за даними ОП, у світі працює вже 63 україномовних аудіогіди.
Водночас в пресслужбі першої леді проінфомували, що незабаром україномовну аудіоекскурсію можна буде послухати й у Вестмінстерському абатстві – головній соборній церкві Великої Британії, що розташована в центральному районі Лондона Вестмінстері. Відповідний меморандум українська сторона підписала з настоятелем абатства.
В ОП нагадали, що з 1066 року всіх монархів Сполученого Королівства коронують у Вестмінстерському абатстві. Остання за ліком церемонія коронації відбулася 6 травня 2023 року, коли було зведено на престол Їх Величностей Короля Чарльза III та Королеву Камілу.
«Навіть у найскладніші часи – тим паче у найскладніші – українська продовжує поєднувати країни й народи та промовляти до співвітчизників. Хоч би де ви були, там буде й наша мова», – наголосила Олена Зеленська.
Як повідомлялося, проєкт із впровадження українських аудіогідів у провідних пам’ятках світу з 2020 року реалізується під патронатом першої леді Олени Зеленської.
Фото: ОП