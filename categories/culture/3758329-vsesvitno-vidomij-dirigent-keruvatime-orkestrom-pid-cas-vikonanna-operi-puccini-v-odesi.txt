Всесвітньо відомий японський диригент Йосіда Хірофумі керуватиме оркестром під час виконання опери в Одесі, намагаючись надати сили людям у непростий час у країні.

Як передає Укрінформ, про це повідомляє NHK.
У середу відбулася репетиція перед наміченим на неділю виконанням опери.
Йосіда диригуватиме під час виконання опери «Богема» Джакомо Пуччіні в Одеському національному академічному театрі опери та балету.
Зазначається, що це буде перше виконання опери трупою театру цього сезону. Йосіда, який живе в Італії, у 2021 році став головним запрошеним диригентом цього театру.
Театр було тимчасово закрито після російського вторгнення в Україну. Однак він знову відкрив свої двері у червні минулого року. У його програмі - постановки опер та балетів.
Йосіда заявив, що вирішив диригувати під час виконання опери, бо хотів надихнути український народ музикою.
Опера «Богема» розповідає про молодих художників у Парижі на початку 19 століття, які сповнені надій та устремлінь.
«Цією оперою я хотів би вселити відвагу та надію, а також висловити дружні почуття, адже музика необхідна в таких важких ситуаціях як війна», - зазначив маестро.
Як повідомляв Укрінформ, у Вроцлавській опері (Польща) представили оперу Семена Гулака-Артемовського «Запорожець за Дунаєм» у постановці Йоланти Денейко та Олени Савчук.