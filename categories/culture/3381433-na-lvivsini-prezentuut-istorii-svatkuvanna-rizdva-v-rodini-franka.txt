У Державному історико-культурному заповіднику «Нагуєвичі» 10 січня відбудеться наукова презентація «Три Різдвяні історії Івана Франка і Одна невідома вакація київського колядника в Нагуєвичах 1888-1900».

Про це повідомляє пресслужба Львівської обласної ради, передає Укрінформ.
«Мало хто задумувався над тим, як насправді Іван Франко із Ольгою Хоружинською та своїми дітьми проводили різдвяні свята в Нагуєвичах, як часто і в яких життєвих різдвяних пригодах їм, на щастя, випадало святкувати. Врешті мало кому відомо про те, хто був колядниками в садибі Франка, і навіть більше того - до кого ходив колядувати наш національний геній на теренах Дрогобиччини. Презентуватимемо архівні і маловідомі матеріали про три цікаві різдвяні історії в житті Івана Франка, а також невідомий приїзд відомого колеги з Києва на різдвяні свята у Нагуєвичі», - розповів директор музею Богдан Лазорак.
Захід відбудеться у понеділок, 10 січня, о 14.00 у конференцзалі музею. По завершенню в програмі передбачені улюблені колядки письменника і різдвяна кава з пляцками за рецептами родини Франків.
У заповіднику також запропонують оглянути нову виставку "Різдвяні історії зі старої скрині", сформовану з фондових матеріалів музею.
Як повідомляв Укрінформ, 24 грудня в Державному історико-культурному заповіднику «Нагуєвичі» встановили шопку з різьбленими фігурами часів Івана Франка та його подруги Уляни Кравченко. Вперше широкому колу шанувальників спадщини Франка експонують шопку із 17-ма дерев’яними фігурками, серед них – Діва Марія, Йосип, Ісусик, три царі, пастушки, верблюди, овечка, корівка, музики-вістуни та ін.