Україна використає досвід Нідерландів у галузі цифровізації культурної спадщини, а також у проведенні трансляції арт-перформансів.

Як передає Укрінформ, про це повідомляє пресслужба Міністерства культури та інформаційної політики.
«Нідерланди поділяться з нами своєю концепцією стратегії диджиталізації культурної спадщини. Розповіла колегам про фундаментальне бачення стійкого нарощування потенціалу у цифровій сфері. Переконана, що ми не повинні обмежуватися відцифруванням культурних об'єктів для їх «ув’язнення» у цифрових сховищах. Евакуйовано – не значить недоступно», – зазначила під час двосторонньої консультації заступниця міністра культури та інформаційної політики Анастасії Бондар.
За її словами, доступність фондів має стати основним пріоритетом. Бондар зауважила, що у цьому ключі сторони обговорили освітні воркшопи для створення та демонстрації відцифрованих колекцій.
Також у міністерстві повідомляють, що Україна перейматиме досвід проведення стрімінг артперформансів.
«Інституції перформативного сектору Нідерландів створили і успішно використовують технічну інфраструктуру для онлайн-трансляції театральних виступів наживо. Ми обговорили можливості використання такої ж платформи для України, аби збільшити можливість доступу до українського мистецтва для українців, в тому числі тимчасово переміщених осіб за кордоном», - зауважила Григоренко.
Вона підкреслила, що партнери також готові надати експертизу в монетизації онлайн-трансляцій для закладів культури. Це питання планують детальніше обговорити під час наступних зустрічей.
Як інформують у МКІП, сторони домовилися створити секторальні робочі групи і надалі рухатися предметніше по кожному окремому напрямку співпраці.
Як повідомляв Укрінформ, в Україні запровадять електронні реєстри для обліку культурної спадщини.