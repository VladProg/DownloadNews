У Червоній ратуші в центрі німецької столиці, де працює, зокрема, мер Берліна та керівництво району Мітте, відбувся концерт на підтримку України.

Про це повідомляє кореспондентка Укрінформу.






Концерт на підтримку України в Берліні/Фото: Ольга Танасійчук, Укрінформ











































«Дипломатичний хор» Берліна під управлінням Барбари Ляйфер, який після початку повномасштабної російської війни поповнився кількома українськими виконавцями, представив публіці відомі українські музичні твори, пісні, а також інтернаціональну музику.

«Сьогоднішній концерт є важливим знаком солідарності нашою країною у цей важкий час, а також з тисячами українців, які знайшли захист від війни в Німеччині, в Берліні», - сказав радник-посланник Посольства України в ФРН Максим Ємельянов. Він подякував хору, який став партнером українського диппредставництва в низці гуманітарних проєктів, презентуючи голос України, її музичну культуру.
Ініціатором виступило Посольство США в ФРН, яке не вперше проводить музичні акції на підтримку України.