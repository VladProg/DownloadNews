Касові збори сімейної комедії «Велика прогулянка» за шість прокатних вікендів сягнули понад 17,8 млн гривень.

Як передає Укрінформ, про це Державне агентство України з питань кіно повідомило у Фейсбуці.
«Після шести вікендів прокату фільму «Велика Прогулянка» було продано 125 734 квитків, а касові збори сягнули 17 843 495 грн», - ідеться в повідомленні.
У Держкіно зауважили, що прокат стрічки триває та закликали глядачів приходити до кінотеатрів, щоб поринути у веселу атмосферу «Великої прогулянки».
Як повідомлялося, сімейна комедія «Велика прогулянка» режисера Олега Зборовського створена за підтримки Держкіно. Головні ролі у фільмі зіграли Олена Кравець, Юрій Ткач, Ірина Гатун та Андрій Ісаєнко. Також на екрані з’являються Verka Serduchka з мамою.
У січні 2022 року Держкіно презентувало офіційний трейлер комедії. Вихід стрічки в прокат був запланований на 24 лютого того ж року.

Натомість на екрани українських кінотеатрів «Велика прогулянка» вийшла 5 жовтня 2023 року. Після першого прокатного вікенду касові збори фільму сягнули понад 6 млн гривень.