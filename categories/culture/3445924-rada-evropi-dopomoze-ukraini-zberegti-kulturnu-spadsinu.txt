Раді Європи допоможе Україні зберегти її культурну спадщину.

Про це йдеться у прийнятій Декларації про агресію російської федерації проти України за підсумками Конференції міністрів культури РЄ, передає кореспондент Укрінформу.
“Зобов’язуємось допомагати Україні у разі необхідності у подоланні загроз її культурній спадщині та її терміновому збереженні, використовуючи всі можливості, що пропонуються конвенціями Ради Європи та правовою і технічною базою у сфері культури та культурної спадщини, а також у майбутніх планах дій для України”, - йдеться у документі.
Декларація передбачає розробку у співпраці з міжнародними організаціями програми нарощування потенціалу для збереження рухомої, нерухомої та нематеріальної культурної спадщини, яка перебуває під загрозою.
Також передбачається підтримка постраждалих митців, культурної спадщини, творчих професіоналів і науковців з України через програми культурної співпраці.
Крім того, йдеться про підтримку та захист переселенців з України, їх залучення до міжкультурного діалогу, підтримку ініціативи щодо проведення «Року культури України в Європі».
У декларації зазначається, що в умовах збройного конфлікту культура часто є навмисною мішенню, а стирання культурних слідів минулого прирівнюється до руйнування пам’яті людей, завдаючи шкоди їх ідентичності. Наголошується, що пошкодження, руйнування та загрози багатій культурній спадщині в Україні є непоправною втратою для решти світу та основною перешкодою на шляху післявоєнного примирення.
В документі засуджується збройний напад росії на Україну та міститься заклик до рф негайно та беззастережно припинити воєнні дії в Україні.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.