Під час аукціону на благодійній вечері за участю співаків Олександра Пономарьова, Михайла Хоми (Dzidzio) та шоумена Юрія Горбунова було зібрано 1,8 млн грн.

Про це Укрінформу повідомили організатори заходу.
Зі сцени КВЦ «Парковий», де пройшла благодійна вечеря, звучали «народні хіти» виконавців, а також відбулася прем’єра пісні «Гей, соколе», яка зараз посідає перше місце у трендах YouTube.

Серед лотів благодійного аукціону були представлені ексклюзивні речі від митців, політиків, зірок спорту та шоу-бізнесу. Багато цікавого було і для шанувальників футболу: м’ячі з автографами команд «Динамо», ФК «Шахтар», але найзапекліше боролися за футболку з автографом Пеле.
Чимало було і лотів, підписаних політиками та військовими: головнокомандуючим Збройних сил Валерієм Залужним, головою Європейської ради Шарлем Мішелем та Прем'єр-міністром Денисом Шмигалем.
Найдорожчий лот вечора – 7 000 дол., найдешевший – 600 дол.
Як зазначили організатори, кожна річ має свою унікальну історію: так, з молотка пішла картина «Чорноморські чайки. Крим» 11-річного художника-переселенця з Луганська Григорія Пригеби. Він двічі втрачав домівку, його мрія – повернутися до рідного українського міста Луганська. Буквально на останні гроші сім’я купує фарби та матеріали для картин, щоб продати їх та зібрати кошти на дрони для ЗСУ.
Ідея проведення благодійних концертів належить компанії «Квартал-Концерт». Усі кошти з аукціону будуть спрямовані на допомогу ЗСУ та ВПО у БФ «За Луганщину» та ГО «ВПО України». Частина піде на реконструкцію шести квартир для родин з Бахмута та Луганщини, інша частина – на дрони, тепловізори, пікапи та інше необхідне захисникам.
Фото: Instagram/DZIDZIO