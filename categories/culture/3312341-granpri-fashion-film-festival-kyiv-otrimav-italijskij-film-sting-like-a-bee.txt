Четвертий Fashion Film Festival Kyiv, організований FILM.UA Group та Ukrainian Fashion Week за підтримки Держкіно, оголосив переможців.

Як передає Укрінформ, про це повідомляється на сайті FILM.UA Group.
«Гран-прі фестивалю – перемогу в номінації Best Fashion Film − отримав фільм «Sting Like a Bee», режисер Леон Балдуззі (Leone Balduzzi), Італія», - ідеться в повідомленні.
Як зазначається, Міжнародну премію у номінації Best Fashion Story отримав фільм «The Pulse of the Spirit», режисер Ейке Беттінґа (Eicke Bettinga), Німеччина. Національну премію у номінації Best Fashion Story - фільм «Love Airlines», режисер Юрій Двіжон.
Міжнародну премію у номінації Best Production отримав фільм «The GG Marmont Book Club», режисери Талес Банзай та Каміла Корнельсен (Thales Banzai, Camila Cornelsen), Бразилія. Національну премію у номінації Best Production - фільм «Summer Days Off», режисерка Катерина Тюріна.
У номінації Digital Story, яка була започаткована цьогоріч, журі відзначило український фільм «Frolov Stud», режисер Юрій Двіжон, дизайнер бренду – Іван Фролов.
Компанія BRAUN ухвалила рішення також відзначити спеціальним подарунком авторку фільму «Unpacking» Ірину Джус за “порушення важливої соціальної теми – відповідального ставлення до навколишнього середовища”.
Як повідомили організатори, 2021-ий став роком рекордів фестивалю – на участь у конкурсному відборі було подано 380 fashion-фільмів з 55 країн світу. Після розгляду фільмів-конкурсантів членами журі було обрано 29 фільмів з 13 країн.
Цьогоріч, враховуючи масштабність фестивалю, оргкомітет FFFK ухвалив рішення започаткувати по дві премії у номінаціях Best Fashion Story та Best Production – міжнародну та національну.
Фестиваль завершився онлайн-трансляцією церемонії на YouTube-каналі FILM.UA Group.
Фото: film.ua