У Греції стартував 11-й щорічний дорадчий форум культурних маршрутів Ради Європи.

Як передає Укрінформ, про це повідомляє Міністерство культури та інформаційної політики у Телеграмі.
Зазначається, що цьогорічна тема форуму “Захист європейських цінностей, спадщини та діалогу”.
У форумі беруть участь понад 400 учасників з 46 держав-членів Ради Європи, серед них — заступник генерального секретаря РЄ Бьорн Берге, міністр культури та міністр туризму Греції Ліна Мендоні. Виступ міністра культури та інформаційної політики України Олександра Ткаченка відбудеться онлайн.
Форум проходитиме з 5 по 7 жовтня в місті Ханья на острові Крит.
Потрапити на церемонію відкриття можна онлайн.
Як повідомляв Укрінформ, Національний музей народного мистецтва Гуцульщини та Покуття приєднався до міжнародної асоціації “Європейський шлях кераміки”.