Болгарський письменник Георгі Господинов і перекладачка Анджела Родель отримали міжнародну Букерівську премію за роман «Прихисток часу» (Time Shelter).

Премію вручили у вівторок у лондонському Sky Garden, повідомляє "Радіо Свобода", передає Укрінформ.

Книжка обійшла п’ятьох інших фіналістів. Французько-марокканська письменниця Лейла Слімані, яка очолювала журі, сказала, що це «блискучий роман, сповнений іронії та меланхолії».
«Це глибока робота, яка стосується дуже сучасного питання: що відбувається з нами, коли наші спогади зникають», – сказала вона.
Міжнародну Букерівську премію вручають з 2005 року авторам, твори яких були перекладені англійською мовою й опубліковані у Сполученому Королівстві та Ірландії. До 2015 року переможців оголошували один раз на два роки, потім – щороку.
Премія у розмірі 50 000 фунтів стерлінгів (62 000 доларів США) розподіляється порівну між автором і перекладачем.
Прозаїка і поета Георгі Господинова вважають найбільш визнаним у світі сучасним болгарським автором. Його твори перекладені 25 мовами, зокрема англійською, німецькою, французькою, іспанською, італійською, польською, данською, турецькою, ісландською, албанською та іншими.
Роман "Time Shelter" ("Прихисток часу") - третій у його доробку.
Як повідомляв Укрінформ, 19 квітня Міжнародна Букерівська премія оголосила шортлист книжок, що претендують на нагороду в 2023 році. Загалом до списку фіналістів Букера-2023 увійшли шість книжок.
Фото: @TheBookerPrizes/Twitter