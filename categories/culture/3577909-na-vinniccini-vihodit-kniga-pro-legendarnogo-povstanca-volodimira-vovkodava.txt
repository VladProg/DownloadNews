На Вінниччині виходить друком книга про легендарного українського повстанця, краєзнавця, фольклориста, етнографа та історика Володимира Вовкодава - п'ята із краєзнавчого видавничого проєкту «Твої люди, Вінниччино».

Про це кореспонденту Укрінформу повідомив редактор видавничого дому «Моя Вінниччина» Михайло Каменюк.
«Наша видавнича серія «Твої люди, Вінниччино» набирає обертів. Її п'ятим випуском стане книга «Терни і лаври Володимира Вовкодава» про нашого земляка, легендарного українського повстанця, краєзнавця, фольклориста, етнографа, історика Володимира Петрович Вовкодава. Ця книга безцінна для того, хто прагне досконало знати історію рідного краю та людей, що її творили», - зазначив Каменюк.
За його словами, упорядником та втілювачем у життя цього проєкту став подвижник Володимира Вовкодава, популяризатор життя і творчості видатних вінничан письменник Володимир Горлей.
Книга розповідає про життя відомого подільського краєзнавця, фольклориста, етнографа і громадського діяча Володимира Вовкодава, який у роки Другої світової війни перебував під німецько-фашистською окупацією, був членом ОУН-УПА, виступав проти гітлерівських загарбників та червоного терору. Вовкодав був політв’язнем сталінських таборів, боровся за суверенну і незалежну Українську державу у 1989-2012 роках.
Книга містить автобіографічні дослідження про витоки козацького роду Володимира Вовкодава, спогади сучасників про нього, які прагнули відтворити словесний образ сміливої і мужньої людини. Також у ній зібрані дослідження самого краєзнавця про життя і діяння народного месника Устима Кармалюка, про нескорених духом борців за незалежність, про жахливі події періоду колективізації, голодомору та репресій на Хмельниччині і Вінниччині.
В основу видання покладено публікації, надруковані в газетах, журналах за 1960-2016 роки.
Воно стане у пригоді учнівській і студентській молоді, учителям історії, керівникам гуртків літературного краєзнавства, музейним працівникам та дослідникам культурної спадщини українців.
Книга «Терни і лаври Володимира Вовкодава» виходить в серії видавничого дому «Моя Вінниччина», який має назву «Твої люди, Вінниччино». Її започатковано 2022 року, а перша книга в межах цього проєкту вийшла у червні, вже під час повномасштабної російської агресії. Це біографічна повість «Закувала та сива зозуля» Аполлінарія Мацевича, яка розповідає про відомого українського композитора і перекладача давньогрецької класики Петра Ніщинського.
Як повідомляв Укрінформ, видавничий дім «Моя Вінниччина» відомий унікальним проєктом, у межах якого вийдуть 1000 книг про 1000 сіл області. Це проєкт, який реалізується коштом обласного бюджету на Вінниччині. Упродовж чотирьох років існування проєкту видано майже 90 книг – неповторних історій більш ніж 100 населених пунктів Вінницької області.