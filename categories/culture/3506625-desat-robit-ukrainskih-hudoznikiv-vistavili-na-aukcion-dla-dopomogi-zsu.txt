У межах благодійного аукціону на підтримку ЗСУ наразі триває «тихий аукціон», де виставлені на продаж десять робіт відомих учасних українських художників.

Про це під час брифінгу в Медіацентрі Україна-Укрінформ на тему: «Старт благодійного аукціону на підтримку ЗСУ» повідомив український галерист та колекціонер, засновник аукціонного дому «Дукат» Леонід Комський.


«Зараз найважчі часи для нашої країни, зараз ми вже пройшли перші тижні війни і зараз починається втомленість, починає не вистачати зброї, не вистачати терпіння і дуже важливо зараз, як я думаю, зараз всім сконсолідуватись хто як може. Ми усі, арт-спільнота, також намагаємось консолідуватись хто як може. Проходить не лише наш, проходить багато аукціонів, але ми також щасливі, що долучились до цього. Ми підібрали 10 робіт, які дійсно дуже класні роботи. Переважно це сучасні українські художники, достатньо знані художники, які є, можна сказати, одними з найкращих художників, які зараз в Україні є. І так чи інакше, всі ці роботи є дотичними до ситуації. Вони, можливо, прямо чи опосередковано, але якось відносять до тої ситуації, яка зараз є в країні», - розповів Комський, додавши, що це вже другий такий аукціон.


Сам так званий «тихий аукціон» вже проходить упродовж тижня – це поєднання онлайн- та офлайн-аукціону. Щодня на Володимиські,5 можна побачити всі роботи, а на сайті відстежувати, як проходить аукціон, розповів галерист.

«Фінал аукціону в середу, він починається о 19.30. Буде стрім, можна буде побачити на Фейсбук сторінці і на каналі Сергія Притули. Протягом стріму ми коротко розкажемо про те, що це за роботи, і почнеться почергове закриття лотів», - повідомив Комський, додавши, що на всі лоти вже є ставки.

Як повідомляв Укрінформ, Фонд Сергія Притули планує використати зібрані під час згаданого аукціону кошти на закупівлю для ЗСУ безпілотного авіаційного комплексу «Валькірія» для забезпечення моніторингу, повітряної розвідки, відеоспостереження та корегування артилерійського вогню вдень та вночі.