Кабінет Міністрів погодив клопотання Міністерства захисту довкілля та природних ресурсів про створення парку-пам’ятки садово-паркового мистецтва загальнодержавного значення на території урядової резиденції «Межигір’я».

Про це повідомляє пресслужба Міндовкілля, передає Укрінформ.
«Міндовкілля з ініціативи Прем’єр-міністра розпочинає офіційний процес перетворення урядової резиденції «Межигір’я» у державний парк-пам’ятку. Сподіваюся, що вже найближчим часом улюблене місце українських та іноземних туристів на Київщині стане природоохоронною територією, приміром як Феофанія, Маріїнський парк чи Голосіївський ліс», - зауважив міністр захисту довкілля та природних ресурсів Руслан Стрілець.
Зазначається, що Міндовкілля має завершити усі юридичні процедури та підготувати відповідний проєкт Указу Президента, аби урядова резиденція «Межигір’я» офіційно набула статусу парку-пам’ятки державного значення.
Мальовниче урочище біля Дніпра Межигір’я з 1935 року слугує державною резиденцією. Роками місця, де побували різні державні діячі, були недоступні українцям, а після Революції гідності «Межигір’я» стало одним з популярних туристичних місць.
За попередніми даними експертів, на території резиденції відмічається дуже багате ландшафтне різноманіття.
Як повідомлялося, 25 серпня 2021 р. ВАКС надав дозвіл на спеціальне досудове розслідування щодо колишнього президента Віктора Януковича і його сина у справі про заволодіння резиденцією “Межигір’я”.
У грудні Національне антикорупційне бюро та Спеціалізована антикорупційна прокуратура завершили розслідування.
За даними слідства, протягом 2002-2013 рр. експрезидент спільно зі своїм сином заволодів земельною ділянкою площею 104,61 га, будівлями, спорудами та іншим майном комплексу відпочинку «Пуща-Водиця» урочища Межигір’я, а також будинком №123-а по вулиці Межигірській у селі Нові Петрівці.
Фігурантам справи у випадку визнання їх винними загрожує позбавлення волі на строк від 7 до 15 років з конфіскацією майна.