На Каннському кіноринку презентували дебютну стрічку режисера Дениса Тарасова «БожеВільні» про каральну психіатрію в СРСР.

Як передає Укрінформ, про це Державне агентство України з питань кіно повідомило у Фейсбуці.
«Це перший ігровий фільм, що відверто підіймає тему «каральної психіатрії» в СРСР. Фільм вже представлений у каталозі на стенді в межах Каннського кіноринку», — зазначили у відомстві.
Події стрічки розгортаються в 70-х роках минулого століття навколо головного героя Андрія Довженка. За небажання зректися своїх переконань він потрапляє в пекло каральної психіатрії. Перед героєм постає непростий вибір — співпрацювати з КДБ та повернутися до сім’ї чи розкрити правду про дисидентів, закатованих у психіатричних лікарнях.

Стрічка створена компанією «Спільна перемога продакшн» спільно з FILM.UA Group та Національною кінематекою України за підтримки Держкіно.
Як повідомляв Укрінформ, зйомки стрічки «БожеВільні» завершені влітку 2021 року. Проходили вони в Києві у психіатричній лікарні ім. Павлова, на території якої художник-постановник Іван Тищенко відтворив поверх та подвір'я клініки відповідно до часу.
Фото: ДержКіно