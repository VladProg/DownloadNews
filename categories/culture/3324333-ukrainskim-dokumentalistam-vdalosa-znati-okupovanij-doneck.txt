Українським документалістам, які працюють над фільмом про справжню історію сходу України, вдалося зробити ексклюзивні кадри сучасного окупованого Донецька.

Про це Укрінформу повідомили автори стрічки.
«Документальний фільм «ЄвроДонбас» Корнія Грицюка націлений розвінчати радянські міфи та розказати, що понад 100 років тому Донбас був невіддільною складовою європейської економіки. Американська та бельгійська спадщина Маріуполя, бельгійська – Лисичанська, німецьке коріння - Нью-Йорка (донедавна смт Новгородське), французька історія - Дружківки та британська – Донецька», - йдеться у пресрелізі.

Як зазначається, аби показати засекречену радянськими істориками європейську історію сходу України, команда фільму «ЄвроДонбас» по крихтах збирала інформацію, здебільшого знищену в часи УРСР. Автори спілкувалися з істориками та експертами, з нащадками європейців, які брали участь у розбудові сходу України, а також здобула унікальні архівні матеріали з кількох європейських країн: рідкісні фотокартки та документи, що підтверджують потужне європейське коріння регіону. Зокрема, знімальній групі вдалося отримати з Британії та Бельгії матеріали, які дотепер не бачив жоден українець.
Автори стрічки нагадали, що економічним та духовним центром Донбасу завжди був Донецьк. Місто було засноване британцем Джоном Юзом у 1869 році разом із металургійним комбінатом. Наприкінці 19 сторіччя саме європеєць Джон Юз визначив долю регіону попри загальноприйняті міфи про російську та радянську ідентичність сучасного сходу України.

На думку творців стрічки, показовою в цьому випадку є ситуація довкола будинку Юзів – особняка родини засновника міста, розташованого на вулиці Клінічній у Донецьку. Двоповерховий будинок у стилі ренесанс має неабияке історичне значення, проте наразі перебуває в жалюгідному стані – від колись величної будівлі лишилися тільки стіни. Зафільмувати будинок Юзів та буття сучасного Донецька вдалося завдяки зусиллям знімальної групи «ЄвроДонбасу».

«За період зйомок фільму особняк Юзів вразив найбільше. Це відправна точка усієї історії Донбасу, яка сьогодні майже повністю зруйнована та захована за великим парканом. Символічно, чи не так? Тому для нас було принциповим зняти ці кадри, хоч працювати в Донецьку дуже складно – операторів постійно перевіряють, дуже багато заборон, зокрема не можна знімати камерами зі штативів. Ми знайшли операторів на місці, які допомогли отримати дійсно унікальні кадри, на яких є не лише будинок Юзів, а й інші види Донецька. Ми побачили величезну кількість російських прапорів, що дорівнює кількості занедбаних вулиць», - коментує продюсерка та співсценаристка фільму Анна Паленчук.
Крім Донецька, «головними героями» фільму стали Маріуполь, Лисичанськ, Нью-Йорк, Дружківка, Костянтинівка та їхні околиці.
«Я родом з Донбасу, але лише під час зйомок цього фільму дізнався про безліч важливих історичних та архітектурних артефактів, що залишили по собі європейці. Цей фільм – спроба повернути дуже важливу частину історії Донбасу. Показати іншу ідентичність цього регіону та зруйнувати міф про «дике поле", яке було тут до радянських часів», - акцентує режисер Корній Грицюк.
Як повідомляється, робота над фільмом триває з початку 2021 року, коли були відзняті перші інтерв'ю з експертами, що допомогли в подальшому підготовчому процесі зйомок та формуванні лейтмотиву стрічки. У травні команда вирушила на зйомки безпосередньо до міст та їхніх околиць на Сході України. Завершити фільм планується до кінця осені 2021 року. Виробництво відбувається за підтримки Держкіно. У широкий прокат «ЄвроДонбас» має вийти у 2022 році.
Фото надані авторами фільму