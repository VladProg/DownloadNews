На Міжнародному книжковому ярмарку у столиці Польщі Україна представить колективний стенд під гаслом “Мільйони мостів”.

Як передає Укрінформ, про це у Телеграмі повідомляє Міністерство культури та інформаційної політики.
У міністерстві повідомили, що Україна в ролі почесної гості візьме участь у Міжнародному книжковому ярмарку, який відбудеться з 25 по 28 травня у Варшаві.
Щорічно відвідувачами цієї події є понад 90 тисяч людей з різних країн, беруть участь понад 500 учасників, у програмі - близько 200 фахових заходів. Колективний український стенд площею 200 кв. м буде представлений на ярмарку під гаслом “Мільйони мостів”.
Як зазначили у МКІП, цьогоріч стенд представить Український інститут книги разом із співорганізаторами і партнерами, серед яких Міжнародний книжковий ярмарок у Варшаві, Фундація “Історія і Культура”, Інститут книги (Польща), Міністерство культури та національної спадщини Польщі, Посольство України в Республіці Польща, Міністерство культури та інформаційної політики України, Міністерство закордонних справ Республіки Польща, Міністерство закордонних справ України.
У день відкриття ярмарку, 25 травня, о 16:00 в рамках української програми запланований спеціальний концерт Молодіжного академічного симфонічного оркестру “Слобожанський” з Харкова на сцені під відкритим небом на площі Дефіляд.
Як повідомляв Укрінформ, у рамках 47-го Міжнародного книжкового ярмарку в Буенос-Айресі відбулася непересічна подія – був проведений День України.
Фото: Piotr Hruszwicki