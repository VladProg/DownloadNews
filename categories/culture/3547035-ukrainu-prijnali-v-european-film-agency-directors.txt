Асоціація EFAD (European Film Agency Directors) одноголосно проголосувала за вступ Державного агентства України з питань кіно. Європейська асоціація об’єднує 35 національних кіно- та аудіовізуальних агентств.

Про це керівник Офісу Президента України Андрій Єрмак написав у Телеграмі, передає Укрінформ.
«Сьогодні Асоціація EFAD (European Film Agency Directors) одноголосно проголосувала за вступ Державного агентства України з питань кіно. Україна долучилася до European Film Agency Directors association (EFAD) - європейської асоціації, що об’єднує 35 національних кіно- та аудіовізуальних агентств. Тепер у вересні асамблея має затвердити це рішення, і Держкіно стане асоційованим членом EFAD. Членські внески з України не братимуть протягом 2-3 років, але ми зможемо брати участь у конкурсах EFAD», - зазначив Єрмак.

За його словами, це дуже важливе рішення для українського кінематографа, бо дасть можливість додатково розповідати правду про війну росії проти України за допомогою кіно.
EFAD - це європейська асоціація, що об'єднує 35 національних кіно- та аудіовізуальних агенцій, з базою у Брюсселі. Членство в EFAD охоплює країни Європейського Союзу, а також Ісландії, Норвегії, Республіки Північна Македонія, Чорногорії, Сербії, Швейцарії та Великої Британії.