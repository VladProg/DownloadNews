Документальний фільм режисерки Аліси Коваленко "Ми не згаснемо" про життя підлітків у прифронтових районах Донбасу увійшов до селекційного списку Європейської кіноакадемії на здобуття премії "Європейський кіноприз".

Про це в інтерв'ю Укрінформу повідомила Аліса Коваленко.
"Ми нещодавно дізналися, що наш фільм офіційно увійшов до селекційного списку документальних фільмів Європейської Кіноакадемії на здобуття премії "Європейський кіноприз", - сказала авторка стрічки.
Стрічка "Ми не згаснемо" розповідає історію життя та неймовірної подорожі п’ятьох підлітків із Донбасу. Герої живуть у прифронтових містечках Золоте та Станиця Луганська, поблизу яких до лютого 2022-го проходила лінія зіткнення на Луганщині. Вони мріють про зміни в своєму житті – і несподівано отримують пропозицію вирушити до Гімалаїв…
Світова прем’єра фільму відбулась на Берлінале, згодом вона отримала чимало нагород на міжнародних кінофестивалях, зокрема One World у Празі, goEast у Вісбадені, Crossing Europe у м. Лінц тощо.
На Одеському міжнародному кінофестивалі, який нещодавно провели у Чернівцях, фільм Аліси Коваленко "Ми не згаснемо" отримав одразу дві спеціальні нагороди – за найкращий документальний фільм у сфері захисту прав людини та персональну відзнаку за найкращу режисерську роботу.
Як повідомлялося, в Словацькій Республіці у рамках місяця української культури з 3 по 10 вересня відбудеться тиждень українського кіно.
Фото: cinema.in.ua