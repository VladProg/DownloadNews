Державне агентство з питань мистецтв та мистецької освіти оголошує конкурс на здобуття премії імені Олеся Гончара 2022 року.

Як передає Укрінформ, про це повідомляє пресслужба агентства.
«Премія присуджується щорічно до дня народження Олеся Гончара 3 квітня громадянам України на конкурсних засадах за кращі літературні твори, які утверджують ідеали гуманізму, духовні цінності українського народу, ідеї незалежності України», - йдеться у повідомленні.
Як зазначається, твори на здобуття Премії подаються до Держмистецтв до 1 лютого 2022 року. Грошова винагорода до премії виплачується у розмірі 20 тис. грн.
Висуваються нові оригінальні твори авторів або колективу авторів, опубліковані (оприлюднені) у завершеному вигляді протягом останніх 5 років, але не пізніше ніж за пів року до їх висунення на здобуття премії. Не висуваються твори, які вже були відзначені іншими преміями або державними нагородами.
Пропозиції щодо претендентів подаються творчими спілками, асоціаціями, літературними об’єднаннями, національно-просвітницькими товариствами, редакціями періодичних видань, видавництвами, громадськими організаціями у сфері літератури, а також окремими літераторами (суб’єкти подання).