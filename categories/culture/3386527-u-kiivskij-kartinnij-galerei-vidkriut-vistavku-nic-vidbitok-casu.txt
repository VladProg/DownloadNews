У Національному музеї “Київська картинна галерея” 19 січня до 100-річчя галереї відкриється міжмузейний виставковий проєкт українського художника Анатолія Криволапа “Ніч… Відбиток часу”.

Як передає Укрінформ, про це повідомляє КМДА.
“Темою проєкту став нічний пейзаж у творчості художників України ХIX, XX та XXI століть”, - йдеться у повідомленні.
До експозиції увійшли твори із зібрань Національного художнього музею України, Національного музею Тараса Шевченка, Національного музею “Київська картинна галерея”, приватних колекцій Ігоря Воронова, Едуарда Димшиця та Юрія Комелькова.
“Нічний пейзаж – складний і мало представлений напрям в історії українського живопису, тому мета проєкту – показати творчу палітру нічного пейзажу за останні 300 років. Відібрані графіка Тараса Шевченка середини ХIX століття, живопис Архипа Куїнджі кінця ХIX століття, Григорія Світлицького початку ХХ століття, Миколи Глущенка другої половини ХХ століття, Криволапа ХХI століття”, – зазначив голова благодійного фонду “Фундація культура”, куратор виставки Юрій Комельков.
За словами художника Криволапа, тема нічного пейзажу дає можливість прослідкувати нюанси нічного освітлення, зміну технічних засобів живопису, а також естетичні, емоційні та інтелектуальні уподобання поколінь митців різних часів.
Відкриття проєкту відбудеться 19 січня о 17:00 у галереї за адресою: вул. Терещенківська, 9. Виставка триватиме до 14 лютого.


Київська картинна галерея заснована у 1922 році. До березня 2017 — Київський національний музей російського мистецтва. Розташований у приміщеннях будинку Федора Терещенка.
Як повідомляв Укрінформ, на виставці у Тернопільському обласному краєзнавчому музеї експонуються вишиті рушники з усіх регіонів України. Експозиція приурочена до Дня Соборності і триватиме до 28 січня.
Фото: Київська картинна галерея, Фейсбук