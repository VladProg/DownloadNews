Онлайн-кінотеатр Takflix презентував добірку «Маріуполь, я люблю тебе», яка включає чотири фільми про українське місто на Азовському морі.

Про це Укрінформу повідомили в компанії Takflix.
«Стрічки доступні на всіх територіях з англійськими субтитрами. 50% з продажу квитків перерахують для допомоги Маріуполю та його мешканцям», - ідеться в повідомленні.
Зазначається, що Маріуполь перебуває в облозі близько трьох тижнів. На місто чиняться щоденні артилерійські обстріли та авіанальоти. Російські війська не пропускають гуманітарні конвої, через що 300 тисяч маріупольців опинилися без продуктів та ліків. Радник мера Маріуполя повідомляє, що кількість загиблих може наближатися до 20 тисяч.
«Маріуполь, я люблю тебе» – це добірка фільмів про місто до вторгнення російських військ. Чотири стрічки від місцевих режисерів зняті у 2017 - 2021 роках. Це історії повсякденного життя, мрій і стосунків у Маріуполі під впливом першої фази війни у 2014 році.
У стрічці «Я і Маріуполь» режисер Пьотр Армяновський шукає місто свого дитинства у розмовах з людьми. «Ма» Марії Стоянової – це розмова дочки і матері. Розказуючи про своє нехитре життя, жінка знімає на «фотік» ролики для дочки, яка живе в Києві і їй часто не додзвонитися. «Територія пустих вікон» та «Діорама» маріупольки Зої Лактіонової досліджують, як війна вплинула на її місто.
Пьотр Армяновський народився в Донецьку. Йому довелося покинути рідне місто в 2014 році після російської окупації. Відтоді він зосередився на документальних фільмах. Його стрічки отримували нагороди на Docudays UA, Open Night, Бієнале молодого мистецтва.
Марія Стоянова родом з Києва. Її фільм «Ма» (2017) отримав низку нагород на міжнародних кінофестивалях. Марія брала участь у програмах для молодих режисерів, таких як IDFA Academy, INDIE Lab, EAST WEST TALENT Lab, B2B DOC.
Зоя Лактіонова народилася в Маріуполі. У світ документального кіно вона увійшла як одна з героїнь фільму «Ма». Тоді стрічка отримала Гран-прі у конкурсі MyStreetFilmsUkraine 2017 на фестивалі кіно та урбаністики «86». Через рік сама Зоя взяла участь у MyStreetFilmsUkraine 2018 і перемогла зі своїм першим фільмом «Діорама».
Фото: Anthony Boyd Graphics