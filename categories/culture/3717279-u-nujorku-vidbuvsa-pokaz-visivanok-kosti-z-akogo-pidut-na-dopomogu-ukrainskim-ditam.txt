У центрі Нью-Йорка відбувся благодійний показ українських вишиванок, кошти з якого надійдуть до Фундації Олени Зеленської на програми підтримки українських дітей.

Як передає власний кореспондент Укрінформу у Нью-Йорку, демонстрація національного одягу відбулася 1 червня на Мангеттені в Українському інституті Америки в рамках «Святкування української культури» – заходу, організованого фондом «Центр допомоги Україні у США» з нагоди Міжнародного дня захисту дітей.
«Ми мали на меті продемонструвати нездоланний дух української нації, який намагаються знищити російські загарбники, – розповів у коментарі Укрінформу президент фонду Олексій Прокопенко. – Цей дух дуже потужно виявляється саме в нашій культурі, осередки якої розкидані по всьому світі. На заході ми вирішили представити національний одяг, пісні та страви».

Моделі продемонстрували десятки автентичних вишиванок з колекцій президентки техаської громадської організації «Український Сан-Антоніо» Альони Гарсії, колекціонерки зі Львова Марії Миляви та українського актора, який нині проживає у США, Івана Бернацького.
Українську пісню представляли дитячий хор з Нью-Йорка та професійні співаки й музиканти, які мешкають у Штатах.

Національні страви надали нью-йоркський ресторан Veselka та вашингтонський – Ruta.
На заході також було проведено аукціон з продажу кількох давніх вишиванок з різних регіонів України, кошти з якого поповнили надходження від продажу квитків.