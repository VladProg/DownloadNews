Директор Кіровоградського академічного обласного українського музично-драматичного театру В'ячеслав Вандрашек позивається до суду щодо визнання незаконним оголошення Кіровоградською обласною радою конкурсу на посаду, яку він наразі обіймає.

Про це В'ячеслав Вандрашек повідомив на своїй сторінці у Фейсбуці, передає Укрінформ.
"Я повідомив про поданий позов до Кіровоградського окружного адміністративного суду про визнання протиправним та скасування розпорядження голови Кіровоградської обласної ради №182-гр від 03.08.2023", - йдеться у повідомленні.
Також Вандрашек зазначив, що направив листи Президенту України Володимиру Зеленському, Прем‘єр-міністру Денису Шмигалю, Голові Верховної Ради України Руслану Стефанчуку та очільникам інших організацій.

Директора Кіровоградського академічного обласного українського музично-драматичного театру імені Кропивницького оберуть за результатами конкурсу. Відповідне розпорядження підписав голова Кіровоградської облради Юрій Дрозд.
Вандрашек стверджує, що за умовами чинного контракту він обіймає свою посаду до завершення воєнного стану, і оголошення конкурсу не відповідає юридичним вимогам. У Кіровоградській обласній раді призначення конкурсу вважають правомірним.
«Керівники комунальних підприємств, закладів і установ спільної власності області мають бути призначені за результатами конкурсів та голосування на сесії обласної ради. Це стосується не лише театру, в якому, до речі, також оголошують конкурси на посади, і в цьому вбачаємо лише позитив, а й решти комунальних установ», – прокоментував голова облради.
Як повідомляв Укрінформ, у Кропивницькому артисти Кіровоградського академічного обласного українського музично-драматичного театру зареєстрували петицію на підтримку директора театру, який раніше заявив про тиск із боку облради.