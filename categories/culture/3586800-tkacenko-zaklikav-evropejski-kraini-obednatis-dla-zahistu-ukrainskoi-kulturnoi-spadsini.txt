Міністр культури та інформаційної політики Олександр Ткаченко закликав європейські країни об'єднатись, аби захистити українську культурну спадщину з тисячолітньою історією.

Як передає Укрінформ, про це повідомляє МКІП.
У МКІП зазначили, що 5 жовтня в місті Ханья (Крит) у Греції урочисто розпочався щорічний дорадчий Форум культурних маршрутів Ради Європи, який проходитиме до 7 жовтня. Тема цьогорічного форуму - “Захист європейських цінностей, спадщини та діалогу”. Загалом форум спрямований на те, щоб підкреслити важливість культурної спадщини в побудові мирного та демократичного суспільства, як було заявлено в Конвенції Фаро.
Серед учасників форуму понад 400 представників 46 держав-членів Ради Європи, зокрема заступник Генерального секретаря Ради Європи Бйорн Берге, міністр культури та спорту Греції Ліна Мендоні, міністр туризму Греції Васіліс Кікіліас, віцепрезидент Парламентської асамблеї (ПАРЄ) Дора Бакояніс.
Зазначається, що до учасників форуму у відеоформаті звернувся міністр культури та інформаційної політики України.
“російський напад на Україну почався в 2014 році. Вже з того часу стало очевидним, що ця війна суперечить нашим цінностям, нашому наміру дотримуватися європейського способу життя і верховенства права, європейським цінностям і взагалі – проти нашого бажання бути частиною європейської родини, як ми були ще з часів Київської Русі. Зараз агресор прагне не лише вкрасти частину нашої території. Стало кристально ясно, що ця війна проти нашої культури та національної ідентичності. росіяни не визнають нашого права на існування, хочуть знищити основу нашої нації – нашу культурну спадщину”, - заявив Ткаченко.
Міністр зазначив, що повномасштабне вторгнення росії на територію України спричиняє серйозні руйнування цивільних об’єктів, зокрема культурних установ, церков і мечетей, театрів і музеїв, об’єктів культурної спадщини. Навіть об’єкти Всесвітньої спадщини ЮНЕСКО в Україні опинилися під загрозою знищення. Станом на кінець вересня 2022 року МКІП задокументувало понад 500 епізодів воєнних злочинів росії проти української культурної спадщини.
“Те, що ми зараз бачимо – росія знищує не лише нашу культуру, а й істотну частину європейської спадщини та культури. Ця жорстока війна кардинально змінила не лише наше розуміння світу, в якому ми живемо, а й ставлення до цінностей і традицій. Усі українці безпрецедентно об’єдналися, щоб зберегти українське – свободу, територію, культуру, тисячолітню історію. І не тільки українських цінностей, а й європейських і всього демократичного світу”, – повідомив Ткаченко.
Міністр культури та інформаційної політики також додав, що нещодавно український парк “Софіївка” приєднався до Європейського маршруту історичних садів, мережі Садів натхнення, а у центрі Києва височіє Софійський собор – спадщина світової культури 11 століття зі списку ЮНЕСКО.
“Вся ця спадщина з тисячолітньою історією зараз під загрозою. Відстояти її можна лише об’єднавшись. Стань з Україною”, – закликав Ткаченко.
Зазначається, що в межах форуму заплановані три загальні сесії: просування європейських цінностей та міжкультурного діалогу, збереження спадщини під час кризи та сприяння креативним індустріям, культурному туризму, інноваційним технологіям для сталих спільнот.
Як повідомляв Укрінформ, 1 жовтня міністр культури та інформаційної політики Олександр Ткаченко поінформував, що під час Всесвітньої конференції ЮНЕСКО з культурної політики та сталого розвитку - MONDIACULT - 48 країн-учасниць, серед яких 27 країн Євросоюзу, США, Велика Британія, Канада та інші, засудили агресію росії проти України.