Шістнадцятирічна випускниця Дарина Вдовенко, яка напередодні вийшла на одиночний пікет проти концерту Світлани Лободи в Харкові, геть не вірить у “повагу” до її позиції, про яку співачка написала в своїх соцмережах.

Про це Дарина Вдовенко сказала в коментарі кореспонденту Укрінформу.
“Я бачу, що її допис розходиться з діями, з тим, що вона сказала мені. Вона абсолютно не поважає мою позицію, бо спитала про гроші. Щодо її поведінки, того, що вона чіпала мене рукою, я скажу, що жодна людина не має так поводитися по відношенню до іншої людини”, - зазначила харків’янка.
Дарина подякувала тим людям, які висловили їй підтримку під час одиночного пікету.
“Так, прихильників Лободи було набагато більше, але були й ті, хто мене підтримав. І я вдячна цим людям”, - сказала дівчина.
Її батьки вчинок доньки та принциповість схвалюють.
“Мама сказала, що, звісно, не здивована, але дуже пишається. Батько також підтримує”, - зазначила Дарина.
Після концерту в харківському саду ім. Шевченка Світлана Лобода в своєму Інстаграмі написала: “Ви такі різні і такі красиві!! Дякую, що прийшли. Дівчинка, яка простояла увесь час з плакатом «Харків без Лободи» - я пишаюсь тобою. Ти маєш право на свою думку і я поважаю це. Бо теж добре знаю, що таке йти проти течії. На жаль, мою розмову з тобою вкотре намагаються зробити маніпуляцією. Мені шкода, якщо хтось вбачає в цьому зневагу. Знаю, що не ти. І бажаю тобі ніколи не втрачати сили духу”.













Посмотреть эту публикацию в Instagram






















Публикация от LOBODA (@lobodaofficial)



У соціальних мережах другу добу не вщухає дискусія довкола виступу співачки та її поведінки, хоча на її підтримку почали висловлюватися деякі військові, зокрема, одна з бригад тероборони, але згодом цей допис із подякою за допомогу формуванню від співачки було видалено.
“Інститут репутації в Україні, на жаль, відсутній. Вона (Лобода - ред.) зараз буде давати дуже багато грошей різним підрозділам, аби повернутися до нашого інформаційного простору”, - зауважив у Фейсбуці керівник ГО “Декомунізація. Україна” Вадим Поздняков.
Юрист ГО “Харківський антикорупційний центр” Володимир Рисенко закликає організаторів туру співачки припинити його.
“Кейс Лободи, це насамперед про дві речі - гроші і репутацію. У світі і голові Лободи все крутиться навколо грошей, точніше бабок. Нічого іншого в її голові не існує. Цінності і Свобода - для неї вигадані речі для "лохів". Була б така можливість, а скоріше необхідність піару на російському телебаченні, вона б і на Майдані могла запросто спитати «хто тобі дав гроші?» І в тій голові нічого не змінилось. І друге. Так, в Україні відсутній інститут репутації. Але давайте нарешті його створювати. Тобі подобалось заробляти в Росії, ну то і заробляй там далі. Тобі "безразлично в какой стране жить"? Ну ок, то і Україні на тебе начхати. І останнє. Не тягніть цю Лободу ні в Харків, ні в Дніпро, ні будь-яке місто в Україні. Бо це і про репутацію тих, хто це робить”, - написав Рисенко у Фейсбуці.
Як повідомляв Укрінформ, співачка Світлана Лобода на концерті у Харкові, запитала у дівчини, що стояла з плакатом “Харків без Лободи”, хто їй дав гроші, після цього почала гладити її по голові. Дівчина намагалася дистанціюватися та не припинила свій одиночний пікет. Відео, на якому Лобода ображає дівчинку, облетіло соцмережі. Люди переконані, що співачка фактично цькує дитину за проукраїнську позицію.
Фото: Instagram/LOBODA