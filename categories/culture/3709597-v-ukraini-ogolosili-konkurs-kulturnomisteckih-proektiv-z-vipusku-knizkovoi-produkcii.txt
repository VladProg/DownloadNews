Український інститут книги оголосив конкурс культурно-мистецьких проєктів з випуску книжкової продукції.

Як передає Укрінформ, про це Міністерство культури та інформаційної політики повідомляє у Телеграмі.
На конкурс запрошують подавати культурно-мистецькі проєкти, спрямовані на випуск книжкової продукції за тематичними напрямами: художні та науково-популярні твори для різних вікових категорій читачів; твори для дітей та юнацтва; художні твори, пов’язані з відзначенням подвигів ветеранів війни, проявлених під час захисту суверенітету, територіальної цілісності та недоторканості України.
Учасник може подати заявки не більше як на шість книжкових проєктів за одним або всіма пріоритетними тематичними напрямами.
За умовами конкурсу, УІК фінансуватиме усі прямі витрати учасників, а саме: підготовка, друк та доставка книжкових видань, що будуть здійснені учасником під час дії договору про виконання проєкту; витрати на друк та витратні матеріали, пов’язані з друком; витрати на доставку книжкової продукції.

Книжкові видання спрямовуються публічним бібліотекам для поповнення їх фондів.
Всі деталі щодо вимог та документів, які потрібно подати для участі в конкурсі, можна знайти на сайті МКІП за посиланням.

Як повідомляв Укрінформ, українці можуть взяти участь у проєкті Міністерства культури та інформаційної політики України “Книга на фронт”, передати книгу і підтримати моральний дух та психологічний стан військових .