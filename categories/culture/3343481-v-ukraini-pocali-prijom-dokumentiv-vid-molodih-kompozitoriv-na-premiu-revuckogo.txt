Державне агентство України з питань мистецтв та мистецької освіти розпочало приймати документи на здобуття премії імені Левка Ревуцького.

Про це Укрінформу повідомили у пресслужбі Держмистецтв.
“Премія присуджується щороку молодим композиторам і виконавцям у сфері професійного композиторського та виконавського мистецтв. Прийом робіт на здобуття премії триває до 30 грудня 2021 року”, - йдеться у повідомленні.
Як зазначається, премія присуджується особам, яким не виповнилося 35 років на дату її присудження.
На здобуття премії приймаються роботи за напрямами: композиторська творчість - завершені музичні твори у жанрі академічного музичного мистецтва (оперний, балетний, кантатно-ораторіальний, симфонічний, вокально-хоровий, камерно-інструментальний тощо); концертно-виконавське мистецтво - концертні програми у сфері академічної музики, які створені (виконані) професійними виконавцями.
Пропозиції щодо претендентів на здобуття премії вносяться творчими спілками, вищими навчальними закладами культури та мистецтва, театрально-видовищними закладами, мистецькими колективами.
Грошова винагорода - 20 тис. грн.
Детальніше про умови участі можна ознайомитися за посиланням.