Американський диригент Гавріель Гейне звільнився з Маріїнського театру в Санкт-Петербурзі, де він працював протягом 15 років, через вторгнення росії в Україну.

Про це повідомляє Укрінформ із посиланням на The New York Times.
«Неможливо заперечувати те, що відбувається в Україні… росія — це не те місце, де я хотів би виховувати свого сина. Це вже не те місце, де хочу бачити свою дружину. Це не те місце, де я хочу бути сам», - сказав Гейне в інтерв’ю.
Як зазначається, 47-річний диригент вже повідомив про своє рішення художньому керівнику Маріїнського театру Валерію Гергієву, який є давнім другом та прихильником володимира путіна. Той у відповідь потис йому руку та побажав удачі.
Гергієв раніше відмовився відкрито засудити розв’язану росією війну проти України, через що з ним припинили співпрацю Баварська державна опера, Мюнхенський та Роттердамський філармонійні оркестри.
Як повідомляв Укрінформ, 24 лютого 2022 року російська федерація розпочала неспровоковану війну проти України. Загарбники обстрілюють та бомбардують мирні міста і селища України, катують і вбивають мирне населення.
Gavriel Heine / Фото: Alex Remnick
Європейський Союз, США, інші країни світу застосували потужні санкції проти росії як країни-агресора.