У столичному кінотеатрі "Київська Русь" увечері 1 лютого відбулася прем’єра комедії режисера Влада Климчука "Найкращі вихідні", яка вже 2 лютого виходить в український прокат.

Як повідомляє кореспондент Укрінформу, на прем’єрі була присутня творча команда фільму, представники ЗМІ та кіноіндустрії.
«Цей фільм має сподобатися українським глядачам, тому що він якісний, тому що він викликає емоції і тому що він зворушує та змушує сміятися. Мені здається, це дуже рідкісне і цінне явище для кіно», – сказав перед прем’єрою кореспонденту Укрінформу режисер фільму «Найкращі вихідні» Влад Климчук, якому 31 рік і який уже зняв п’ять повнометражних фільмів, зокрема першу та другу частину «Скаженого весілля».
Водночас він зазначив, що робота над цим фільмом цілком відрізнялася від «Скаженого весілля».
«Це абсолютно інший фільм. Це інший піджанр комедії. Це не гротеск, а більш зворушлива історія. Якщо у «Скаженому весіллі» у нас була мета створити наймасовіший український фільм, то тут ця мета повторюється, але ми хочемо піднімати планку кожен раз, тому ми пішли глибше в плані сторітелінгу, емоцій, драматургії. Я сподіваюся, що глядач помітить цю еволюцію українського кіно», – зауважив Климчук.
Режисер розповів, що одним з майданчиків був фестиваль Atlas Weekend, і четверта частина фільму та продакшену відбувалась там. «Нам дуже допоміг досвід з музичних живих виступів», – сказав він.
Виконавиця однієї з головних ролей – ролі Ольги – Дар'я Петрожицька зазначила, що «Накращі вихідні» – це «класний класичний ромком», тому він їй і подобається. «І водночас для нашої країни це щось сучасне, найсучасніше за все, що було раніше. Я сподіваюся, фільм матиме успіх», – сказала артистка.
Як повідомлялося, "Найкращі вихідні" – це чотири історії, безліч комедійних ситуацій та зворушливих моментів, масштабних сцен та зірок шоу-бізнесу, серед яких – The Hardkiss, Onuka, Аlyona Аlyona, Verka Serduchka & band, Артем Пивоваров.
За сценарієм, мрійливий німець Ганс вирушає до Києва на фестиваль, аби підкорити свою кохану Ольгу, з якою він до того спілкувався тільки в Інстаграмі. Але єдине, що зараз хвилює Ольгу, – хедлайнер і rock star фестивалю Пітер. За одну ніч стається майже неможливе – популярний співак губиться в столиці. Хто ж допоможе їм у пошуках? Головний хейтер фестивалю – Олексій Дурнєв.
У ролях: Еліас Райхерт, Йорг Бертхольд, Ада Роговцева, Ірма Вітовська, Аліна Чебан, Богдан Осадчук, Георгій Хостікоєв, Наталія Бабенко, Тарас Денисюк, Максим Девізоров, Олександр Рудинський, Максим Кириченко, Валерій Морозов.
Виробництво – FILM UA Group та ТОВ "Твій найкращий фестиваль".
Фільм створено за підтримки Державного агентства України з питань кіно та агентства США з міжнародного розвитку USAID.
Фото: usfa.gov.ua