Втілення у життя Стратегії розвитку читання на період до 2032 року дасть змогу вивести читання книжок українцями на вищий рівень.

Таке переконання висловив міністр культури та інформаційної політики Олександр Ткаченко в ефірі телемарафону, передає кореспондент Укрінформу.
«Читання – це завжди корисно, адже розвиває критичний склад мислення, емоційний інтелект і дозволяє бути більш успішним у житті», - вважає Ткаченко.
За його словами, викликів у цій сфері надзвичайно багато. Йдеться не лише про оновлення бібліотечних фондів, де кількість радянських книжок вимірюється мільйонами. Потрібно також буде вживати заходів для стимулювання розвитку видавничої сфери, підтримки книгарень.
«Я радий, що в цьому сенсі у нас є багато союзників і серед депутатів, і серед авторів. І перша леді Олена Зеленська підтримує книжкову сферу своїми ініціативами. Тому сподіваюся, що конкретні заходи, в тому числі й збільшення фінансування Українського інституту книги, і присутність наших видавців на міжнародних ярмарках, дозволить нам співпрацювати із західним партнерами та підняти читання на набагато вищий рівень», - сказав міністр.
За його словами, розрахована на десять років стратегія "Читання як життєва стратегія" містить план щодо створення умов для того, аби люди читали більше. Це складова гуманітарної безпеки України, наголосив очільник МКІП.
«Очевидно, що під час війни бажання людей отримати задоволення від читання книжок чи відвідування театрів збільшилося. Ми знаємо з соціологічних опитувань, що кількість людей, які відвідували культурні заходи, зросла під час війни на 10% порівняно із 2021 роком. Україна активно працює над тим, щоб якомога більше українських книжок читали за кордоном», - зауважив міністр.
Як повідомляв Укрінформ, 3 березня ряд схвалив Стратегію "Читання як життєва стратегія" на 2023 – 2032 роки, що формуватиме звичку до читання серед українців. Реалізація стратегії відбуватиметься у три етапи за двома напрямами: "Підтримка та розвиток книжкової екосистеми" та "Формування звички і потреби в читанні".