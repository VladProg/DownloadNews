Українсько-шведська стрічка «Ти мене любиш?» Тоні Ноябрьової та українсько-польський фільм «Тато» Анни Маліжевської отримали нагороди Фестивалю незалежного кіно Off Camera у Польщі.

Про це інформує пресслужба Держкіно у Фейсбуці, передає Укрінформ.
«Ігровий повнометражний фільм Do you love me? («Ти мене любиш?» - ред.) режисерки Тоні Ноябрьової отримав приз за найкращу стрічку у міжнародному драматичному конкурсі фестивалю Off Camera у Кракові. Іншу стрічку «Тато» Анни Маліжевської назвали кращим польським фільмом, акторську нагороду також вручили Еріку Любосу, який виконує у фільмі головну роль», - йдеться у повідомленні.
Зазначається, що обидві стрічки спродюсовані FAMILY PRODUCTION і зняті у копродукції за підтримки Держкіно: «Тато» — спільно з Польщею, «Ти мене любиш?» — спільно зі Швецією.
Водночас у Держкіно нагадують, що фільм «Ти мене любиш?» розповідає про дорослішання, яке розгортається напередодні падіння СРСР: 17-річна Кіра стає свідком розлучення батьків, розпаду однієї країни та народження іншої.
Стрічка «Тато» — це історія про батька-одинака Любоша, який працює далекобійником. Коли він у дорозі, його доньку доглядає українська жінка. Та її раптова смерть відправляє Міхала у несподівану подорож, під час якої він дізнається, що таке батьківство та що є найголовнішим у житті.
Як повідомляв Укрінформ, світова прем’єра українського фільму «Ти мене любиш?» відбулася на Берлінале у програмі Panorama, що проходив з 16 по 26 лютого.