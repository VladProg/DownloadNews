На площі Гасина у Львові розпочинає роботу тимчасовий культурний простір «Модуль тимчасовості» (MOT).

Про це повідомляє пресслужба Львівської міської ради, передає Укрінформ.
«Львів став четвертим і останнім місто України, куди приїхав МОТ, але це особливе місто для нас. Цей проєкт узяв свій старт зі Львова, тому що саме тут було реалізовано перший мистецький перформанс, який став одним з артоб’єктів цього простору», — сказав на превідкритті Дмитро Соболь, власник компанії don’t Take Fake та один з організаторів простору МОТ.
Спершу простір три місяці працював у Києві, а потім вирушив у подорож Україною: Дніпро, Луцьк, Львів.






У Львові розпочинає роботу найбільший артпроєкт року «Модуль тимчасовості» / Фото: Анастасія Смольєнко











































Простір МОТ – це двоповерхова будівля, складена з 27 контейнерів-модулів. Основа «Модуля тимчасовості» — виставковий простір, де представлена експозиція з полотнами, скульптурами, інсталяціями та аудіовізуальними творами 28 художників з 10 країн світу. Митці, які планують свої роботи на два роки наперед, залишили все і створили унікальні, особливі роботи для цього проєкту.
Куратором виставки став Фабріс Бусто — французький арткритик, куратор і головний редактор журналу Beaux Arts.
MOT розшифровується як «Модуль тимчасовості» (Module of Temporality). Уже в назву включена тема і проєкту, і виставки, що там відбудеться — тимчасовість. Це спроба зафіксувати плинність життя та часу в мистецтві, а також показати його невизначеність і водночас підтримати бажання в усіх, хто залишається в Україні, продовжувати жити, створювати та виборювати. Завдання проєкту — за допомогою мистецтва та культури привернути ще більше уваги світу до України та культурних проєктів, які реалізуються в країні попри війну і подорожують різними регіонами.
Організатори акумулюють кошти з продажу квитків, а також весь прибуток з гіфтстору і вторговані гроші з аукціону як окремий грошовий фонд. 100% цих коштів передадуть на відбудову українських артінституцій, пам’яток і музеїв, не витрачаючи ресурси на операційні витрати. Таким чином, кожен, хто купить квиток, будь-що в гіфтсторі або візьме участь в аукціоні, автоматично долучиться до поповнення фонду та допоможе у відновленні культури. Кількість проєктів, які команда зможе підтримати, залежатиме від зібраної фінальної суми та нагальної потреби установ на момент завершення збору.
МОТ відкривається 8 вересня і працюватиме без вихідних протягом місяця: з 13:00 до 20:00 — у будні та з 11:00 до 20:00 — у вихідні. На період своєї роботи простір стане майданчиком для кінопоказів. А ще тут відбуватимуться перформанси, лекції та дискусії.