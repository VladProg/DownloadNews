Івано-Франківський національний академічний драматичний театр імені Івана Франка вперше від початку війни відновлює покази вистав на головній сцені.

Про це Франківський драмтеатр повідомив на своїй сторінці у Фейсбуці, передає Укрінформ.
«Напередодні Міжнародного Дня театру маємо для вас приємну новину – ми відновлюємо покази вистав на Головній сцені – вперше з початку війни», - зазначають у драмтеатрі.
За їхньою інформацією, 27 березня о 16 годині актори театру покажуть на головній сцені виставу «Енеїда».
«Ми даруємо нашим найкращим глядачам символічну для кожного українця «Енеїду» - перший твір, написаний живою народною мовою (постановка н.а. України Ростислава Держипільського за поемою Івана Котляревського)», - повідомляють в театрі.
Тут зауважили, що кількість місць на виставу буде обмеженою. Вона буде пропорційною до місць у бомбосховищі, аби у разі повітряної тривоги усім глядачам забезпечити надійне укриття.
Як повідомляв Укрінформ, від початку війни Франківський драмтеатр працював за проєктом «Театр у бомбосховищі», показавши в укритті вистави «Енеїда», «Нація», «Гуцулка Ксеня» та інші.
Також у театрі працює гуманітарний центр «Рух опору – Рух допомоги».
24 лютого президент рф путін оголосив про початок масштабного вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет.
В Україні запровадили воєнний стан та оголосили загальну мобілізацію.
Фото: Вікіпедія