У норвезькому місті Фредрикстад відбулося відкриття виставки «Українська нематеріальна культурна спадщина: ремесла, практики та традиції».

Про це повідомило Міністерство культури та інформаційної політики України, передає Укрінформ.
«Ця подія присвячена 20-річчю ухвалення Конвенції ЮНЕСКО про охорону нематеріальної культурної спадщини 2003 року та підкреслює важливість культурного обміну та взаєморозуміння між народами», – зауважили у відомстві.

Як зазначається, на виставці представлені різноманітні артефакти, зокрема ті, що розкривають вплив війни на українську культуру. Ідеться про фотографії, відео й різноманітні вироби.
Доступні також воркшопи і майстер-класи з писанкарства, петриківського розпису та гри на кобзі під керівництвом фахівців із Петриківки, Київського та Львівського кобзарських цехів, а також членів Національної спілки майстрів народного мистецтва України. Крім того, передбачені виступи кобзарів.
Триватиме виставка до 5 листопада.

Захід є спільною ініціативою Центру розвитку «Демократія через культуру», Національної спілки майстрів народного мистецтва України, Норвезького інституту ремесел та Музею Фредрикстад.

Організований він за підтримки Національної комісії України у справах ЮНЕСКО, МКІП, Благодійного фонду «МХП-Громаді» та Дніпропетровської обласної військової адміністрації.
Як повідомляв Укрінформ, в Україні минулого тижня стартував спеціальний проєкт «Коріння», присвячений нематеріальній культурній спадщині.
Фото: МКІП