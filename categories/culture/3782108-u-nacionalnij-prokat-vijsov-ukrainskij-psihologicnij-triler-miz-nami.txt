В національний прокат 2 листопада вийшла дебютна повнометражна стрічка Соломії Томащук «Між нами/Between Us», створена компанією UP UA STUDIO за підтримки Держкіно.

Про це повідомляє Укрінформ.
«У фокусі подій – дві жінки, які несподівано стають заручниками обставин і власних рішень. Це історія про вибір, який доводиться робити між близькими та мораллю, коли іншого варіанту розвитку не існує. Дві головні героїні фільму – Саша (Анастасія Пустовіт) та Анна (Ірма Вітовська) змушені робити цей вибір: одна – стосовно власного чоловіка, інша – стосовно сина. Драматизм ситуації загострюється, коли вони виявляються залучені в кримінал. Слоган фільму — «Тільки нікому не кажи» - розповіли творці кінострічки.
Соломія Томащук виступила режисером та співавтором сценарію, другим співавтором, а також оператором-постановником фільму «Між нами/Between Us» став Юрій Дунай.
До свого першого повнометражного фільму Томащук зняла кілька короткометражних стрічок (дипломний фільм – трагікомедія «Бідні люди» та експериментаторський фільм «Правила гри»).
Виконавиця однієї з головних ролей Ірма Вітовська зауважила, що в своїй першій картині Соломія наважилася підійти до такого складного жанру, як психологічний трилер. «Тим більше, жіночий! Це великий ризик – монтувати таку історію на двох жінок і щоб вона була цікавою. Є певні питання щодо його аудиторії, але, гадаю, що його аудиторія – та, яка не боїться думати, спостерігати, досліджувати. У фільмі дуже багато соціальних меседжів: що таке одинокість, як це, бути жінкою за сорок, яка вже нічим не приваблює свого чоловіка, дорослий син, якої уже живе своїм життям, а вона ніби залишається поза всім цим життям. Це моя героїня – Анна» - сказала актриса.
Інша героїня стрічки – Саша (яку грає Анастасія Пустовіт), молода дівчина, яка пережила психологічні травми в своїй родині, залежна від наркотиків, що важко відбивається на її стосунках з чоловіком, який любить її попри всі проблеми. Як це все може об’єднати цих двох таких різних жінок? Як можуть ці дві різні особистості – зріла жінка і юна дівчина – разом, спільно вирішувати проблему чоловічих образ? «Тут вам і психологічний трилер, і кров, і все решта. Я вважаю, що на картину варто йти» - переконана Вітовська.
«Не буду приховувати, для мене дні перед і безпосередньо сам премʼєрний день виявилися складними, нервовими і досить емоційними. Для кожного актора випуск роботи - це завжди виклик. Загалом, це досить переломний момент для мене, як для акторки. Безліч моментів, сцен, станів я відслідковую з бажанням все терміново змінити. Так, наступить час рефлексій, аналізу та вдосконалення, перегляду способу існування та побудови персонажа. Непросто, завжди так, на жаль, це болюча частина професії. Складне кіно, непрості враження після, мій персональний важкий виклик. Дивіться, воно варте, аби побачити і зробити власні висновки» - поділилася своїми враженнями актриса Анастасія Пустовіт.
Ролі у фільмі виконали: Дмитро Сова, Євген Єфремов, Михайло Дзюба, Сергій Детюк, Євгеній Ламах. Камео: музиканти гурту «Вагоновожатые», а до саундтреку стрічки увійшли їхні пісні «Касета» та «Між нами». Композитор фільму — Антон Байбаков. Продюсер картини — Поліна Герман, UP UA STUDIO.
Стрічка «Між нами» стала одною з переможців 11-го конкурсного відбору кінопроєктів Держкіно в 2019 році та отримала державну фінансову підтримку в 11 млн 200 тис. 124 грн (100%).
5 листопада в кінотеатрі "Жовтень" о 13:45 відбудеться творча зустріч та показ фільму за участю виконавиць головних ролей та творчої команди фільму.