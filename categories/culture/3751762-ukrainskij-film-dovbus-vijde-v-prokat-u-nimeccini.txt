У Німеччині 24 серпня вийде в прокат український історичний фільм "Довбуш" режисера Олеся Саніна.

Про це повідомило Державне агентство України з питань кіно, передає Укрінформ.
Показуватимуть "Довбуша" українською мовою з німецькими субтитрами. Дізнатися розклад показів можна за посиланням.
"Кінотеатральна прем‘єра в Німеччині відбудеться одночасно з українською – у знаковий для українців день, свято вольності. За неї боролись герої фільму – опришки й продовжує боротись сучасне покоління", – наголосили в Держкіно.
Як нагадали в агентстві, дія фільму розгортається в Карпатах на початку 18 століття. Жорстоке правління шляхти змушує гуцулів тікати в гори. Двоє братів, Олекса та Іван Довбуші, опиняються поза законом і стають опришками.
У пошуках помсти панам за вбивство батьків брати стають ворогами один одному: один прагне грошей, другий – справедливості. Гуцули починають повстання, яке очолює Олекса. Шляхта робить усе можливе, щоб знищити Довбуша, але йому вдається їх перехитрити.
Створена стрічка кінокомпанією Pronto Film за підтримки Держкіно.
Як повідомляв Укрінформ, 19 серпня в Чернівцях відбулося офіційне відкриття 14-го Одеського міжнародного кінофестивалю. Одразу після церемонії розпочався показ фільму відкриття фестивалю – історичної картини "Довбуш". На прем'єру приїхала творча група на чолі з режисером кінопрем'єри.