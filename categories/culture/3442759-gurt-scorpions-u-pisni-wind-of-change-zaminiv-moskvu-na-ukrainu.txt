На концерті в Лас-Вегасі німецький рок-гурт Scorpions у своєму хіті Wind of Change ("Вітер змін") замінив рядок, присвячений москві, на слова підтримки України.

Як передає Укрінформ, про це повідомляє Радіо Свобода.
На концерті, що відбувся 27 березня, вокаліст гурту Клаус Майне замість першого рядка пісні, "I follow the Moskva down to Gorky Park" (у перекладі – "Я йду берегом москви-ріки до парку Горького"), заспівав "Now listen to my heart, it says Ukraine" ("Тепер послухай моє серце, воно говорить Україна"). Так він підтримав українців, які відбивають збройне вторгнення російських військ на територію країни.

Пісня Wind of Change була написана Клаусом Майне наприкінці 80-х років під враженням від першого візиту до СРСР. У світі вона стала одним із символів демократичних змін у СРСР, а пізніше – символом падіння Берлінської стіни, що розділяла НДР та ФРН.
Пізніше Scorpions неодноразово виступали у росії, у тому числі на корпоративних заходах державних компаній. У симпатіях до групи зізнавався дмитро медведєв, на той момент прем'єр-міністр росії.
Як повідомлялося, президент рф володимир путін 24 лютого оголосив про повномасштабне вторгнення в Україну. В Україні запроваджено воєнний стан та оголошено загальну мобілізацію. Країна дає відсіч загарбникам.
Після початку війни росія зазнала масштабних та всебічних санкцій зі сторони світової спільноти.