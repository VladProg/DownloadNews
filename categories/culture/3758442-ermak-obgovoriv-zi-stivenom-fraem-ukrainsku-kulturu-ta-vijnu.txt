Керівник Офісу Президента України Андрій Єрмак обговорив із британським актором Стівеном Фраєм українську культуру та війну.

Як передає Укрінформ, про це Єрмак написав у Телеграмі.
«Стівен Фрай - фантастична людина. Дуже радий, що він приїхав до Києва і був ведучим на Саміті перших леді та джентльменів, який був присвячений темі ментального здоров‘я. Зі Стівеном поговорили про українську культуру та війну. Зійшлися на тому, що перемога України є неминучою», - зазначив Єрмак.
Він наголосив, що йому дуже приємно, що Фрай у власних соцмережах «так тепло написав про Україну та наших чудових людей». Єрмак висловив вдячність за цей позитив та щирість.

«Також я добре пам‘ятаю, як дивився «Дживс і Вустер» багато років тому. В них вийшов чудовий тандем з Лорі. Це дуже теплі спогади для мене, чудовий гумор. Вдячний тобі, Стівене. Буду радий зустрітися знову», - підсумував Єрмак.
Як повідомлялося, у Києві в середу проходив третій Саміт перших леді та джентльменів, ведучим якого став Стівен Фрай. Цього року захід мав назву "Ментальне здоров'я: стійкість і вразливість майбутнього".