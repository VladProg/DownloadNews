Міжнародний кінофестиваль у Торонто цього року не запрошуватиме представників Росії, натомість збільшивши представництво України.

Як повідомляє кореспондент Укрінформу, про це заявив оргкомітет фестивалю.
“Міжнародний кінофестиваль у Торонто припиняє участь кіноорганізацій та ЗМІ, підтримуваних російською державою, а також російських культурних послів та делегацій, пов’язаних із Фестивалем. Втілюючи це, ми намагатимемося посилити голоси українських та незалежних російських кіновиробників, які продовжують поглиблювати наше розуміння конфлікту в регіоні”, - йдеться у поширеному повідомленні.
Організатори фестивалю заявили що “виступають проти російського вторгнення до України”.
“Ми сподіваємося на швидке повернення до миру й стабільності в регіоні та висловлюємо свою підтримку народу України й тим жителям Росії, які виступають проти цього нападу”, - запевнили організатори.
Міжнародний кінофестиваль в Торонто відбувається щороку на початку вересня. У 2022 році він відзначатиме свою 47-му річницю.
Як повідомляв Укрінформ, американський стрімінговий сервіс Netflix відмовився транслювати 20 російських федеральних каналів через напад РФ на Україну.