VI Національна кінопремія “Золота Дзиґа” оголосила лауреатів за 2021 рік. Зокрема у номінації "Найкраща режисерська робота" (імені Юрія Іллєнка) перемогу здобула Катерина Горностай за фільм "Стоп-Земля".

Як передає Укрінформ, про це повідомляє Суспільне.
У номінації "Найкраща режисерська робота" також розглядали режисерів Тараса Дроня з фільмом "Із зав'язаними очима" і Олега Сенцова зі стрічкою "Носоріг".
Крім того, Горностай отримала нагороду в категоріях "Найкращий сценарій" та "Найкращий монтаж".
Фільм "Стоп-Земля" (2021) розповідає про досвід дорослішання. Міжнародна прем'єра фільму відбулася в межах 71-го Берлінського міжнародного кінофестивалю (нагорода "Кришталевий ведмідь" юнацького журі конкурсної програми Generation 14plus). Українська прем'єра відбулася на 12-му Одеському міжнародного кінофестивалі (гран-прі).
Організатори опублікували перелік переможців VI кінопремії "Золота Дзиґа":

найкращий фільм - "Стоп-Земля";
найкраща режисерська робота - Катерина Горностай за фільм "Стоп-Земля";
найкращий сценарій - Катерина Горностай за фільм "Стоп-Земля";
найкраща операторська робота - В'ячеслав Цвєтков за фільм "Цей дощ ніколи не скінчиться".
найкраща чоловіча роль - Сергій Філімонов (Філя) за роль у фільмі "Носоріг";
найкраща жіноча роль - Марина Кошкіна за роль у фільмі "Із зав'язаними очима";
жіноча роль другого плану - Лариса Руснак за роль у фільмі "Із зав’язаними очима";
найкраща чоловіча роль другого плану - Олександр Іванов за роль у фільмі "Стоп-Земля";
найкращий документальний фільм - "Цей дощ ніколи не скінчиться";
найкраща робота художника-постановника - Максим Німенко ("Стоп-Земля");
найкраща пісня - композиція "Прийди/Come" (фільм "Стоп-Земля"), авторка та виконавиця Марʼяна Клочко;
найкращий короткометражний анімаційний фільм - режисерка Анна Дудко та продюсерка Олена Голубєва за стрічку "Глибока вода";
найкращий ігровий серіал - "Кава з кардамоном";
найкраща музика - Мар’яна Клочко за фільм "Стоп-Земля";
найкращий короткометражний ігровий фільм (ім. Ю. А. Мінзянова) - режисерка Ольга Журба та продюсери Максим Асадчий і Олександр Чубко за фільм "Папині кросівки";
найкращий монтаж - Нікон Романченко і Катерина Горностай за стрічку "Стоп-Земля";
найкращий звук - Борис Петер (посмертно) за фільм "Земля Івана";
найкращий дизайн костюмів - Олена Гресь, яка працювала над фільмом "Стоп-Земля";
найкращий грим - Марія Пілунська за роботу над фільмом "Стоп-Земля";
"Золота Дзиґа" за внесок у розвиток українського кінематографа - Євген Сивокінь.

Як повідомлялося, українську національну кінопремію "Золота дзиґа" заснувала 2017 року Українська кіноакадемія. Премією нагороджують за професійні здобутки в розвитку українського кінематографа в 24 номінаціях. Символом кінопремії є статуетка "Золота дзиґа", яка символізує розвиток українського кінематографа.
Фото: Україніська кіноакадемія, Facebook