На Вінниччині у понеділок, 26 вересня на території Могилів-Подільської територіальної громади стартує симпозіум майстрів народного малярства «Мальована хата».

Про це у Фейсбуці повідомив Вінницький обласний центр народної творчості, передає Укрінформ.

«В цьому році симпозіум народного малярства «Мальована хата» проходитиме у селах Воєводчинці та Сказинці Могилів-Подільської міської територіальної громади за участю народних майстрів», - йдеться у повідомленні.
Згідно з повідомленням, традиційна мальована глиняна хата - це один із проявів української душі, це прагнення краси і гармонії, одне з неповторних явищ народної культури. Мистецька спадщина традиційного народного розпису на Поділлі була завжди багата і розмаїта. І хоча сучасні умови сільського побуту суттєво змінилися і глиняні стіни хат відійшли в минуле, художня спадщина народного стінопису залишається привабливим і актуальним компонентом традиційної культури регіону. І саме Вінниччина є єдиною областю в Україні, де проводиться унікальний культурно-мистецький проєкт «Мальована хата» як творча толока аматорських і професійних майстрів народного малярства, які творять красу рідного краю, бережуть традиції настінного розпису та плекають молодих умільців. Народні майстри в межах проєкту розмальовують хати та господарські будівлі автентичними народними мотивами.
Симпозіум майстрів народного малярства «Мальована хата» проводиться щороку у різних селах територіальних громад та районів області. Цьогоріч він відбудеться 26-30 вересня.