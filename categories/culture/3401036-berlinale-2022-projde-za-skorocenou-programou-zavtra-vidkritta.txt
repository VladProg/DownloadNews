Cімдесят другий Берлінський міжнародний кінофестиваль відкриється увечері 10 лютого 2022 року за скороченою програмою та посилених заходів гігієни.

Про це повідомляє Укрінформ.
«Найгарніше, найголовніше: Берлінале відбувається! Таким чином, ви, ми показуємо приклад для кіно, для кінокультури, для всіх, хто любить кіно і культуру, для всіх, хто працює в цій сфері, для творчих людей і для багатьох інших», - заявила державний міністр культури та ЗМІ ФРН Клаудія Рот, яка відкриє фестиваль.
Вона підкреслила, що Берлін зробив все, щоб Berlinale-22 відбувся – з максимально можливими заходами безпеки для здоров’я гостей, співробітників, виконавців і глядачів.






Відкривається 72-й Berlinale/Фото: Ольга Танасійчук, Укрінформ




























Рот назвала кінофестиваль «знаком підбадьорення, надії та зміцнення демократії – далеко за межами Берліна», додавши, що без культури, без театру і концертів, без кіно «все мовчить».
За повідомленням організаторів, цього року за «Золотого та Срібного ведмедів» на Міжнародному кінофестивалі змагаються 18 фільмів.
Під час гала-відкриття 10 лютого буде представлено Міжнародне журі, а відразу після цього відбудеться світова прем’єра стрічки «Петер фон Кант» Франсуа Озона, яка змагатиметься в основній програмі. Режисер та його команда представлять фільм у палаці Берлінале.
У рамках фестивалю будуть організовані програми Encounters, GWFF Best First Feature Award, Berlinale Documentary, конкурс короткометражних фільмів тощо.
Частина програми пройде в режимі онлайн.
Через карантинні вимоги кількість місць у кінотеатрах «Берлінале» скорочена наполовину. Для гостей на прем’єрах будуть вжиті додаткові гігієнічні заходи, які допоможуть створити «безпечну фестивальну атмосферу». Банкет з нагоди відкриття фестивалю скасовано.