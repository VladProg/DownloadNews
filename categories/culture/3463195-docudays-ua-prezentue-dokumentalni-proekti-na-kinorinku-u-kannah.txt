Docudays UA спільно з Українським інститутом організовує презентацію українських документальних проєктів UKRAINIAN SHOWCASE @ Cannes Docs, яка відбудеться 21 травня на кіноринку 75-го Каннського кінофестивалю Marche du Film.

Як передає Укрінформ, про це повідомляє пресслужба фестивалю.
«У межах секції Cannes Docs будуть представлені чотири проєкти на етапі розробки. Це майбутні стрічки «Лимани. Бій за рай», режисер Сергій Лисенко, продюсери - Анна Капустіна, Олександра Кравченко; «Залізна сотня», режисерка Юлія Гонтарук, продюсери - Юлія Гонтарук, Іванна Хіцінська, Олександра Братищенко, Улдіс Цекуліс, Ігор Савиченко; «Слухаючи світ», режисерка Ліза Сміт, продюсери — Ольга Бесхмельниціна, Євген Рачковський; «Мир для Ніни», режисерка Жанна Максименко-Довгич, продюсерки - Люба Кнорозок, Деа Гїіновці», - йдеться у повідомленні.
Як зазначається, окрім презентації документальних проєктів, увесь день 21 травня буде присвячено Україні. Тут також пройде індустрійна програма Producers Network, яка щорічно збирає понад 500 кінопрофесіоналів з усього світу для участі в закритих зустрічах та спеціальних фахових подіях.
Український інститут вдруге представить шість українських продюсерів у межах спеціальної презентації Ukrainian Producers under the Spotlight. Зокрема на заході будуть присутні Дар’я Бассель (Moon Man), Ольга Бесхмельниціна (ESSE Production House), Денис Іванов (Arthouse Traffic), Наталія Лібет (Digital Religion), Сашко Чубко (Pronto Film), Володимир Яценко (ForeFilms).
Крім того, разом із Tallinn Black Nights, Festival Marché du Film покажуть презентаційні матеріали ігрових кінопроєктів: «Камінь. Ножниці. Граната» Ірини Цілик, ‌«Коли нам було 15» Анни Бурячкової, «Ля Палісіада» Філіпа Сотниченка, «Я, Ніна» Марисі Нікітюк.
Також 21 травня Goes To Cannes представить проєкти у виробництві: «Редакція» Романа Бондарчука, «Дім за склом» Тараса Дроня, «Ти мене любиш?» Тоні Ноябрьової, «Демони» Наталки Ворожбит та «Свято Хризантем» Семена Мозгового.
Як повідомляв Укрінформ, у програмах 75-го Каннського міжнародного кінофестивалю візьмуть участь дві українські стрічки. Це дебютний фільм Максима Наконечного "Бачення метелика" (Butterfly Vision) - у секції "Особливий погляд" (Un Certain Regard), а також дебютний фільм "Памфір" Дмитра Сухолиткого-Собчука - у паралельній програмі "Двотижневик режисерів".