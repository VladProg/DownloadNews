Леонардо ді Капріо пожертвував на потреби Збройних сил України 10 мільйонів доларів – це наразі найбільша сума серед озвучених благодійниками.

Як передає Укрінформ, про це повідомляє GSA News.
«Голлівудська суперзірка, який прославився своєю роллю в популярному фільмі «Титанік», Леонардо Ді Капріо, перерахував українському уряду 10 мільйонів доларів, оскільки триває війна між росією та Україною. Імовірно, величезні пожертви призначені для підтримки військових зусиль, а також гуманітарних зусиль всередині країни», - йдеться у повідомленні.
Як зазначається, Ді Капріо, який має українське коріння через свою бабусю по материнській лінії, рішуче засудив російське вторгнення в Україну, приєднавшись до величезної кількості інших знаменитостей по всьому світу. Деякі знаменитості українського походження навіть прилетіли додому з інших країн, щоб воювати за Батьківщину через кілька днів після початку війни.
Президент України Володимир Зеленський відкрито звернувся до світу з проханням як військової, так і фінансової підтримки, оскільки вторгнення росії в Україну завдає великої шкоди країні. Для людей по всьому світу, які бажають зробити пожертвування, відкрито рахунок в українському банку.
Як повідомляв Укрінформ, Національний банк ухвалив рішення відкрити спеціальний рахунок для збору коштів на підтримку Збройних сил України - UA843000010000000047330992708.
Королева Великої Британії Єлизавета II зробила пожертву Комітету з надзвичайних ситуацій Британії (DEC) на заклик допомогти українцям, які втікають від російського вторгнення.
Американська актриса українського походження Міла Куніс та її чоловік, актор Ештон Катчер вирішили підтримати Україну через напад росії та пожертвувати 3 млн доларів на гуманітарну підтримку нашій країні.
Українська тенісистка Даяна Ястремська після фіналу турніру WTA у Франції заявила, що пожертвує свої призові Україні.
Криптофонд України за тиждень зібрав 50 млн доларів у криптовалюті для підтримки України.
В Естонії через великі організації зібрано 5,9 млн євро пожертв на підтримку України.
Клієнти платіжної системи PayPal пожертвували кілька мільйонів доларів міжнародним благодійним організаціям, які надають гумдопомогу в Україні.
Світовий конґрес українців подякував прем’єру канадської провінції Альберта Джейсону Кенні, який пообіцяв гуманітарну допомогу Україні на суму понад 10 млн дол., з них 5 млн – на ініціативу СКУ «Єднаємось з Україною» / #UniteWithUkraine.
Посол України у США Оксана Маркарова розповіла про пожертву від анонімного американського донора на суму 1 млн доларів для української армії.
Як повідомлялося, 24 лютого росія оголосила війну Україні. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців. В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.
Україна офіційно направила позов проти російської федерації до Міжнародного суду ООН у Гаазі.