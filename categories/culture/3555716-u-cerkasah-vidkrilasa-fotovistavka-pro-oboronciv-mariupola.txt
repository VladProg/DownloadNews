У Черкасах відкрилася фотовиставка робіт військовослужбовця полку "Азов" Дмитра Козацького (позивний "Орест") "Сталеві оборонці Маріуполя".

Про це повідомляє кореспондент Укрінформу.
Заступниця міського голови Черкас Марина Гаркава заявила, що захисники Азовсталі сьогодні уособлюють нашу боротьбу.
"Ми віримо в те, що вони повернуться (з полону - ред.). Маємо не мовчати, бо замовчування – це злочин... Це чиїсь батьки, сини та доньки. Ми просимо рідних триматися. Єдине, що ми можемо зараз - молитися і говорити", - сказала Гаркава.

Мати загиблого воїна полку "Азов" Оксана Коцуконь закликала присутніх не мовчати, адже "азовці" зробили для України більше, ніж могли.
Дмитро Козацький з позивним «Орест» родом із міста Малин на Житомирщині. Він керівник пресслужби полку «Азов», автор кадрів поранених бійців у польовому шпиталі на заводі «Азовсталь».

Як повідомлялося, раніше керівник пресслужби полку "Азов" Дмитро Козацький, який разом із побратимами перебуває у російському полоні, зателефонував рідним і повідомив, що живий.
У російському полоні після наказу Верховного головнокомандувача припинити оборону Маріуполя та зберегти життя бійців опинилося понад 2,5 тисячі «азовців».
Була інформація, що частину полонених українських військових із Маріуполя перевезли в селище Оленівка.
У ніч проти 29 липня на території колишньої виправної колонії № 210 смт Оленівка на тимчасово окупованій території Донецької області у будівлі, в якій утримувались українські військовополонені, стався потужний вибух. За даними російської сторони, загинули близько 50 українських захисників, ще понад 70 зазнали тяжких поранень.
Фото: Суспільне Черкаси