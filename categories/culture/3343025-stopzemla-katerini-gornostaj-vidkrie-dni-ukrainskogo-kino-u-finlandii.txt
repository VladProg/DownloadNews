Фільм "Стоп-Земля" режисерки Катерини Горностай відкриє фестиваль Дні українського кіно, що відбудеться у місті Гельсінкі з 12 до 14 листопада 2021 року.

Як передає Укрінформ, про це повідомляє пресслужба Держкіно.
“Світова прем’єра створеної за підтримки Держкіно дебютної повнометражної стрічки Катерини Горностай "Стоп-Земля" відбулася на 71-му Берлінському кінофестивалі, де фільм отримав "Кришталевого ведмедя" від Юнацького журі конкурсної програми Berlinale Generation 14plus як Найкращий повнометражний фільм (Crystal Bear for Best Feature Film by the Generation 14plus Youth Jury). Також цьогоріч картина стала тріумфатором Національної премії "Кіноколо" і здобула нагороди в п'ятьох номінаціях, зокрема за Найкращий повнометражний ігровий фільм. Вихід стрічки у широкий кінотеатральний прокат в Україні запланований на початок наступного року”, - ідеться в прес-релізі.

Як зазначається, під час Днів українського кіно у Фінляндії буде представлена і стрічка Наталки Ворожбит "Погані дороги" — фільм, який став призером 77-го Венеційського кінофестивалю і який цьогоріч Україна висунула на здобуття премії "Оскар". Після перегляду глядачі у Фінляндії проведуть онлайн-обговорення картини з режисеркою Наталкою Ворожбит.

Також сучасне українське кіно в Гельсінкі представлятиме картина Романа Перфільєва "Безславні кріпаки", а класику українського кінематографа — фільм режисера Юрія Іллєнка "Білий птах з чорною ознакою".
Показ стрічки, що стала перлиною українського поетичного кіно, буде присвячений 80-річчю від дня народження видатного актора Богдана Ступки.

Фестиваль "Дні українського кіно у Фінляндії" організовано Товариством українців у Фінляндії/Ukrainian Association in Finland, ГО "Незалежні культурні ініціативи" за підтримки Держкіно України, Arts Promotion Center Finland та Посольства України у Фінляндській Республіці.
Фото: usfa.gov.ua