Відомий український співак Святослав Вакарчук приїхав до Запоріжжя, де побував у військовому шпиталі та інших знакових об’єктах.

Про це повідомляє кореспондент Укрінформу.
"Я дуже радий бути тут сьогодні тут. У славному місті Запоріжжі - козацькому центрі, бойовому місті славної історії. Зараз це місто знову нагадує часи Козацької Січі з усякого погляду - тут такий самий сильний козацький бойовий дух. Побував в різних місцях Запоріжжя, в тому числі і ходив до хлопців і дівчат, які рятують наших поранених. Всі працюють 24 години на добу, всі вмотивовані, сильні", - сказав він.
Співак впевнений, що кожен українець мусить достукатись до тих людей, які живуть на території Росії, зокрема до жінок і матерів солдатів.
"Хочу сказать, что это прекрасно, что вы против войны. Это чудесно что вы написали пост с сердечком, но посты с сердечком не помогут остановить Путина. Поможет ваше активное участие. Выходите на площади. Опомнитесь. Украинская армия защищается и не отступит", - звернувся до росіян Вакарчук.
Він впевнений, що ситуацію можна змінити, якщо мільйони росіян вийдуть і скажуть, що вони проти війни. Також Вакарчук вперше зачитав вірш, який написав о 5 ранку 3 березня.
"Звідки взялась ти, моя ненависть?
Я ж тобі не давав телефон.
Я ж ніколи не кликав в гості.
Вікна в серце закрив і балкон.
Звідки взялась ти, моя ненависть?
Я ж тебе не будив вночі.
Я тобі не приносив їсти.
Не лишав в дверях ключі.
Звідки, суко, ти в біса взялася?
Звідки виють під звук сирен?
Прямо в серце до мого серця
Ці мільйони чужих імен.
Як тепер мені жити ненависть?
Як писати весні листи?
Як забувши ноктюрни з градами
Заспівати “така як ти”?
Ти зробила мене чорно-білим.
Ти зробила мене простим.
Тож тепер не проси пощади.
Тож тепер не волай “прости”.
Я тепер просто так не спинюся,
Я тепер підірву мости.
Знищу я тебе, моя ненависть,
І здригнуться землі хрести.
Знищу, суко, тебе на вулиці.
Знищу в небі і на землі.
Знищу твої брудні прокльони.
Знищу танки і кораблі.
А коли промине тривога
Сонце вигляне з висоти
Приповзу я в сльозах до бога
І заспіваю “така як ти”.
Як повідомлялось, 24 лютого Росія розпочала повномасштабне вторгнення в Україну. З того часу війська РФ неодноразово порушували закони і звичаї ведення війни: обстрілюють мирне населення, в тому числі із забороненої зброї, використовують цивільних як «живий щит».