Український суд дозволив затримати радянського і російського режисера та актора Микиту Михалкова як підозрюваного для обрання запобіжного заходу.

Як передає Укрінформ, про це повідомила генеральний прокурор України Ірина Венедіктова у Фейсбуці.
"Офіційно інформую вас про те, що український незалежний, суверенний, справедливий суд дозволив українським прокурорам вас затримати з метою доставки до українського суду для обрання запобіжного заходу, як підозрюваному", - заявила генпрокурор.
Венедіктова зазначила, що їй відомо, як саме розвиватимуться події та якою буде реакція режисера.
За її словами, спочатку Михалков зв'яжеться із "сильними руского міра" і попросить їх прокоментувати це повідомлення.
"Цієї хвилини ви ні про що погане думати ще не будете. Вони вам з ймовірністю 100% скажуть, що Венедіктова збожеволіла і нічого звертати на неї увагу. Розуміючи це, роблю підказку - ми запустили офіційну процедуру оголошення вас у міжнародний розшук", - додала вона.
Генпрокурор припустила, що якоїсь хвилини режисер замислиться над тим, чи треба все-таки отримати консультації у професіональних юристів.
"Ви людина заможна і наймете хороших та досвідчених юристів. Упевнена, вашому подиву не буде межі, коли зрозумієте, що ризики матеріальні, і ви дійсно можете бути затримані при перетині кордону практично будь-якої цивілізованої держави", - зазначила вона.
Як повідомлялося, Микита Михалков заявив, що визнання Москвою незаконних утворень на тимчасово окупованих територіях Луганської і Донецької областей було "єдиним виходом із ситуації, що склалася". Також він підтримав війну Росії проти України.