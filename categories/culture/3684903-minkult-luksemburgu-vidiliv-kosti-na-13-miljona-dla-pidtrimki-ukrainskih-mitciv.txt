Для підтримки українських діячів мистецтва Міністерство культури Люксембургу виділило кошти в сумі 1,3 мільйона гривень через УКФ.

Про це повідомляє міністр культури та інформаційної політики в Телеграмі, передає Укрінформ.
"Це результат нашої системної роботи з люксембурзькими колегами. Підтримка незалежних митців залишається нашим пріоритетом. Через війну внутрішнього фінансування недостатньо. Тому я на кожній зустрічі з міжнародними партнерами наголошую на тому, що підтримка наших культурних діячів усередині країни для нас надважлива та цінна", - зазначив міністр.
За словами Ткаченка, виділені кошти в сумі 1,3 млн гривень спрямують на підтримку індивідуальних митців у межах грантової програми «Відновлення культурно-мистецької діяльності».
Ткаченко подякував міністру культури Великого Герцогства Люксембург Сем Тансон.
Як повідомляв Укрінформ, Київ отримав першу партію броньованих автомобілів швидкої допомоги від британської фабрики O&H Venari. Спонсором виробництва та передачі швидких є Міністерство оборони Люксембургу. Спецтранспорт столична влада передасть Збройним силам України.
Фото: Олександр Ткаченко, Телеграм