Музейні експонати з тимчасово захоплених територій Запорізької області не встигли перевезти в безпечні місця, Україна повертатиме їх після перемоги через суди.

Про це під час поїздки у Запоріжжя сказав міністр культури та інформаційної політики Олександр Ткаченко, відповідаючи на запитання кореспондента Укрінформу.
"Щодо музеїв, які нині на тимчасово окупованих територіях. Все не зовсім окей із цим питанням, тому що захоплення території відбувалось надзвичайно швидко, а пакування матеріалів і перевезення їх у безпечні місця це все ж таки певний процес. В Запоріжжі ми це встигли зробити, а в тих місцях (тимчасово захоплених - ред.) будемо рухатися шляхом відтворення всіх матеріалів, всіх експонатів, які є в переліку, і знаходження їх після перемоги, аби в судах їх повертати на територію України", - сказав він.
Ткаченко також зазначив, що у цьому питанні є важливі деталі, зокрема ставлення музейних працівників. Адже є різні приклади: хтось іде на співпрацю з окупантами, а хтось робить усе, щоб убезпечити експонати. Якщо говорити про ситуацію зі скіфським золотом із Мелітопольського музею, то за однією з версій, загарбникам показали місце, де були заховані експонати, самі працівники музею, за іншою - вони їх ховали, а вказали інші люди.
Міністр також зазначив, що цього тижня він працює у Дніпрі та Запоріжжі, минулого - був у Харкові.
"Очевидно, що міста, які розташовані неподалік від зони бойових дій, потребують особливої уваги. Мова і про збереження нашої національної спадщині, експонатів, і про продовження навчання в мистецьких ліцеях. Також ідеться про те, щоб артисти в театрах, філармоніях продовжували працювати і мали можливості організовувати гастролі", - наголосив він, зауваживи, що наступного тижня у зум-форматі продовжить цю розмову з адміністраціями "більш конкретно".

Щодо навчання у мистецьких закладах, то, за словами очільника МКІП, тут є певна специфіка, адже не можна онлайн учити грати на скрипці. Тож будуть організовувати роботу закладів у такий спосіб, щоб дати змогу в оффлайні продовжувати навчання.
"Не обов'язково це має бути в самому Запоріжжі. Якщо є безпекові можливості, ми розглядаємо варіанти тим студентам, хто захоче, переїхати в більш безпечні міста. Хоча б сесіями... У Запоріжжі є можливості продовжувати навчання оффлайн певними періодами", - сказав він.
Водночас міністр закликав керівників громад не заощаджувати на культурі. "росія воює проти нашої культури ледь не в першу чергу. Воює проти нашої ідентичності. Зменшувати зараз фінансування, попри всі складнощі, точно не варто. І знаходити можливості підтримувати тих працівників, які продовжують роботу - надзвичайно важливо", - заявив Ткаченко.
Як повідомлялося, Міністерство культури та інформаційної політики ініціює вдосконалення чинного законодавства у частині здійснення евакуації культурних цінностей під час воєнного стану.
Від початку повномасштабного вторгнення росії в Україні зафіксовано 450 епізодів воєнних злочинів проти об’єктів культурної спадщини.