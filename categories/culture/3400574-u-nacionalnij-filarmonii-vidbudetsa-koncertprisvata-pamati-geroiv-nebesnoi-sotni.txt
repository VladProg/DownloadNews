У Національній філармонії України 12 лютого відбудеться концерт-присвята пам’яті Героїв Небесної Сотні.

Про це повідомляє пресслужба Національного музею Революції Гідності, передає Укрінформ.
«Київський камерний оркестр під орудою головної диригентки Наталії Пономарчук представить проєкт «МРІЯ ПРО СВОБОДУ». Київський камерний оркестр. Звучатиме «Молитва про Майдан» литовця Йонаса Освальдаса Балакаускаса», - йдеться у повідомленні.
Солістом виступить український скрипаль Дмитро Ткаченко, який виконає сольну партію в скрипковому концерті Tala gaisma («Далеке світло») Петеріса Васкса. Програму концерту доповнить його ж симфонія «Голоси».
«Саме Національна філармонія України першою, 26 лютого 2014 року, коли ще не були розібрані барикади, організувала концерт-реквієм пам’яті Героїв Небесної Сотні за участю академічного симфонічного оркестру Національної філармонії України під орудою Романа Кофмана. Згадуючи події, які сталися вісім років тому, щоразу переконуємося й переосмислюємо їх надзвичайну важливість і трагічність… Музиканти теж не залишаються байдужими. Музикою сучасників вони приєднуються до всіх, хто береже світлу пам’ять про Героїв Небесної Сотні, про тих, хто віддав власні життя заради свободи України», – каже головна диригентка Наталія Пономарчук.
Концерт можна буде відвідати наживо або послухати онлайн.
Як повідомляв Укрінформ, 18 лютого в різних куточках світу пройде тиха акція «Ангели пам’яті», на якій традиційно паперовими янголами вшанують пам'ять про героїв України різних часів.