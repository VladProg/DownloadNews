Український Театр драми та комедії на лівому березі Дніпра та німецький театр Münchner Kammerspiele в рамках міжнародної театральної лабораторії "Митці. Точки перетину" створять спільну виставу "Офелія. Вихід із води".

Про це Укрінформу повідомив директор-художній керівник Театру на лівому березі Стас Жирков.
"Міжнародна лабораторія створювалася за підтримки УКФ. Наразі відбувся перший проєкт співпраці в рамках програми "Sisterhood: далекі близькі", який дав можливість обом театрам не тільки дізнатися більше один про одного, але й створити спільну виставу "Офелія. Вихід із води" та закласти фундамент для багатьох майбутніх подій та проєктів", – розповів він.
Театр Münchner Kammerspiele неодноразово був визнаний найкращим драматичним театром Німеччини (за результатами щорічного опитування, яке проводить німецький галузевий журнал Theater heute, цей статус був підтверджений у 2019-му та 2020-му роках), Münchner Kammerspiele цього року зробив акцент на Східну Європу. І цим скористалися в українському театрі.

"Ідея співпраці народилася, коли я почув, що в німецькому театрі Münchner Kammerspiele буде акцент на Східну Європу, наш проєктний відділ написав їм листа. Вони круто відреагували і відповіли: "Давайте познайомимось". Спочатку поспілкувалися по відеозв’язку, потім представники театру приїхали до нас. Тамара Трунова, головна режисерка нашого театру, придумала всю цю історію, яка почала розвиватися, і в результаті народилася театральна лабораторія, одним із результатів якої став проєкт "Офелія", а попереду – подальша співпраця, майстер-класи, зустрічі, театральний марафон", – сказав Жирков.
У листопаді українська команда поїхала до Німеччини. Протягом місяця акторки театру Анастасія Пустовіт та Марина Клімова брали участь у створенні вистави "Офелія. Вихід з води". Їхньою партнеркою у виставі стала німецька акторка Едіт Салдана. Також над виставою працювали режисер Алек Нєміро, композитор Матіас Кремсрайтер, драматург Меді Морадпур, художниця Марлен П’єро. Це – проєкт про надання голосу Офелії. Про альтернативні шляхи її життя та участі. Що якби вона не покінчила життя самогубством.
"Коли ми прочитали сценарій, то багато чого змінили. Наприклад, самі писали шматки тексту, що нас турбувало по темі "Офелії". Ми розкривали тему Офелії не по Шекспірівському Гамлету, а якою вона могла б бути у цей час, 20 років тому, 100 років назад. Прикольно, що не було якогось тиску, що Офелія має бути тільки такою. Були питання: "Як ви вважаєте, якою вона ще могла б бути? Які у неї ще могли б бути відчуття та сприйняття? Як вона могла б взагалі вплинути на саму історію, якби вона не потонула?". І це було цікаво, бо працює і мозок, і тіло. Бо багато пластичних штук. А ще у нас вийшла командна робота. Ми весь час командою збиралися, думали, робили. І відчуття, емоції та задоволення від усього – просто 100%", – розповіла в коментарі акторка Театру на лівому березі Марина Клімова.

За словами актриси Театру на лівому березі Анастасії Пустовіт, "робота режисера та акторів, коли вони талановиті, круті, гарні люди, нічим не відрізняється від тієї роботи, що відбувається в нашому театрі в Києві". "Але я не очікувала, що з першого дня проєкту будуть костюми, світло, репетиційні приміщення, весь реквізит. По факту, в нас було майже все. Тільки залишилося трохи доробити художню частину. Музика створювалася тут і зараз – під час роботи. В технічному плані німецькі театри краще підготовлені. Ми були на показі університетських режисерських робіт, вони робили частково оперу, і я була здивована, на якому рівні знаходиться вся університетська частина, скільки можливостей надається молодим режисерами, як вони працюють, і це щоб просто захистити другий чи третій курс. Мене це дуже приємно здивувало. Я задумалася, що в нас зовсім інша історія з цим всім, наскільки в них є відкритий доступ не лише до перегляду будь-яких вистав, а й участі в різних колабораціях", – додала вона.
Для обох акторок це був перший досвід роботи з німецьким театром. Для німецької сторони співпраця з українцями також відбувалася вперше.
На початку грудня в Києві мав відбутися показ вистави, але через карантинні обмеження німецька команда не змогла прилетіти до України. В середині грудня українська команда знову відвідає Мюнхен, де заплановано два покази вистави "Офелія. Вихід із води", а в Україні покази перенесено на весну.
Фото з сайту opentheatre.net