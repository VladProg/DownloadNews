Міністр культури та інформаційної політики Олександр Ткаченко під час відрядження за кордон презентував іноземним колегам вироби українських креативних індустрій та митців.

Про це він повідомив у Телеграмі, передає Укрінформ.
"Всі подарунки - від українських креативних індустрій та є витворами мистецтв наших майстрів. Міністерці культури ФРН Клаудії Рот, гендиректорці ЮНЕСКО Одрі Азулє, міністерці культури Франції Рімі Абдул-Малак та іншим колегам подарував речі, які яскраво говорять про те, яка в нас творча та талановита країна", - зазначив глава МКІП.
За його словами, серед презентів були фотокниги, що показують найсильніші кадри та знакові місця України - "Ukraїner. Країна зсередини 2” та “Ukraine from Above”, а також футболки Saint Javelin і марки Укрпошти.

Крім того, Ткаченко дарував колегам відстріляні гільзи 30 мм з петриківським розписом - твори майстрів з Дніпропетровщини та роботи київського художника Матвія Вайсберга, народжені під час війни.
"Бачу реакцію міжнародних друзів і ще більше пишаюсь нашими митцями, видавництвами та креативниками", - зазначив міністр.
Як повідомлялося, що у Парижі Ткаченко зустрівся з генеральним директором ЮНЕСКО Одрі Азуле і міністром культури Франції Рімою Абдул-Малак. У Берліні глава МКІП мав зустрічі з державним міністром з питань культури та ЗМІ Німеччини Клаудією Рот, державним міністром закордонних справ державним міністром МЗС Катею Койль, заступником керівника Комітету з питань культури та медіа Бундестагу Марком Вандервітцом. У Варшаві Ткаченко зустрівся з віцепрем’єр-міністром - міністром культури та національної спадщини Польщі Пйотром Глинським.