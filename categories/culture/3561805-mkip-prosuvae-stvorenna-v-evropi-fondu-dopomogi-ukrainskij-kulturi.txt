Німеччина виділила на збереження культурної спадщини та підтримку українських митців і медійників 20 млн євро. Франція незабаром оголосить про свій пакет допомоги.

Як передає Укрінформ, про результи своїх візитів до Європи повідомив під час телемарафону міністр культури та інформаційної політики Олександр Ткаченко.

"Німеччина виділила трохи більше 20 млн євро на допомогу українській культурі, Франція незабаром оголосить пакет допомоги. Однак потреби України набагато більші - це й було основною метою розмов. Окрім збереження спадщини, допомоги митцям і медійникам, це й збільшення обсягу акцій, які українці можуть робити в Європі, задля промоції вітчизняної культури", - сказав він.
Водночас Ткаченко підкреслив, що з приводу подальшої допомоги від німецьких колег є певні застереження, оскільки "було багато обіцянок, але дискусія, на жаль, продовжується" стосовно конкретних дій.
"Якщо Німеччина допомагає російським опозційним медіа - то не варто це видавати за допомогу українським медіа. Сподіваюся, нас почули як у німецькому мінкульті, так і в німецькому МЗС", - сказав він.
Міністр зазначив, що, попри це, порозуміння між сторонами є, тому він сподівається, що незабаром буде створено великий фонд для допомоги культурі України. Цю ідею, за його словами, підтримали колеги як у Німеччині, так і у Франції.
Водночас очільник МКІП повідомив, що на зустрічі представників культури та медіа країн Великої сімки Україна запропонує конкретний план щодо діяльності "інформаційного Рамштайну" для координації зусиль з європейськими партнерами в боротьбі з російською пропагандою.
Як повідомляв Укрінформ, Ткаченко провів у Берліні зустрічі з колегами та закликав їх активніше підтримувати українську культуру.