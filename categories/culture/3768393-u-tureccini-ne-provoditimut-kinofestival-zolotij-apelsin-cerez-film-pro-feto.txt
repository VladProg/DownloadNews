У Туреччині скасували проведення 60-го Анталійського міжнародного кінофестивалю “Золотий апельсин”, який є найстарішим та найбільшим у країні, через включення в конкурсну програму документального фільму про членів FETÖ.

Про це повідомляє Укрінформ з посиланням на повідомлення мера Анталії Мухіттіна Бьоджека у соцмережі Х.
“Від імені муніципалітету Анталії, я з жалем повідомляю всім поціновувачам кіно, що ми скасували проведення кінофестивалю «Золотий апельсин» у Анталії, який є одним із найважливіших брендів Анталії та нашої країни, та який ми планували провести 7-14 жовтня, через обставини, до яких ми не причетні”, - повідомив мер.
Як повідомляє TRT Haber, проведення фестивалю було скасоване через те, що до конкурсного відбору потрапив документальний фільм під назвою «Kanun Hükmü» (“Законний вирок”) про двох членів FETÖ. Пізніше його було вилучено з конкурсного переліку.
Реагуючи на ситуацію, міністерства культури і туризму, а також молоді та спорту відмовилися від підтримки фестивалю.
Як повідомляв Укрінформ, торік фільм «Клондайк», який розповідає про родину, що опинилася в епіцентрі подій авіакатастрофи рейсу MH17 на Донбасі у липні 2014 року, здобув п‘ять нагород на міжнародному кінофестивалі у Туреччині.
Фото: AA