Упродовж 14-19 грудня у Львові відбудеться конкурс молодих вокалістів імені Василя Сліпака.

Про це Укрінформу повідомили організатори фестивалю.
«Конкурсні прослуховування відбуватимуться у концертному залі Людкевича Львівської національної філармонії імені Мирослава Скорика. У III турі буде залучено Академічний симфонічний оркестр філармонії. Концерт-відкриття конкурсу пройде 14 грудня о 19:00», - йдеться у повідомленні.



Як зазначають організатори, перший тур, у якому взяли участь 76 молодих співаків та співачок України, Польщі, США та Китаю, віком від 16 до 30 років, уже відбувся в онлайн-форматі. Опісля до участі в живих прослуховуваннях було обрано 40 найкращих вокалістів.



Протягом конкурсних днів глядачі матимуть змогу насолодитися численними фрагментами оперної музики світу, а також різнобарв’ям української музики.
Творче змагання оцінюватиме авторитетне журі, яке очолить всесвітньо відома оперна співачка, почесна президентка Галицького музичного товариства Зоряна Кушплер (Україна – Австрія). Члени журі – відомі митці, зокрема: оперний співак, переможець конкурсів Вінченцо Белліні та Армель Опера Пауль Ґауґлєр (Франція); голова оперної академії Національної опери Польщі, директорка Міжнародного вокального конкурсу імені Станіслава Монюшка Беата Клатка (Польща); оперний співак, соліст Веймарської німецької національної опери Олександр Пушняк (Україна – Німеччина); драматург, директор артистичної агенції ASART Славомір Якубек (Словаччина); оперна співачка, солістка Львівської національної філармонії імені Мирослава Скорика Софія Соловій (Україна) та диригент, голова Міжнародної оперної студії Цюрихського оперного театру, художній керівник Бакстонського фестивалю Едріан Келлі (Англія).

Виконавчим директором конкурсу запрошено заслуженого артиста України Олега Созанського.
Гала-концерт закриття конкурсу та оголошення переможців відбудеться 19 грудня о 12:00 на сцені Львівської національної філармонії імені Мирослава Скорика.
Василь Сліпак (1974-2016) – український оперний співак (бас-баритон), соліст Паризької національної опери, волонтер, учасник бойових дій на сході України. Позивний «Міф». Загинув на Донеччині 29 червня 2016 року від кулі снайпера. У лютому 2017 року Василю Сліпаку посмертно присвоїли звання Героя України.
Фото надані пресслужбою Львівської філармонії