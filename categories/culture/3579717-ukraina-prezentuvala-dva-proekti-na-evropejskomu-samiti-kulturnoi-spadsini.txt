Україна презентувала проєкти щодо реставрації Андріївської церкви та Дня вишиванки під час Європейського саміту культурної спадщини-2022, що проходить у Празі.

Про це повідомляє пресслужба Міністерства культури та інформаційної політики, передає Укрінформ.

У МКІП зауважили, що щорічна подія, заснована Europa Nostra та Європейським Союзом, проходить 25-27 вересня.
"У перший день саміту учасники з різних країн представляли свої проєкти, відібрані до шорт-листа European Heritage Awards / Europa Nostra Awards 2022. Важливо, що цього року до короткого списку включено й два українські проєкти – реставрація Андріївської церкви в номінації «Захисники спадщини» та День вишиванки у номінації «Залучення громадян та підвищення обізнаності»", - йдеться в повідомленні.
Зазначається, що у саміті взяли участь урядовці, котрі опікуються збереженням культурної спадщини, представники профільних інституцій і бізнесу, а також волонтери з усієї Європи. Україну представляли заступниця міністра культури та інформаційної політики Катерина Чуєва та генеральний директор Музею Революції гідності, учасник ініціативи Штаб порятунку спадщини Ігор Пошивайло.
"З початком війни унаочнилося те, що запорукою успіху є об’єднані зусилля держави та громадянського суспільства. Війна спонукала нас переосмислити ці ролі та моделі взаємодії. Europa Nostra – важливий майданчик, що об’єднує людей задля збереження та промоції культурної спадщини. Ми вдячні міжнародній спільноті захисників спадщини за підтримку", - зазначила Чуєва.
У МКІП зауважили, що основним завданням Європейського саміту є мобілізація екосистеми європейської спадщини задля спільних дій й більш мирного та сталого майбутнього європейського суспільства, економіки і довкілля. Проведення зустрічі у Празі зумовлено тим, що цього року відзначається 30-та річниця внесення її історичного центру до Списку всесвітньої спадщини.
European Heritage Awards – це найбільша нагорода Європи у сфері культурної спадщини, у межах якої обирається 30 кращих проєктів з усієї Європи. 4 лауреати отримають Гран-прі у розмірі 10 000 євро.


Фото: МКІП