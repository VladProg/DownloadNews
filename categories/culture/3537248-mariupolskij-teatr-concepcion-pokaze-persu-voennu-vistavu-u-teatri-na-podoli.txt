Київський академічний драматичний театр на Подолі запросив артистів маріупольського театру авторської п'єси Concepcion показати свою першу воєнну виставу на сучасній мультимедійній сцені.

Про це Укрінформу повідомили в театрі на Подолі.
«Зараз театр готовий об'єднувати. Ми віримо, що мистецтво може зцілити навіть понівечену душу. Знаємо, що обов’язково повернемося в рідний український Маріуполь. Ми маємо щодня пам’ятати, чого нам варті хвилини тиші. Переживати історії, відчувати чужий біль, щоб знайти гармонію в собі та сили для боротьби», - розповіли у театрі на Подолі.






Маріупольський театр Concepcion покаже свою першу воєнну виставу на сцені Театру на Подолі / Фото: Театр Concepcion




























Вистава «Обличчя кольору війни» відбудеться в Києві 28 липня о 18:00 на Новій сцені театру (Андріївський узвіз 20А). Режисер та автор сценарію - Олексій Гнатюк. Це театральна робота, створена на основі спогадів акторів, які вийшли із захопленого Маріуполя. Емоційна вистава-розповідь про життя та почуття мирних людей міста після 24 лютого.
Незалежний театральний колектив Маріуполя пробув у захопленому місті майже півтора місяця, і після того, як основна частина трупи пішки вийшла з міста, режисер та актори обрали Київ для особистого та творчого життя.
Усі кошти, отримані за квитки, будуть направленні на збереження та розвиток маріупольського театру, оскільки місто - це не лише будівлі, а люди, які живуть у ньому.
Незалежний театр авторської п'єси Concepcion заснований у Маріуполі 1 лютого 2019 року за ініціативою творчого тандему поетеси Марії Грецької та режисера Олексія Гнатюка.