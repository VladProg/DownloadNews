Давню страву рівненського Полісся, сиров’ялений продукт зі свинини (мацик) варто внести до культурної спадщини ЮНЕСКО.

Про це говорили експерти у Рівному, під час всеукраїнського форуму з питань збереження нематеріальної культурної спадщини Полісся, передає Укрінформ із посиланням на повідомлення пресслужби обласної ради.
«Український борщ уже в (списку нематеріальної культурної спадщини людства - ред.) ЮНЕСКО, а тепер терміново треба внести до цього переліку поліський мед та рівненський мацик. Наше Полісся має ще багато унікальних «родзинок», які потребують охорони та збереження», - розповіла директорка Рівненського обласного центру народної творчості Ірина Рачковська.
За її словами, до наших днів збереглися унікальні речі, яких немає більше ніде, крім Рівненщини.
"Це і давня техніка виготовлення дудки-викрутки, серпанкове ткацтво, геометрична вишивка Зарічнянщини та Сарненщини, це тисячолітній обряд Водіння куста і багато-багато цікавого, яке поєднує сиву давнину із сучасним буттям", - додала Рачковська.
Про регіональні елементи нематеріальної культурної спадщини Українського Полісся й дискутують сьогодні учасники Всеукраїнського форуму, присвяченого темі збереження таких унікальних пам’яток.
У межах форуму вже презентували візуалізований та оцифрований експедиційний доробок літнього циклу пісень Рівненського Полісся і загалом нематеріальної культурної спадщини краю. Експерти з різних куточків України обмінюються думками щодо співпраці державних та недержавних установ, громад та спільнот в царині збереження національної культурної спадщини, розповідають, як це відбувається на місцевому та національному рівнях.
Фахівці центру народної творчості окремо розкажуть про реалізацію на Рівненщині культурно-соціального та арттерапевтичного проєкту «Етноосвіта: всі вкупочці».
Як повідомляв Укрінформ, на Рівненщині вже традиційними стали гастрономічні фестивалі «Мацик». Це - не просто кулінарна візитівка Полісся та гастрономічна цікавинка краю. Це страва, яка сформувала навколо себе ціле культурне середовище. Мацик вивчають та досліджують як культурну спадщину рівненського Полісся. Під час фестивалів проводять кулінарні майстер-класи, а шеф-кухарі з Рівного та польського Любліна відтворюють рецепти регіональних автентичних страв.
Мацик - сиров’ялений продукт зі свинини, з натуральними спеціями і травами. Для його приготування використовують тільки м'ясо тварин, вирощених без застосування харчових добавок і стимуляторів росту.