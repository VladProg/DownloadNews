Комітет з присудження премії імені відомого українського композитора Левка Ревуцького визначив переможців 2022 року.

Як передає Укрінформ, про це повідомляє пресслужба Державного агентства з питань мистецтв та мистецької освіти.
«Сьогодні, 31 січня, відбулось засідання Комітету з присудження премії імені відомого українського композитора. Члени Комітету, які ознайомились з усіма поданими на отримання премії заявками, шляхом відкритого рейтингового голосування визначили цьогорічних переможців у двох номінаціях», - ідеться у повідомленні.
У 2022 році лауреатами премії імені Льва Миколайовича Ревуцького обрані:

у номінації «композиторська творчість» - Марічка Чабан за твори «Сліди» - диптих для симфонічного оркестру, «Душе Христова» для мішаного хору, «Херувимська пісня для мішаного хору». Клопотання про присудження премії висунуто Київською організацією Національної спілки композиторів України.
у номінації «концертно-виконавське мистецтво» - Орест Смовж за концертну програму «Смовж, Баришевський — Goethe». Клопотання про присудження премії висунуто Львівським академічним будинком органної та камерної музики.

Марічка Чабан — композиторка, чий творчий доробок складають твори різних жанрів. Хорові та вокальні твори, інструментальна музика, камерні твори та симфонічна музика. Музика композиторки виконувалась на фестивалях "Київські музичні премʼєри", "Музичні премʼєри сезону", в проєктах "Folk of the world", "Класики та сучасники" та інших. Її твори є в репертуарі Академічного камерного хору "Хрещатик", Академічної хорової капели Українського радіо, Національного заслуженого академічного симфонічного оркестру України, Державного естрадно-симфонічного оркестру України.
Орест Смовж — скрипаль та організатор музичних подій, творчість якого виходить за межі традиційних норм класичного концертного виконавства та яка якісно змінює уявлення про можливості музиканта в українському середовищі. У створених ним програмах присутнє поєднання традиційного репертуару з авангардним у несподіваних концертних контекстах. Він є ініціатором створення понад 40 творів українських та іноземних авторів, активно співпрацює з українськими композиторами, серед яких Олексій Войтенко, Алла Загайкевич, Святослав Луньов, Олег Безбородько, Віталій Вишинський.
Як нагадали в Держмистецтв, премія імені Левка Ревуцького присуджується щороку молодим композиторам і виконавцям у сферах композиторської творчості та концертно-виконавського мистецтва.