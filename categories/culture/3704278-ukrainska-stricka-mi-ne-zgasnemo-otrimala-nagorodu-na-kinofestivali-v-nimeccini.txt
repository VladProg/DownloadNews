Стрічка українського режисера Аліси Коваленко “Ми не згаснемо” отримала нагороду на фестивалі goEast у Вісбадені (Німеччина).

Як передає Укрінформ, про це Державне агентство України з питань кіно повідомляє у Фейсбуці.
"Відображаючи на екрані яскраві мрії та амбіції підлітків із маленького містечка, які потрапили у жорстоке середовище зруйнованих надій і захоплених життів, цей документальний фільм демонструє надзвичайну здатність залучати, розуміти та наближати до нас їхні історії та прагнення. Нагороду за найкращий документальний фільм отримує Аліса Коваленко за стрічку "Ми не згаснемо", – зазначили організатори фестивалю.
Стрічка розповідає історію п’яти бунтівних підлітків із Золотого та Станиці Луганської, які нарешті отримують можливість відкрити для себе інший світ поза межами війни, коли мандрівник Валентин Щербачов вирішує взяти їх із собою у свою 49-ту гімалайську експедицію.
Фільм створено за підтримки Держкіно, Польського кіноінституту та IDFA Bertha Fund – Classic Postproduction.
Як повідомлялося, стрічка українського режисера Аліси Коваленко “Ми не згаснемо” отримала нагороду на фестивалі CROSSING EUROPE Filmfestival Linz у Австрії.
Фото: Держкіно