В Івано-Франківську презентували книгу про Степана Ленкавського «Монах ОУН». Автор видання – голова Івано-Франківської обласної ради, доктор політичних наук Олександр Сич.

Про це у Фейсбуці повідомляє Інститут наукових студій націоналізму, передає Укрінформ.
«У приміщенні обласної універсальної наукової бібліотеки імені Івана Франка відбулася презентація книги «Монах ОУН», авторства Олександра Сича. Книга є першою частиною життєпису ідеолога ОУН Степана Ленкавського «В краю», - повідомляє Інститут наукових студій націоналізму.
Як зазначається, ця частина книги відображає його родовід, життєвий шлях та політичну діяльність у молодіжних націоналістичних організаціях, що передували ОУН, участь в установчому Конгресі українських націоналістів, у розбудові структури ОУН на Західній Україні, ув’язнення в польських та нацистських тюрмах і концтаборі смерті Аушвіц.
За словами Олександра Сича, наступна частина книги має назву «На еміграції», куди Ленкавський потрапив після концтабору смерті у 1944 році.
«Пропагандисти дуже часто розказують небилиці про українських націоналістів, про те, як вони співпрацювали з німцями. Степан Ленкавський спочатку сидів у польській тюрмі, а потім сидів у концтаборі смерті Аушвіц, де близько 5 мільйонів людей загинули та з якого практично неможливо було вийти. Йому вдалося вийти», - зазначив Сич.
Він зауважив, що близько 20 років досліджує діяльність Степана Ленкавського, якого близькі ще називали «тінню Бандери», «аскетом ОУН» та «сумлінням організації». Запевняє, без ОУН його життя неможливо описати.
«Чому я назвав свою книгу «Монах ОУН»? Тому що він (Ленкавський – авт) все своє життя, всього себе віддав ОУН, нічого не маючи – ні матеріальних статків, ні дружини, ні сім’ї», - запевняє Олександр Сич.
Автор зізнається, що перший свій нарис про ідеолога ОУН опублікував ще у 1999 році, і це була публікація для легкого читання. Пізніше був виданий тритомник про Ленкавського і на черзі - чотири томи життєпису ідеолога ОУН. Для цього, каже, довелось не лише зібрати у бібліотеках можливі згадки і публікації про Ленкавського, але й працювати у закритих архівах Мюнхена та США.
Степан Ленкавський — український політичний діяч, публіцист, один з ідеологів Організації українських націоналістів (ОУН), автор Декалогу українського націоналіста.

Фото: Інститут Наукових Студій Націоналізму