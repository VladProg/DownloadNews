У Мережі з'явився офіційний трейлер трисерійного документального фільму "Get Back" про легендарний гурт The Beatles, створений на основі невідомих широкому загалу відео- і аудіоматеріалів.

Ролик викладено на Ютьюб-каналі The Beatles, повідомляє Укрінформ.
Документальний серіал новозеландського режисера Пітера Джексона змонтований з 60 годин відеоматеріалів, а також зі 150 годин аудіозаписів, які раніше ніколи не публікувалися. Джексон першим отримав доступ до архіву.

Серіал "Get Back" розповість історію, як протягом трьох тижнів четвірка з Ліверпуля писала і репетирувала нові пісні перед першим за кілька років живим виступом, що відбувся 30 січня 1969 року. Він же став останнім в історії ансамблю.
У фільмі також вперше покажуть повний запис цього концерту на даху офісу Apple Corps Ltd. на вулиці Savile Row, 3 у Лондоні.
Прем'єра фільму відбудеться наступного місяця - три епізоди (серії) вийдуть 25, 26 і 27 листопада 2021 року на каналі "Disney +".