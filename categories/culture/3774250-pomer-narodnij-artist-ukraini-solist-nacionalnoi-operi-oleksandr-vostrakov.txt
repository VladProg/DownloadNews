У віці 79 років помер народний артист України, багаторічний соліст Національної опери Олександр Востряков.

Про це повідомила Національна музична академія України імені Чайковського у Фейсбуці, передає Укрінформ.
«Відійшов у вічність народний артист України, багаторічний соліст Національної опери України, професор НМАУ ім. П. І. Чайковського Олександр Востряков. Висловлюємо співчуття рідним та близьким видатного співака», - йдеться у повідомленні.
Видатний співак помер 14 жовтня через важку хворобу, повідомили у Національній опері.
«Українське музичне мистецтво втратило великого співака, з ім’ям якого пов’язана одна з найяскравіших сторінок сучасного оперного мистецтва. Його прекрасний тенор зачаровував тисячі шанувальників опери впродовж майже пів століття», - підкреслюється в повідомленні.
Як зазначається, у доробку Вострякова – понад сорок партій, які за своєю емоційною напругою і технічною складністю є вершинами вокально-сценічного мистецтва.
Він упродовж трьох десятиліть – від 1983 до 2012 року - був провідним солістом Національної опери України.
Також із 1990 року Востряков викладав сольний спів у Київській консерваторії (НМАУ) ім. П. Чайковського.
У вівторок, 17 жовтня, об 11.00 у фойє опери відбудеться прощання народним артистом України.