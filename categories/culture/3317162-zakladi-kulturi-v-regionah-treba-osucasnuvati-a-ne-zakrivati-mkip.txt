Заклади культури в регіонах, які працюють неефективно, слід не закривати, а осучаснювати для надання якісних послуг.

Як передає Укрінформ, про це йдеться у повідомленні Міністерства культури та інформаційної політики.
"15 вересня уряд своїм рішенням змінив порядок формування базової мережі закладів культури - бібліотек, музеїв, клубів тощо. У 2020 році в рамках децентралізації відбулись зміни у процедурі фінансування об’єктів, що знаходяться у комунальній власності. Відбувся процес передачі майна з районного рівня у комунальну власність територіальних громад. Йдеться і про заклади культури. Прийнявши на свій баланс такі об’єкти, територіальні громади отримують змогу ними управляти та утримувати їх з власного бюджету. Поряд з цим з’являються й загрози ліквідації значної кількості таких закладів. Але позиція МКІП полягає у тому, що заклади культури в регіонах, які працюють неефективно, необхідно осучаснити для надання якісних послуг, а не закривати", - йдеться у повідомленні.
Зазначається, що раніше Порядок формування базової мережі закладів культури не містив конкретно визначеного переліку даних, які мають бути в листах-погодженнях на виключення закладу з мережі. Наразі визначено чіткий алгоритм оновлення інформації про мережу з визначенням строків та відповідальних за подання даних. Це допоможе швидше визначити, чи є потенційне виключення з базової мережі дійсно обґрунтованим.
Крім того, виключення закладів з базової мережі погоджуватиме Державне агентство з питань мистецтв та мистецької освіти, а не на Міністерство культури та інформаційної політики, як було досі.
Оновлений Порядок формування базової мережі закладів культури набере чинності разом із законом «Про внесення змін до Закону України «Про культуру» щодо загальних засад надання населенню культурних послуг» (від 29 квітня 2021 року), а саме – з 4 грудня 2021 року.
Як повідомлялося, у Міністерстві культури та інформаційної політики ініціюють державні субвенції для бібліотек в об'єднаних громадах.