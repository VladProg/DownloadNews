У місті Корча в Албанії відкрито "Українську книжкову поличку" та запущено україномовний аудіогід в Музеї середньовічного мистецтва, ще один аудіогід запрацював у бібліотеці Трініті-коледжу в Ірландії.

Проєкти реалізовані в межах ініціативи дружини Президента Олени Зеленської, повідомляє Укрінформ із посиланням на пресслужбу ОП.
За участю посольства України в Албанії та за підтримки першої леді країни Арманди Бегай у Корчі відбулися дві культурні події: відкриття «Української книжкової полички» в Центральній публічній бібліотеці ім. Тімі Мітка та впровадження українського аудіогіда в Національному музеї середньовічного мистецтва.

В ОП зауважили, що «Українська книжкова поличка» в Корчі є третьою в Албанії - такі ж раніше з’явилися в Національній бібліотеці Албанії (м. Тирана) та в публічній бібліотеці м. Дуррес. Загалом цей проєкт, ініційований першою леді України, вже реалізовано у більш як 20 країнах, зокрема в Австрії, Естонії, Латвії, Литві, Нідерландах, Словаччині, Туреччині, Чехії, Греції, Франції тощо. Він покликаний підвищувати обізнаність світу щодо української літератури, історії, культури.
«Українська звучить у світі особливо – як мова спротиву та стійкості. Як мова людяності – на противагу агресії. І як мова культури – на противагу сучасному варварству», – наголосила Олена Зеленська.
На відкритті «Української книжкової полички» в Корчі присутні переглянули український документальний фільм «Залишаючи Ірпінь» – свідчення воєнних злочинів російських загарбників проти народу України.
Крім того, було запущено україномовний аудіогід у Національному музеї середньовічного мистецтва в місті Корча, відомому однією з найбільших у світі колекцій візантійських ікон, виробів із кераміки, дерева, цінних металів і коштовного каміння. Він став першим албанським музейним закладом, де можна прослухати аудіоекскурсію українською.
«Один із найвизначніших музеїв Албанії заговорить українською. Це означає, що українці зможуть почути про культуру та спадщину вашої країни рідною мовою й зрозуміють Албанію краще. У той час, коли росія говорить мовою агресії, ми з вами говоримо мовою мистецтва історії, пам’яті й культури. Нехай же мова людяності звучить», – наголосила дружина Президента у відеозверненні до учасників заходу.
Ще один аудіогід українською мовою у межах проєкту першої леді днями запрацював у старій бібліотеці Трініті-коледжу в Ірландії. Він дасть змогу українським відвідувачам, випускникам, працівникам і студентам ознайомитися з 1200-річною Келлською книгою (The Book of Kells) - цей рукопис вважається найбільшим культурним скарбом Ірландії.

Бібліотека Трініті-коледжу – одна з найкрасивіших у світі. У її Довгій залі (Long Room) зберігається 200 тис. цінних книг.
Посольство України в Ірландії ініціювало відкриття україномовного аудіогіда в бібліотеці в січні 2022 року. Витрати на його створення повністю покрила адміністрація виставки.
Як повідомлялося, проєкт із впровадження українських аудіогідів у провідних пам’ятках світу з 2020 року реалізується під патронатом першої леді Олени Зеленської й наразі налічує 56 аудіоекскурсій у 36 країнах.
Торік україномовний аудіосупровід з’явився в Національному музеї Чехії, Музеї імміграції в Сан-Паулу (Бразилія), палаці Шенбрунн (Австрія), Історико-художньому заповіднику «Гобустан» (Азербайджан), соборі Святого Мартіна (Словаччина), на автобусному туристичному маршруті Hop-on Hop-off в Осло (Норвегія), у Національному музеї «Палац Великих князів Литовських» (Литва), храмі Улувату на Балі (Індонезія), Національному музеї Катару. У 2023 році два україномовні аудіогіди запрацювали у Нідерландах – у музеї Ешера та музеї Абрагама Бредіуса.
Фото: ОП