Президент Володимир Зеленський підписав закон про скасування маркування контрольними марками примірників аудіовізуальних творів, фонограм, відеограм, комп'ютерних програм, баз даних.

Про це повідомляє пресслужба глави держави, передає Укрінформ.
"Президент України Володимир Зеленський підписав Закон «Про внесення змін до деяких законодавчих актів України щодо скасування маркування контрольними марками примірників аудіовізуальних творів, фонограм, відеограм, комп'ютерних програм, баз даних» № 1965-ІХ, який Верховна Рада України ухвалила 15 грудня 2021 року", - йдеться в повідомленні.
Зазначається, що використання контрольних марок як механізму протидії незаконному поширенню примірників аудіовізуальних творів, фонограм, відеограм, комп'ютерних програм, баз даних себе вичерпало та розглядається радше як перешкода діяльності добросовісних виробників і розповсюджувачів цього виду продукції.
Підписаний Президентом документ визнає таким, що втратив чинність, закон «Про розповсюдження примірників аудіовізуальних творів, фонограм, відеограм, комп'ютерних програм, баз даних», який передбачав маркування такої продукції контрольними марками.
За даними ОП, тепер правовласники матимуть змогу обирати новітні, більш сучасні, індивідуальні (ексклюзивні) способи захисту копій, які поширюються на матеріальних носіях.
У зв'язку з цим закон також декриміналізує незаконне виготовлення, підробку, використання або збут незаконно виготовлених, одержаних чи підроблених контрольних марок для маркування упаковок примірників аудіовізуальних творів, фонограм, відеограм, комп'ютерних програм, баз даних чи голографічних захисних елементів шляхом виключення статті 216 з Кримінального кодексу. Крім того, виключено статтю 164-9 з Кодексу про адміністративні правопорушення, яка передбачала відповідальність за розповсюдження відповідних товарів, упаковки яких не марковані контрольними марками.
Закон набуває чинності з 1 січня 2022 року.
Фото: ОП