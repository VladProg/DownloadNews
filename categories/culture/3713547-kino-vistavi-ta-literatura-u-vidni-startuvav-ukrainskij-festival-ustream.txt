У столиці Австрії розпочався український фестиваль Ustream, який передбачає зустрічі з українськими інтелектуалами, показ патріотичного кіно, літературний салон та акторські читання, вистави та презентації книг.

Про це повідомляє власний кореспондент Укрінформу у Відні.
"З моменту заснування фестивалю у 2015 році він був адресований, переважно, для міжнародної аудиторії. У рамках так званої культурної дипломатії ми показували нову ідентичність сучасної європейської нації. Але в цьому році, з огляду на те, що в Австрії, та Відні зокрема, опинилися через війну дуже багато українців, ми вирішили адресувати фестиваль українській публіці. Людям важливо не лише пізнавати австрійську культуру, але й відчувати зв'язок зі своєю культурою та підтримувати емоційний зв'язок з Батьківщиною", - повідомила в коментарі агентству організатор Ustream, голова "Центру українських ініціатив" (Відень) Олександра Саєнко.
За її словами, фестиваль має мультидисциплінарний характер і триватиме два тижні.
Розпочався Ustream дискусією "Мистецтво поза політикою?", яка пройшла 22 травня у ресторані GRND за участю актора і театрального режисера Богдана Бенюка та кінорежисера Зази Буадзе. Під час зустрічі публіці, серед якої також були дипломати з місії країн-учасниць ОБСЄ, було продемонстровано короткометражні фільми-новели проєкту "Культура vs війна" про відомих українських митців, які пішли до війська боронити Україну: історії кінооператора Сергія Михальчука, гурту "Антитіла" та режисера і актора Ахтема Сеітаблаєва.

У вівторок в освітньому центрі FREE PEOPLE Educational Hub пройшов кіновечір, під час якого відбулася австрійська прем’єра титулованої української військової кінодрами "Мати Апостолів", з можливістю поспілкуватися з режисером стрічки Зазою Буадзе та виконавцем головної ролі Богданом Бенюком.

У четвер, 25 травня, у рамках Ustream пройде вечір-зустріч з відомим українським поетом, письменником та співаком Сергієм Жаданом. У рамках заходу відбудеться презентація нових і перевиданих книг автора, а також дискусія на тему "Творчість під час війни".
"Потім буде ще ряд літературних заходів – презентацій книг, літературний салон, вистави дитяча та доросла, літературний перформенс. А наприкінці ми покажемо фільм – відеоверсію нашої опери "Вишиваний. Король України", прем’єра якої відбувалася напередодні війни у Харкові", - зазначила Саєнко.
Як повідомляв Укрінформ, український фільм "Мати апостолів" режисера Зази Буадзе переміг на Cannes World Film Festival у чотирьох номінаціях. Раніше стрічку визнали як "Найкращий фільм" 2nd Paradise Film Festival (Угорщина) та 5th Golden Wheat Awards (Туреччина). Одразу чотири нагороди – "Найкращий фільм", "Найкраща музика", "Найкращі костюми", "Найкращий трейлер" – присудив 4thRome Prisma Film Awards (Італія).
Фільм знятий за реальними подіями, які відбувалися на сході України в 2014-2015 роках, де ще й дотепер продовжуються бойові дії. Це військова драма, у якій перед очима глядача постає повна картина трагедії, яку несе війна.
Фото: UStream Fest / Фейсбук