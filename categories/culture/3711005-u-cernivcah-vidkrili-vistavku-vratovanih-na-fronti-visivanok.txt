У Чернівцях у Музеї вишиванки відкрили на показ виставку "Врятовані" - це вишиті сорочки, рушники і скатерки, які вивіз із розтрощеного російськими військовими села на Харківщині український військовий.

Про це повідомляє кореспондент Укрінформу.






У Чернівцях відкрили виставку врятованих на фронті вишиванок / Фото: Віталій Олійник, Укрінформ

























"Виставка так і називається "Врятовані". Це сорочки й інші вишиті речі, які нам передали ще взимку військові із Харківської області. Їх забрали із однієї з абсолютно зруйнованих сільських шкіл. Ми ці речі описали і частину сьогодні демонструємо в нашому музеї", - розповіла засновниця Дня вишиванки та керівниця Музею вишиванки Леся Воронюк.
За її словами, сьогодні в музеї представили близько 20 експонатів. Але загалом із того зруйнованого села вдалося врятувати понад 50 вишитих речей.
Наразі вона не може назвати ні військового, ні населений пункт, звідки евакуювали це вишиття. Сподівається, що це можна буде зробити згодом.
Після демонстрування у Чернівцях, експозиція вишитих речей із Харківщини "Врятовані" планує гастролювати закордонними містами. За словами Лесі Воронюк, уже є попередня домовленість про презентацію цієї виставки у польському місті Краків.
Детальніше про історію порятунку вишитих сорочок, рушників та скатертин із Харківщини читайте у матеріалі Укрінформу.