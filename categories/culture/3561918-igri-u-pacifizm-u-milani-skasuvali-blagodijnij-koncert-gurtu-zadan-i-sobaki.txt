В італійському Мілані організатори відмовили в проведенні благодійного концерту гурту «Жадан і Собаки», оскільки кошти з нього мали піти на підтримку українських захисників.

Про це повідомив у Фейсбуці письменник, музикант, громадський діяч, волонтер Сергій Жадан, передає Укрінформ.

Він опублікував скрін переписки з організаторами концерту. Ті відмовили у виступі, оскільки гурт, на їхню думку, «збирає гроші на війну», а це в Італії – поза законом, тож на організаторів може чекати відповідальність.
«Чому, власне, ми скасували концерт у Мілані? Тому що частина європейців далі граються в пацифізм та подвійні стандарти й щиро вважають, що захищаючи свої життя й свою країну, українці порушують якісь їхні уявлення про мир і гармонію. А ті, хто намагається підтримати своїх співвітчизників у боротьбі з ґвалтівниками та мародерами, є фашистами та екстремістами. Чесно, кажучи, соромно й противно. Доки українці тримають каркас вільної Європи, європейці ліниво тусять, намагаючись не лізти в політику. Схоже, ХХ століття не всіх навчило відповідальності», - написав Жадан.
«Жадан і Собаки» - український рок-гурт із Харкова, що виник у 2000 році (тоді ще - «Собаки у космосі»). У 2014 році внаслідок тісної співпраці з Сергієм Жаданом гурт отримав нинішню назву. Разом із письменником музиканти записали три альбоми: «Бийся за неї», «Пси» та «Мадонна».
Наприкінці серпня гурт вирушив у благодійний тур Європою. Другого вересня мав відбутися виступ у Мілані.