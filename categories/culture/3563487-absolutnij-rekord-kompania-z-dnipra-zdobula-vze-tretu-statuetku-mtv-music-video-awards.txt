Компанія Cameo FX із Дніпра здобула третю статуетку MTV Music Video Awards.


Як передає Укрінформ, про це повідомляє JetSetter.ua
«Перемогу в номінації «Найкращі візуальні ефекти» приніс кліп до треку Industry Baby для Lil Nas X та Jack Harlow», - йдеться у повідомленні.

Cameo FX, компанія із Дніпра, отримала першість у номінації «Найкращі візуальні ефекти» на цьогорічній премії MTV Music Video Awards. Перемогу компанії та Україні принесли Lil Nas X та Jack Harlow зі своїм хітом Industry Baby, над кліпом якого працювали українські спеціалісти.
Для співзасновника Cameo FX Сергія Машевського це вже третя нагорода MTV VMA за найкращі візуальні ефекти — і це абсолютний рекорд, адже жодна людина чи компанія у світі не отримувала три статуетки в зазначеній категорії. Основний офіс Cameo FX у Дніпрі, який ні на хвилину не зупинив свою роботу з початку повномасштабної війни.
«Наші люди не тільки одні з найталановитіших і найпрацьовитіших у світі, а й, мабуть, найсміливіші», — саме так відгукується про своїх колег Сергій Машевський, співзасновник і CEO Cameo FX. Цього року компанія не лише продовжила роботу, попри воєнний стан, а й об’єднала всю музичну індустрію Лос-Анджелеса проти російської агресії.


З перших днів повномасштабного вторгнення всі американські продакшн-компанії та креативні агентства підтримують Україну не лише на словах, а й збираючи мільйонні донати на підтримку ЗСУ.


«Будь-яка перемога України на світовій арені є знаковою. Ми були, є і будемо українцями! Нацією вільних і креативних людей, для яких свобода та можливість жити у своїй країні коштують понад усе. Слава Україні», — переконана команда.