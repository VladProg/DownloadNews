Понад 2100 пам'яток місцевого значення радянської або російської доби чекають на демонтаж, 250 уже вивели з державного реєстру.

Про це в ефірі телемарафону “Єдині новини” повідомив т. в. о. міністра культури та інформаційної політики Ростислав Карандєєв, передає Укрінформ.
“Крім пам'яток державного значення, є пам'ятки місцевого значення, але вони так само сьогодні заполонили наш публічний простір і теж є символами радянської або російської доби. Їх дуже багато - понад 2100 вже зафіксовані нами, які мають бути демонтовані”, - сказав Карандєєв.
Він зазначив, що рішення щодо цих пам'яток ухвалюється наказами Міністерства культури та інформаційної політики України.
За його словами, вже 250 таких пам'яток було виведено з державного реєстру.
“Це тепер не просто пам’ятки, а майно. Треба демонтувати, знищити або перемістити в те місце, де вони справді мають грати якесь значення, ілюструючи радянський або період перебування України в стані залежності від іншого державного утворення”, - підкреслив Карандєєв.
Як повідомляв Укрінформ, Кабінет Міністрів ухвалив рішення, яке дозволяє демонтувати пам’ятники Пушкіну, Щорсу та іншим російським і радянським діячам.
Фото: МКІП