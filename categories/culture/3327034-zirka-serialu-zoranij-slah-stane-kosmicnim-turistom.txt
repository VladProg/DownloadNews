Компанія Blue Origin назвала ще двох членів екіпажу наступного туристичного польоту у космос на кораблі New Shepherd.

Про це повідомляє Укрінформ із посиланням на допис компанії у Твіттері.
Як зазначається, до екіпажу NS18 приєднаються 90-річний актор Вільям Шетнер, відомий за серіалом "Зоряний шлях" ("Стартрек"), і віцепрезидент відділу місій та польотів Blue Origin Одрі Паверс.
Запуск корабля запланований на 12 жовтня. Пряма трансляція розпочнеться о 16:30 за київським часом.
Раніше стало відомо, що у туристичному польоті візьмуть участь також співзасновник Planet Labs, колишній інженер NASA Кріс Бошвізен та заступник директора Planet Labs з медико-біологічних наук й охорони здоров’я, співзасновник Medidata Глен Де Вріс.
Як передавав Укрінформ, останній (восьмий) політ до космосу ракети New Shepard відбувся 26 серпня. Також це була вісімнадцята космічна місія для компанії Blue Origin. Політ ракети тривав 10 хвилин 15 секунд, а пікова швидкість корабля досягла позначки 3 592 км/год.