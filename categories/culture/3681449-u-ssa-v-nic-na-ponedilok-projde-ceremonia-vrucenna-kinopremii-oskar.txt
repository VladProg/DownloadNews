У Лос-Анджелесі (США) у ніч проти понеділка відбудеться церемонія вручення премії "Оскар" – нагороди Американської академії кінематографічних мистецтв і наук.

Подія, яка традиційно збирає головних зірок світового кіно, відбудеться вже у 95-ий раз, передає кореспондент Укрінформу.
Церемонія вручення "Оскарів" - це завжди грандіозне та яскраве шоу, з інтригами та сюрпризами.
Премію вручатимуть у 23 номінаціях. Найпрестижнішими вважаються, зокрема, нагороди за найкращий фільм, найкращому режисерові, найкращим акторам і актрисам, які зіграли головні та другорядні ролі.
Крім того, Академія відзначає сценаристів, звукорежисерів, операторів, монтажерів, дизайнерів, гримерів, композиторів і багатьох інших фахівців.
Лідером за кількістю номінацій на 95-му "Оскарі" є стрічка "Все завжди й одразу», яка може виграти 11 нагород.
Церемонія офіційно розпочнеться о 17:00 за місцевим часом (о 2 ночі за Києвом) й проходитиме у знаменитому кінотеатрі “Долбі”.
Як повідомлялося, Американська академія кіномистецтва, як і торік, відмовила в онлайн-виступі Президента України на церемонії вручення премії "Оскар".
Міністр закордонних справ Дмитро Кулеба назвав це рішення лицемірством, особливо з огляду на те, що одним із головних претендентів на перемогу в номінації "Найкращий фільм" є антивоєнна стрічка.
Від початку повномасштабної війни рф проти України Президент Володимир Зеленський виступав, серед іншого, на церемоніях вручення "Золотого глобуса", "Греммі" та на відкритті Берлінського кінофестивалю.