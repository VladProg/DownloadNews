Директора-художнього керівника Київського академічного театру драми і комедії на лівому березі Дніпра Стаса Жиркова названо найкращим режисером на 10-му Міжнародному театральному фестивалі COM•MEDIA, який проходив у Литві.

Про це повідомляє кореспондент Укрінформу.
На фестивалі в місті Алітус, який називають культурною столицею Литви, було показано три десятки вистав зі всього світу. Журі фестивалю відзначило Жиркова – за виставу «Тату, ти мене любив?», яку він поставив в театрі «Золоті ворота». Також було відзначено актора цієї вистави Романа Ясіновського, його названо найкращим актором фестивалю.
«Для нас це важлива перемога, бо це інтегрує український театр до Європи. Це дає можливість європейським країнам дізнатися, який він, український театр. Якщо врахувати поїздку Театру на лівому березі до Берліна та нашу спільну театральну лабораторію з Мюнхеном, виходить, що ми, разом із театром «Золоті Ворота», найбільше з українських театрів працюємо над цим. Точніше так – ми вже стали частиною європейського театрального процесу», – прокоментував свою відзнаку Жирков.
За місяць це вже друга перемога Жиркова в Литві – нещодавно вистава «Маріте», яку він поставив минулого року в Alytaus Teatras, стала переможницею на XII Фестивалі професійного театру Далі Тамулевічюте одразу в трьох номінаціях: найкраща вистава (режисер Стас Жирков), найкраща сценографія (художник Артурас Шимоніс), найкращий текст (Альвідас Шляпікас «Моє ім'я Маріте»).