Церемонія коронації, в якій наразі беруть участь король Сполученого Королівства Чарльз ІІІ і його дружина, королева-консорт Камілла, є у певному сенсі укладенням контракту монарха з народом Великої Британії і публічною обіцянкою стояти на варті законів .

Таке пояснення вікової традиції дала британська журналістка і письменниця Каріна Кокрелл-Фере в інтерв’ю Ukrlife.TV, передає Укрінформ.
«Коронація – це укладення королем Великої Британії контракту з народом. Він обіцяє нам, що зробить усе, щоб стояти на варті законів Великої Британії і Англіканської церкви», - сказала Кокрелл-Фере.
Вона привернула увагу до, за її словами, цікавого британського парадокса – країна, яка відкрила світові парламентську демократію, зберегла такий найбільш недемократичний вид правління, як монархію. «І не просто зберегла – він діє», - акцентувала письменниця.
У цьому контексті вона нагадала, що у Великій Британії немає такого документа, як конституція, а є конституційні прецедентні акти.
«Без монарха всі урядові акти нелегітимні, тобто це у певному сенсі найвищий нотаріус, який має надати всьому юридичної легітимності», - зазначила Кокрелл-Фере.
Як приклад вона навела щорічну церемонію відкриття парламенту у Сполученому Королівстві.
«Це не лише гарне шоу із золотою каретою, а й підкреслення його легітимності: я (король, - ред.) визнаю цей парламент і країна його визнає», - пояснила британська письменниця.
Як відомо, Сполучене Королівство — унітарна держава та конституційна монархія з парламентською системою управління. У формі єдиного документа у Великій Британії конституції не існує. Конституційне значення мають традиції, законодавчі акти парламенту та судові прецеденти.