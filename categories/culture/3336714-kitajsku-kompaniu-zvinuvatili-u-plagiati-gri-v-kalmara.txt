Онлайн-користувачі звинуватили китайську стрімінгову платформу Youku у плагіаті популярного південнокорейського серіалу «Гра в кальмара», який б’є рекорди на Netflix у всьому світі.

Як передає Укрінформ, про це повідомляє NME.
Під час інвестиційного ярмарку Youku використала плакат свого нового шоу, який дуже нагадує іконографію, включаючи символи рожевого кола та трикутники, що були використані у південнокорейському хіті Netflix.

Сама назва шоу «Перемога кальмара» дуже схожа на назву популярного мінісеріалу «Гра в кальмара».
Зазначається, що після критики компанія вибачилася, заявила, що змінить назву шоу на «Перемога в грі» та дизайн плакату.
«Гра в кальмара» — південнокорейський вебсеріал у жанрі виживання, пригодницького бойовика, трилера і драми. Він складається з дев'яти епізодів, розповідає про групу людей, яким потрібні гроші. Вони приймають дивне запрошення взяти участь у дитячих іграх. На переможця чекає привабливий приз, але ставки тут смертельні.
Як повідомляв Укрінформ, популярний південнокорейський серіал “Гра в кальмара” після свого запуску 17 вересня на Netflix встановив кілька рекордів на стримінговій платформі.