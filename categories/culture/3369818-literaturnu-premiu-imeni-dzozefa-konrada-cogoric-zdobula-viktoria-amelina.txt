Лауреатом літературної премії імені Джозефа Конрада-Коженьовського 2021 року стала письменниця Вікторія Амеліна.

Як повідомляє кореспондент Укрінформу, переможницю обрано з-поміж трьох фіналістів, попередньо оголошених Польським інститутом у Києві. Всі вони — Вікторія Амеліна, Катерина Бабкіна і Павло Коробчук - отримали дипломи фіналістів.
“Мені здається, що цій людині особливо важливо сьогодні отримати цю премію. І я впевнена в тому, що саме ця премія саме сьогодні дасть їй відповіді на дуже глибокі власні запитання до себе. Це Вікторія Амеліна”, - сказала, оголошуючи лауреата, головний редактор і співзасновниця «Видавництва Старого Лева» письменниця Мар’яна Савка.
Своєю чергою Амеліна подякувала Польському інституту у Києві і його директорові Роберту Чижевському, а також членам журі. “Хочу сказати, як я захоплююся Катериною Бабкіною і Павлом Коробчуком”, - додала вона.
Амеліна повідомила, що в межах програми SolidarityWords є амбасадором одного з політв’язнів Кремля - Османа Аріфмеметова, який має двох дітей, і частину грошової винагороди передасть сім’ям українських політв’язнів, зокрема дружині Аріфмеметова.
На здобуття премії імені Джозефа Конрада письменницю цьогоріч номінував портал Читомо. “Проза Вікторії Амеліної – чудовий приклад субтельної аналітики індивідуальних та національних травм. Авторка одна з небагатьох у сучасному літературному процесі, хто змальовує вплив колективних катаклізмів на свідомість сучасників й очевидців”, - зазначалося в аплікаційній формі.
Вікторія Амеліна народилася у Львові. Здобула вищу освіту у сфері IT (НУ «Львівська політехніка») і десять років працювала програмістом та менеджером у міжнародних компаніях, але з дитинства мріяла бути письменницею. Нині вона завершила кар’єру в IT і присвятила себе сфері літератури.
Амеліна є автором романів «Синдром листопаду, або Homo Compatiens» (2014), «Дім для дома» (2017), який був відзначений багатьма преміями, зокрема Премією міста літератури ЮНЕСКО, Європейською літературною премією. У творчому доробку також має книжки для дітей.
Вікторія Амеліна – засновниця Нью-Йоркського літературного фестивалю у прифронтовому смт Нью-Йорк на Донеччині.
Фото Фейсбук