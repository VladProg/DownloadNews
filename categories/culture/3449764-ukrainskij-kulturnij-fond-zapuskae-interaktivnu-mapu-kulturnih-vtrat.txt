Український культурний фонд запускає інтерактивну «Мапу культурних втрат», що відображає масштаб руйнації пам’яток внаслідок російського вторгнення.

Як передає Укрінформ, про це повідомляється на сайті фонду.
«За попередніми підрахунками, понад 150 різних пам’яток та об’єктів культури були частково пошкоджені або повністю знищені внаслідок повномасштабного військового вторгнення росії на територію вільної України. Для наочної демонстрації масштабів руйнації Український культурний фонд запускає інтерактивну «Мапу культурних втрат». Візуалізація таких воєнних злочинів також спростовує заяви російського керівництва, що армія рф начебто завдає точкових ударів виключно по об’єктах військової інфраструктури», - ідеться в повідомленні.
До наповнення мапи може долучитися кожен. Свідки знищення культурної спадщини під час збройної агресії російської федерації проти можуть надсилати фото або відео докази до Міністерства культури та інформаційної політики через ресурс. Після підтвердження інформації дані будуть відображені на інтерактивній мапі.
"Маємо надію, що ця карта стане вагомим аргументом під час дискусій з партнерами про виключення рф з лав різних міжнародних культурних організацій чи об’єднань", - сказав виконавчий директор УКФ Владислав Берковський.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Російські війська обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.