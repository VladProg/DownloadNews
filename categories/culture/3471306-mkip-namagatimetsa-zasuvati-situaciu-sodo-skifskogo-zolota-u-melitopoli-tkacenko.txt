Міністерство культури та інформаційної політики спробує дізнатися, що насправді відбувалося із колекцією скіфського золота, яка перебувала у Мелітополі.

Про це міністр культури та інформаційної політики Олександр Ткаченко повідомив у коментарі Укрінформу.
“За інформацією від голови ВЦА, я так розумію, що він розуміє, де воно... Це питання не тільки до нього (що насправді сталося зі скіфським золотом у Мелітополі — ред.), оскільки і до нас, певною мірою. Але ми спробуємо дізнатися, що ж насправді відбувалося. Але, наскільки я розумію, (за наявною інформацією - ред.) у ВЦА, з ним має бути все окей”, - сказав Ткаченко.
Як повідомлялося, 29 квітня міський голова Мелітополя Іван Федоров заявив, що російські загарбники викрали у тимчасово захопленому Мелітополі колекцію скіфського золота.
Раніше у проросійських пабліках з’явилося відео про те, як загарбники нібито знайшли схованку з золотою колекцією, яка була захована українською владою.
Зі свого боку голова Запорізької ОВА Олександр Старух повідомляв, що у березні найцінніші колекції, які становили собою історико-культурну цінність, були вивезені в інші регіони України. Йшлося, ймовірно, про експонати Запорізького краєзнавчого музею та Запорізького художнього музею.