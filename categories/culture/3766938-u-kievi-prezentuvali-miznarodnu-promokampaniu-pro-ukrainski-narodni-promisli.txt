Відбулася презентація міжнародної промокампанії «Етніка. Українські народні художні промисли», що має на меті популяризацію традицій писанкарства, решетилівської вишивки, косівської кераміки та гутництва у світі.

Про це повідомляє кореспондент Укрінформу.
«Я хочу подякувати українцям, які бережуть наші традиції. Раніше промисли були частиною економіки людей, які жили на території України багато років тому. Зараз перед викликом глобалізації ми не завжди можемо виграти. Але я пропоную кинути виклик глобалізації. Ми ж використовуємо сьогодні для оздоблення грецький орнамент - меандр - і сприймаємо його, як нормальний елемент декору, що може бути в наших оселях. Подібні речі взяли участь у глобалізаційних процесах і вибороли своє місце. То б чому наші практики, зокрема українську вишивку чи писанки, не запропонувати світові як складову, яка б урізноманітнила культурне життя? Це потрібно робити», - зазначив тимчасовий виконувач обов'язків міністра культури та інформаційної політики Ростислав Карандєєв.






Презентація міжнародної промокампанії «Етніка. Українські народні художні промисли» // Фото: Світлана Ткачук, Укрінформ




















































У межах заходу показали чотири промовідео, зняті кіностудією Film. UA, у яких презентовані народні промисли - писанкарство, решетилівська вишивка, косівська кераміка та гутництво (скловаріння). У роликах показано процес створення виробів у межах промислів, а також їх ужиток у сучасних умовах.




Експертка проєкту SURGe Уляна Хром'як повідомила, що метою проєкту є посилення міжнародного іміджу України як незалежної держави зі стародавніми традиціями, які є невіддільною складовою європейської та світової культурної спадщини. Також проєкт прагне згуртувати громадян всередині країни навколо надбання.
«Важливо, аби світ сприймав Україну не лише крізь призму боротьби за свободу і незалежність, а й через призму багатої автентичної культурної спадщини», - підкреслила вона.
Організатори нагадали, що решетилівська вишивка «білим по білому» та писанкарство подані на розгляд для внесення до Репрезентативного списку ЮНЕСКО нематеріальної спадщини людства. Косівська кераміка перебуває в списку ЮНЕСКО із 2019 року. Водночас гутництво, чиї технології живуть протягом 1000 років в Україні, потребує зараз особливої уваги. Експерти переконані, що українські художні скляні вироби не поступаються «муранському склу» з Італії, але поки не надто популярні у світі.
«Для Міністерства культури та інформаційної політики тема народних промислів безперечно є однією з ключових тем, з якими ми працюємо. Це - про ідентичність, це про наш культурний код. І особливо під час повномасштабного вторгнення як ніколи ми маємо дбати про ці питання», - підкреслив заступник глави МКІП Тарас Шевченко.
Відео розповсюджуватимуть за підтримки українських посольств та через Світовий конгрес українців. Ролики доступні для публікації для всіх охочих.
Експертка проєкту SURGe Леся Воронюк додала, що команда підготувала серію листівок, аби показати якомога більшу кількість майстрів, «щоб кожен, взявши в руки листівку, міг детальніше розгледіти, наскільки складними є орнаменти та розпис і наскільки талановитими є українські майстри».
Інформаційну кампанію створено за підтримки МКІП, Українського центру культурних досліджень, проєкту «Супровід урядових реформ в Україні» (SURGe), що фінансується урядом Канади, Film. UA.
Як повідомляв Укрінформ, від 25 травня Міністерство культури та інформаційної політики разом із майстрами та PR-експертами розробляє план заходів промоції народних художніх промислів (НХП) в Україні та за кордоном.