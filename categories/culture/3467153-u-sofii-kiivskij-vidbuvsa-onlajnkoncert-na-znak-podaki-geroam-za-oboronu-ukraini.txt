У Софійському соборі 25 квітня відбувся онлайн-концерт "Waiting for the Light" з нагоди Великодня та на знак подяки героям за оборону України.

Як передає Укрінформ, про це повідомляє пресслужба Міністерства культури та інформаційної політики.
«Великдень - найважливіше свято для всіх християн, незалежно від дати святкування. Воно символізує перемогу світла над темрявою, добра над злом, життя над смертю. Сьогодні воно символізує нашу перемогу над російськими окупантами», - підкреслили у МКІП.

Зазначається, що твори Йоганна Себастьяна Баха, композиторів його епохи, а також сучасних українських авторів прозвучали в особливому для всіх українців місці, адже храм Святої Софії називають «центром українського духу».
Захід відбувся за підтримки Міністерства культури та інформаційної політики.
Як повідомляв Укрінформ, Міністерство культури та інформаційної політики, Державне агентство з питань мистецтв і мистецької освіти разом із блокчейн-компанією Everstake оголосили 25 квітня про спільну благодійну ініціативу «Save Ukrainian Culture».
Мета ініціативи - збір коштів на збереження культурної спадщини України в умовах загарбницького вторгнення росії.
Міністерство культури та інформаційної політики станом на 23 квітня зафіксувало 242 епізоди воєнних злочинів російських загарбників проти культурної спадщини України. До переліку пошкоджень об’єктів культурної спадщини постійно додаються нові епізоди.