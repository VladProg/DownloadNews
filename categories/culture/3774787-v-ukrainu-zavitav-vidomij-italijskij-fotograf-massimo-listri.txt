У Києві відбулася зустріч т.в.о. міністра культури та інформаційної політики Ростислава Карандєєва з відомим італійським фотографом Массімо Лістрі.

Про це повідомила пресслужба Міністерства культури та інформаційної політики, передає Укрінформ.
“Сьогодні, 16 жовтня, відбулася зустріч т.в.о. міністра культури та інформаційної політики України Ростислава Карандєєва з італійським фотографом Массімо Лістрі”, - йдеться в повідомленні.

Карандєєв висловив подяку італійській команді бізнесменів, митців, менеджерів культурних інституцій та політикам, які потужно допомагають Україні з перших днів війни. Зокрема, вони взяли активну участь у фіксації зруйнованих об’єктів культурної спадщини в Одесі та в їх відновленні.
“Візити іноземних гостей до України є надзвичайно важливими. Це особливо цінно, коли серед них є митці, адже вони несуть на свою батьківщину не лише офіційну інформацію про країну, а й свої емоції. Ми сподіваємося, що інформація, яку іноземні партнери здобудуть через ваші фотографії, допоможе нам відновити зруйновану спадщину України”, – підкреслив т.в о. міністра.

Він зауважив, що Україна має безліч об’єктів культурної спадщини, і багато з них зазнали пошкоджень. Тож варто розглядати аспект не лише відновлення чи реставрації, а й надати цим об’єктам туристичної привабливості.
“Тому для нас важливий досвід італійських музеїв та культурних центрів, щоб після закінчення війни іноземці асоціювали Україну не лише як державу, що пережила війну, а й як країну, багату своєю культурою. Фотозйомки можуть бути чудовим способом почати цю подорож у світ культурної України”, – сказав Карандєєв.
Своєю чергою Лістрі відзначив, що після візиту до столиці України підготує статтю про культурний обмін між Флоренцією та Києвом.
"Митець завжди фотографує інтер’єр, що дозволяє передати дух та культурну спадщину через свої унікальні знімки. Тому організація виставок по всьому світу дасть можливість показати цю унікальність через об’єктив фотокамери", - підкреслили у МКІП.
Як повідомляв Укрінформ, в Единбурзькому музеї відкрилася виставка "Київ – незламне серце Європи", що ілюструє вплив війни на повсякденне життя людей в Україні.
Фото: mcip.gov.ua