У Данії віднині працюватиме другий аудіогід українською мовою - на автобусних і човникових екскурсіях, а загалом це буде вже 59 український аудіогід у музеях і визначних пам'ятках світу.


Як передає Укрінформ, про це повідомила перша леді Олена Зеленська у Телеграмі.
"Ми дякуємо Данії за прихисток для 35 тисяч наших співвітчизників і за таку відкритість до української мови. Сьогодні запускаємо в Данії вже другий україномовний аудіогід на автобусних і човникових екскурсіях по Копенгагену Hop On Hop Off. Екскурсію українською мовою можна прослухати в Музеї національної історії в замку Фредеріксборг", - розповіла Зеленська.


Вона зазначила, що це вже 59-й україномовний аудіогід в музеях та визначних пам’ятках 38 країн світу.
"Кожен такий крок об’єднує українців, які через війну опинилися далеко від дому, і наших друзів по всьому світу. «Знайти спільну мову», – зазвичай кажемо ми, коли шукаємо діалогу. В діалозі зі світом Україна її вже знайшла. Це мова культури, історії. Мова розвитку і майбутнього", - наголосила перша леді.

За її словами, запуск аудіогіду у Копенгагені вдалося здійснити завдяки плідній співпраці МЗС України з Посольством України в Королівстві Данія.

Як повідомлялося, проєкт із впровадження українських аудіогідів у провідних пам’ятках світу з 2020 року реалізується під патронатом першої леді Олени Зеленської.
Торік україномовний аудіосупровід з’явився в Національному музеї Чехії, Музеї імміграції в Сан-Паулу (Бразилія), палаці Шенбрунн (Австрія), Історико-художньому заповіднику «Гобустан» (Азербайджан), соборі Святого Мартіна (Словаччина), на автобусному туристичному маршруті Hop-on Hop-off в Осло (Норвегія), у Національному музеї «Палац Великих князів Литовських» (Литва), храмі Улувату на Балі (Індонезія), Національному музеї Катару. У 2023 році два україномовні аудіогіди запрацювали у Нідерландах – у музеї Ешера та музеї Абрагама Бредіуса.
Крім цього, у 2023 році у місті Корча в Албанії відкрито "Українську книжкову поличку" та запущено україномовний аудіогід у Музеї середньовічного мистецтва, ще один аудіогід запрацював у бібліотеці Трініті-коледжу в Ірландії.
Фото: Telegram/Олена Зеленська