У Запоріжжі на 75-му році життя помер відомий поет Григорій Лютий.

Про це в Фейсбуці повідомила голова Запорізької обласної організації Національної спілки письменників України Ольга Стадніченко, передає Укрінформ.

"З глибоким сумом Запорізька письменницька організація НСПУ повідомляє, що 9 квітня 2023 року пішов у Засвіти Григорій Іванович Лютий - голова Запорізької письменницької організації упродовж 1998-2016 рр., автор багатьох збірок лірики, зокрема роману-пісні «Мама-Марія», автор віршів понад 50 пісень, циклу «Гуляє Гуляйполе». Його внесок у розвиток сучасної української поезії неоціненний. У його характері вирував дух нескореного махновського Гуляйполя… Життя поета втілюється у його віршах. Поки житимуть вірші і пісні Григорія Лютого, доти він буде з нами… Світла пам'ять про Григорія Лютого житиме вічно…", - написала вона.
Він народився 7 лютого 1949 року в Гуляйполі. На його вірші написано понад сотню пісень. З 2001 року він був редактором журналу "Хортиця".