Робота української художниці Zinaida «Без Жінок» буде представлена на 59-ій Венеційської Бієнале.

Про це повідомляє Укрінформ.
«Сьогодні оголошено про відбір до Паралельної програми Венеційської бієнале Collateral Events. Моя робота «Без Жінок» (відеоінсталяція) буде представлена на 59-й Венеційській Бієнале. Тема роботи торкається таїнства світогляду, яке народжуються на моїй землі», - розповіла Укрінформу художниця та засновниця волонтерської ініціативи ArtRehub ZINAIDA (Зінаїда Кубар).

За її словами, попри те, що робота називається «Без жінок», це якраз робота про жінку, оскільки створена на цікавому дослідженні: як чоловіки, котрі випасають корів та овець на полонині, по 4 місяці живуть там абсолютно без жінок, а жінки у цей час залишаються і живуть без своїх чоловіків та роблять всю роботу по господарству.

«Мені хотілось показати не так важливість, як саму сутність існування жіночої енергії в побуті тих чоловіків. В усьому, що вони роблять у звичному житті, є енергія, яку вони витрачають на взаємини з жінками, на спільне життя – вона акумулюється, сублімується, і виражена майже у всіх їхніх діях, коли жінок поряд немає.
Це настільки красиво і чисто, що інколи, коли десь бачиш, як чоловіки розмовляють з жінкою, хочеться закрити вуха і згадати оцю відеороботу, згадати образ того чоловіка з полонини, який співіснує з жіночою енергією на духовному рівні», - пояснила художниця, яка працює з суміжними медіумами сучасного мистецтва.
«Мені здається, що «Без жінок» – це надзвичайно важлива робота не лише для мене, а й взагалі для всіх: і чоловіків, і жінок – для духовного збагачення та глибшого розуміння одне одного» - переконана Zinaida.
Текст інтерв’ю з художницею можна прочитати за посиланням, а тут відео.