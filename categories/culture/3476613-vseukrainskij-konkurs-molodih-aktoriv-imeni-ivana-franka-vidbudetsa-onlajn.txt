Всеукраїнський конкурс молодих акторів імені Івана Франка, який цього року відбудеться вже 17-те, пройде онлайн, повідомили Укрінформу в Національній спілці театральних діячів, яка є організатором конкурсу.


«Коли говорять гармати, музи не можуть мовчати, тому цьогоріч вирішено не переносити конкурс, але провести його у форматі онлайн», – зазначили в спілці.

Обов’язковою умовою цьогорічного конкурсу є програма на основі текстів, написаних після 24 лютого 2022 року. Тобто тих, які є рефлексією на російську агресію та нинішні події в Україні (у попередні роки учасники обирали прозу і вірші як сучасних українських авторів, так і класиків).


Роботу конкурсантів оцінюватиме професійне журі, до складу якого цьогоріч увійшли провідні митці з різних куточків України: головна режисерка Харківського театру ляльок ім. Віктора Афанасьєва Оксана Дмітрієва; генеральний директор – художній керівник Херсонського театру ім. Миколи Куліша, народний артист України Олександр Книга; директор – художній керівник Чернігівського музично-драматичного театру ім. Т. Шевченка, заслужений артист України Андрій Бакіров; заслужена артистка Галина Кобзар-Слободюк
(Одеський музично-драматичний театр ім. Василя Василька); народна артистка Олена Хохлаткіна (Київський національний театр ім. Івана Франка) та заслужений артист Олег Стефан (Київський театр драми і комедії на лівому березі Дніпра).

«Ворог прийшов на нашу землю не заради землі, московити зі своєю ладу дати не можуть. Він прийшов знищити все українське і насадити своє: крадене, рабське, потворно викривлене і нам чуже. Знищити українське – це знищити наше слово, нашу пісню, нашу свободу і спосіб нашого життя і мислення. На лінії вогню зараз іде бій за те, щоб Україна-ненька жила, а її слово і пісня продовжували потужно, як ніколи до цього, звучати на весь світ. Це і є головна місія цього конкурсу. Від всіх мистецтв і від цього конкурсу зокрема у цей доленосний час не чекаю шедеврів, але щирості, чесності, глибокої віри і, на противагу нашим ворогам, людяності. Моє особливе захоплення викликає нині поезія, що прокинулась серед простих людей: воїнів, студентів, людей різних професій, бабусь і дідусів, які можливо і не вважають себе поетами, але високим словом доводять, якою потужною і великою є наша нація», – розповів член журі, актор Стефан.

«Роль мистецтва в складні для суспільства часи виростає в геометричній прогресії. Адже слово набуває вибухової сили. Ми спостерігаємо сьогодні, як миттєво народжуються пісні, підхоплюються масою людей стають легендами, життєвими ліками, антидепресантами в складних обставинах, спровокованих війною. Терапевтична, патріотична і життєдайна функція мистецтва посилюється, і її важко недооцінити. Місія конкурсу, на мій погляд, – це пошук молодих талановитих митців, і привернення ще більшої уваги суспільства до творчості Івана Франка та української літератури загалом. Я ще не встиг з’ясувати, хто написав текст пісні про Байрактар, але навіть коли мене заарештували і везли з дому, в машині грало наше українське радіо і, російські військові жваво реагували на цю пісню. Слово стало зброєю і вразило ворога. Тож чекаю від конкурсу відкриттів. Нових емоцій, театральних одкровень і нових поетичних форматів», – зазначив член журі Книга.

Ще одна представниця журі конкурсу, народна артистка України Хохлаткіна сказала: «Я горда, пишаюсь українцями. Коли гримлять гармати, наші музи теж не мовчать! Слово, поезія, театральне мистецтво – це наша зброя, яка надихає тих, хто тримає справжню збою. Проголошує, що наша нація незламна і вільна. Митці пишуть нашу історію разом з армією. Весь світ бачить, чує, читає, розуміє і захоплюється силою духу українського народу, міццю наших ЗСУ. Тож поки ми живі, будемо творити і прославляти своєю творчістю свій нескорений народ».
Крім того, що до конкурсу беруться поезії, написані після 24 лютого 2022 року, решта умов залишаються без змін. До конкурсу допускаються професійні актори театрів та концертних організацій (до 35 років) та студенти вищих навчальних закладів культури та мистецтв (від 15 років).
Перші братимуть участь у категорії «Професіонали», другі – «Юніори».

До 15 травня вони мають надіслати на електронну адресу НСТДУ анкету-заявку і відеозапис свого виконання прозового чи віршованого твору українською мовою (інструкція-підказка щодо запису відео є на сайті Спілки). Відеозаписи будуть розміщуватися у загальному доступі на сторінках НСТДУ у Фейсбуці та Ютубі.
Переможців у кожній категорії оголосять 5 червня. А також традиційно на сторінці НСТДУ у Фейсбуці буде проведено ще глядацьке голосування.