Міністерство культури та інформаційної політики разом із Держмистецтвом та МЗС активно комунікуватимуть увесь наступний 2022 рік 100-річчя першого виконання всесвітньо відомої української колядки "Щедрик", яка є наочним прикладом ваги культури для промоції України у світі.

Як передає Укрінформ, про це повідомив міністр культури та інформаційної політики Олександр Ткаченко у Фейсбуці.
"2021 рік відзначає 105-річчя з першого хорового виконання «Щедрика» Леонтовича в Києві. А у жовтні 2022 року виповнюється 100 років з моменту, як твір прозвучав вперше у Карнеґі-Хол у виконанні капели під керівництвом Олександра Кошиця. Це була дієва культурна дипломатія молодої української держави. Адже англомовна версія колядки, «Carol of the Bells», стала символом Різдва для всього світу. Цю дату Міністерство культури та інформаційної політики разом з Державним агентством України з питань мистецтв та мистецької освіти та Міністерством закордонних справ активно комунікуватиме весь наступний рік", - написав Ткаченко.

Міністр відзначив, що наш «Щедрик» - наочний приклад ваги культури для промоції України у світі. "М’яка сила, яка зачаровує та зігріває музикою", - зауважив Ткаченко. За його словами, «Щедрик» завдяки Миколі Леонтовичу вже багато років відповідає за святковий передноворічний настрій в усьому світі.
Як повідомлялось, напередодні Дня святого Миколая, 18 грудня, на Софійській площі в Києві запалили головну ялинку країни.
Учора на Михайлівській площі хори, оркестри та відомі українські виконавці зіграли «Щедрика» у різних варіаціях.