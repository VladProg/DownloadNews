Майже 140 чоловіків, схожих на Ернеста Гемінґвея, зібралися на архіпелазі Флорида-Кіс в будинку письменника, щоб взяти участь у конкурсі двійників.

Як передає Укрінформ, про це повідомляє Associated Press.
«Конкурс схожих на Гемінґвея» є основною особливістю фестивалю «Дні Гемінґвея», на якому вшановують літературний талант і авантюрне життя письменника.
Під час перебування на острові Кі-Вест американський автор написав свої класичні твори, зокрема «По кому подзвін» та «Мати і не мати».
Конкурс двійників письменника проходитиме впродовж трьох ночей у барі Sloppy Joe`s, в якому Гемінґвей часто проводив час із місцевими та літературними друзями.
Під час змагань з подібності, учасники по черзі виступають і дефілюють сценою бару. Переможця конкурсу буде визначено у суботу за результатами оцінок журі та попередніх переможців.


21 липня цього року відзначають 124-ту річницю з дня народження автора. Фестиваль «Дні Гемінґвея» триватиме до неділі, включно із вуличним ярмарком і турніром «Кі-Вест-Марлін», який нагадує про пристрасть автора до риболовлі на архіпелазі.
Як повідомляв Укрінформ, 3-10 вересня у Варшаві відбудуться Дні української музики.
Фото: Andy Newman/Florida Keys News Bureau