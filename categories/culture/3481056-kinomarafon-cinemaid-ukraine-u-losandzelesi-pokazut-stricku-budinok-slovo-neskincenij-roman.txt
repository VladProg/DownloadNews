В межах CinemAid Ukraine Charity Film Marathon у Лос-Анджелесі покажуть стрічку Тараса Томенка "Будинок "Слово". Нескінчений роман". Це вже 16-те місто світу, що долучається до кіномарафону CinemAid Ukraine.

Як передає Укрінформ, про це повідомляє пресслужба Держкіно.
«15 травня в Лос-Анджелесі, в Ukrainian Culture Center, відбудуться кінопокази благодійного марафону CinemAid Ukraine Charity Film Marathon на підтримку України. Глядачі побачать художній фільм "Будинок "Слово". Нескінчений роман" режисера Тараса Томенка та короткометражні стрічки "Дякую" Максима Люкова і "На своїй землі" Олександра Кирієнка», - ідеться в повідомленні.
Зазначається, що це буде перший публічний показ фільму Тараса Томенка у США. Раніше стрічку було представлено лише в межах спеціального показу в кіноклубі Колумбійського університету.
«У жанрі художнього оповідання режисер Тарас Томенко оживляє трагічну історію багатоквартирного будинку "Слово" в українському місті Харкові. Дім "Слово" став символом українського культурного відродження, також відомого як Розстріляне Відродження… Фільм вражаюче поетичний і водночас неприємно реалістичний. Його монохромна кінографія "sfumato" робить кожну сцену атмосферною та незабутньою», - коментує кінознавець та засновник Українського кіноклубу Колумбійського університету Юрій Шевчук.
Фільми демонструватимуться українською мовою з англійськими субтитрами. Придбати квитки можна перед показом або завчасно за посиланням.
Захід відбудеться за підтримки Ukrainian Culture Center та анімаційної студії Ladybug. Співорганізатором із української сторони є Асоціація "Дивись українське!", координатор проєкту в Лос-Анджелесі – Наталія Гриценко.
Як повідомляв Укрінформ, 28 квітня у Кенії, в місті Найробі, відбулись кінопокази Всесвітнього благодійного кіномарафону CinemAid Ukraine Charity Film Marathon. Всесвітній CinemAid Ukraine Charity Film Marathon розпочався 31 березня у столиці Туреччини Анкарі
CinemAid Ukraine Charity Film Marathon – серія показів українського кіно за кордоном на підтримку України. Благодійний кіномарафон ініційований Державним агентством України з питань кіно спільно з Українською кіноакадемією, Асоціацією "Дивись українське!", Українською Кіноасоціацією, ГО "УкрКіноФест", ГО "Спілка підприємців теле та кіноіндустрії", ГО "Нарешті", КП "Київкінофільм", БО БФ "Двері", ГО "Центр розвитку креативних індустрій".