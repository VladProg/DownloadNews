В українських кінотеатрах 9 грудня вийде стрічка «Хід короля» за мотивами світового бестселера Стефана Цвейга.

Як передає Укрінформ, про це повідомляє компанія “Артхаус Трафік”.
Як зазначається, «Хід короля» – це історія протистояння людини й системи, яка поєднує в собі історичну драму з психологічним трилером. Фільм знято за мотивами останнього й найвідомішого твору знаменитого австрійського письменника Стефана Цвейга «Шахова новела».
“Весна, 1938 рік. Йозеф намагається покинути окуповану нацистами Австрію, але потрапляє під арешт. Зачинений в одиночній камері, він зовсім втрачає зв’язок зі світом. Та одного разу йому вдається вкрасти в тюремників книгу про шахи. Гра стає для нього спасінням”, - йдеться про сюжет картини.
Повідомляється, що місце в режисерському кріслі посів Філіп Штьольцль – режисер кліпів Rammstein, Мадонни, Міка Джаґґера та The Rasmus, а також багатьох оперних постановок. У Німеччині він вважається майстром глядацького кіно. Серед його робіт – біографічна драма «Ґете!», в якій німецький класик постав не сивим старцем, а юним красенем, та «Лікар. Учень Авіценни» про пригоди середньовічних лікарів.
Акторський склад фільму охоплює німецьких знаменитостей нашого часу. Головну роль виконав Олівер Мазуччі, зірка Netflix-серіалу «Пітьма» та фільмів «Робота без авторства» і «Як Гітлер вкрав рожевого кролика». У ролі головного антагоніста Альбрехт Шух – подвійний призер минулорічної Німецької кіноакадемії (за головну роль у «Берлін Александерплац» та другорядну в «Руйнівниці системи»). Також у ролях володарка «Срібного ведмедя» Берлінале Бірґіт Мініхмайр («Парфюмер: Історія одного вбивці», «Три дні з Ромі Шнайдер») і Самуель Фінці («Спокусник»).
В “Артхаус Трафік" також нагадали, що у себе на батьківщині «Хід короля» вже встиг стати хітом. Зокрема, в колекції нагород фільму – призи Баварської кінопремії за Найкращу акторську гру (Олівер Мазуччі) та Найкращий продакшн. Фільм здобув сім номінацій на Німецьку кінопремію та став лауреатом у категорії «Найкращий дизайн костюмів».
Українська прем’єра фільму відбулася в межах фестивалю «Нове німецьке кіно».