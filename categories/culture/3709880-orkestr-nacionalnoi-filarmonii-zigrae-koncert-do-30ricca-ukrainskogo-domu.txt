Концерт «Другий дім», присвячений спільній історії Національної філармонії України та Національного центру «Український дім», відбудеться 18 травня з нагоди 30-річчя центру.

Про це йдеться пресрелізі Національної філармонії, переданому Укрінформу.
«Сім років Український дім був другим домом Національної філармонії. Поки тривав капітальний ремонт Колонної зали імені Лисенка у 1990-97 роках, Український дім став другим домом для філармонії. Більше того, перший філармонійний сезон незалежної України відкривався саме тут – в Українському домі. Тут працював Київський камерний оркестр. Тут було створено симфонічний оркестр Національної філармонії. Тут відбувалися премʼєрні виконання творів українських композиторів», - зазначається в повідомленні.
Під час концерту «Другий дім» прозвучать твори Бориса Лятошинського - сюїта на українські народні теми, Валентина Сильвестрова – «Тиха музика» для струнних, Святослава Луньова «Три стихири» для струнних a cappella та Максима Шалигіна – Satarsa для струнного оркестру.

Організатори зазначають, що програму складено так, щоб показати традицію і спадкоємність української композиторської школи. Зокрема, Лятошинський – «батько нової української музики» - був учителем Валентина Сильвестрова. Своєю чергою музика Валентина Сильвестрова вплинула на творчість Святослава Луньова і Максима Шалигіна.
Концерт відбудеться 18 травня о 19 годині в НЦ «Український дім». За диригентським пультом стоятиме Міхеїл Менабде, який є учнем легендарного легендарного українського диригента Романа Кофмана.
«На початку 2000-х Менабде спеціально приїхав із Тбілісі до Києва, щоби навчатися диригентської майстерності саме у класі видатного українського маестро у столичній консерваторії. Із Києвом Менабде пов’язують десять яскравих років життя, десятки друзів і десятки концертів», - зазначили у філармонії.

Як повідомляв Укрінформ, у Київській опері (Київський муніципальний академічний театр опери і балету для дітей та юнацтва) 17-19 травня відбудуться концерти гурту Aviator та співаків Віктора Павліка й Марії Бурмаки.