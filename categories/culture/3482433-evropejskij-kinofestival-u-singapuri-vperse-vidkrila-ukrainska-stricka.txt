Щорічний 31-й Фестиваль європейського кіно, який стартував 12 травня у Сінгапурі, вперше відкрила українська стрічка, про початок російської агресії на Донбасі «Мати апостолів».

Як передає Укрінформ, про це повідомило посольство України в Сінгапурі.
«Традиційно щороку фестиваль відкриває фільм країни головування в Європейському союзі. Цьогоріч організатори надали право відкриття українській стрічці режисера Зази Буадзе «Мати апостолів» про жахливі події на початку російської агресії на Донбасі», - поінформували у посольстві.

Зазначається, що український показ, окрім традиційно численної присутності європейських глядачів, цього року відвідало багато сінгапурців, аби висловити солідарність і підтримку Україні.
У якості почесного гостя на заході виступила державний міністр Міністерства культури, спільноти та молоді та Міністерства торгівлі та промисловості Сінгапуру Лоу Йєн Лінг, а також посол України в Республіці Сінгапур Катерина Зеленко та посол Європейського Союзу в Сінгапурі Івона Піорко.

У посольстві також відзначили, що Україна - єдина країна з-поміж 23 держав-учасниць фестивалю, яка цьогоріч представить одразу дві стрічки. Окрім фільму «Мати апостолів», який уже здобув 51 нагороду на різноманітних міжнародних фестивалях у багатьох країнах світу, глядачі матимуть змогу подивитися стрічку-мюзікл «Гуцулка Ксеня» режисерки Олени Дем'яненко.
Фестиваль триватиме до 26 травня.