Одразу дві експозиції живопису відкрилися у виставковому залі Збаразького замку на Тернопільщині: заслуженого художника України Миколи Шевчука та його дочки Марічки Тимчук.

Про це повідомляє кореспондент Укрінформу.
«Ці дві виставки органічно пов’язані. І не тільки тому, що їх підготували відомий митець та його дочка. Ці 44 полотна об’єднані однією темою – красою природи України, її пейзажів, заповідних куточків, квітів. Кожне із цих полотен заворожує, «тримає» глядача, викликає гаму почуттів. Бачимо, як талант знаного митця проріс у барвистій палітрі його дочки, і вони разом у цей непростий час, в якому ми перебуваємо, попри все роблять світ красивішим, а серця кожного, хто вдивляється у ці твори, стають теплішими», - сказала кореспонденту агентства директорка обласного департаменту культури та туризму Світлана Байталюк на відкритті виставки.
Мистецтвознавці, художники, гості з різних куточків України, які приїхали у Збаразький замок на відкриття цієї експозиції, відзначали, що самі назви цих двох виставок дуже промовисті. Так, виставка Миколи Шевчука називається «Фрагменти раю на землі», а його дочки, Марічки Тимчук – «Квітковий світ».






Художні виставки у Збаразькому замку / Фото: Олег Снітовський, Укрінформ
































































«Щиро зачаровуюсь умінням Миколи Шевчука бачити певні образи і розкривати їх перед глядачем. Це – знаний художник, твори якого прикрашають галереї, музеї, приватні колекції як в Україні, так і за кордоном. Микола Шевчук – художник історичного жанру, модерновий митець, але, заодно він і прекрасний реаліст, який талановито творить все, що його хвилює й надихає. Це – художник національного складу, який несе у наше життя багато того, що ми маємо черпати і що має давати нам наснагу. У тому числі й природа нашої України – оці пейзажі, мальовничі куточки, квіти. По-іншому бачить це все його дочка, і це прекрасно, що вона не копіює, а має свій оригінальний погляд на світ природи, упевнено торуючи свою мистецьку стезю», - поділився із кореспондентом агентства думками від перегляду виставок заслужений діяч мистецтв України художник Михайло Кузів.
Персональні виставки Миколи Шевчука та Марічки Тимчук демонструватимуться у Збаразькому замку до грудня цього року.
Довідково. Микола Шевчук – заслужений художник України, живописець, іконописець, скульптор, викладач Теребовлянського фахового коледжу культури і мистецтв. Живе і творить на Тернопільщині. Автор першого в Україні тривимірного пам’ятника Героям Небесної Сотні у Теребовлі. Волонтер, учасник обласних, всеукраїнських і міжнародних виставок живопису, графіки та скульптури, керівник низки пленерів, лауреат обласної мистецької премії імені Михайла Бойчука. Нагороджений медаллю-відзнакою Президента України «За гуманітарну участь в Антитерористичній операції».
Марічка Тимчук (Шевчук ) – викладачка Теребовлянського фахового коледжу культури і мистецтв. Учасниця всеукраїнських мистецьких та іконописних пленерів, лауреат обласної мистецької премії імені Олени Кульчицької. У роботах молодої мисткині поєднується гіперреалізм і декоративність. Ікону, написану самобутньою художницею під час пленеру «Вікно у Небо. Зарваниця 2016» було передано главою УГКЦ Блаженнішим Святославом до Ватикану.