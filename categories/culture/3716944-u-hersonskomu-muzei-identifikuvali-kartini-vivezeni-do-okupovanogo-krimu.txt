Співробітники Херсонського художнього музею ідентифікували картини, які загарбники викрали та вивезли до тимчасово окупованого Криму.

Про це повідомив Херсонський художній музей імені Олександра Шовкуненка у Фейсбуці, передає Укрінформ.
Картини вдалося ідентифікувати за фотографією, зробленою 1 квітня в сімферопольському Центральному музеї Тавриди. Зазначається, що фото зроблене під час підписання загарбниками злочинного «договору» про зберігання викрадених творів мистецтва.

«Серед монументальних картин, що знаходяться за спиною одного з учасників цієї незаконної оборудки, вдалось ідентифікувати два полотна», - зауважили в Херсонському музеї.
Йдеться про картини «Реставратори» Карліса Добрайса та «У Гірках» Леоніда Лабенка.
«Раніше ми визначили, що на цю світлину потрапила і серія «Стихії в сучасному світі» талановитої херсонської художниці Катерини Михальченко (Шаярової). Сподіваємось, що це не останні знахідки на цій фотографії», - додали в музеї.
Як повідомляв Укрінформ, із херсонських музеїв російські агресори викрали найцінніші експонати.
Фото: Херсонський художній музей імені Олександра Шовкуненка / Фейсбук