Сімейна комедія "Велика прогулянка" режисера Олега Зборовського вийде в кінотеатральний прокат 24 лютого 2022 року.

Як передає Укрінформ, про це повідомляє пресслужба Держкіно.
"Сюжет комедії розгортається навколо двох абсолютно різних родин: працівників культури Драгоманових та районних бізнесменів Наливайченків. Теплими весняними вихідними вони вирішують традиційно вибратися "на шашлики" – доля зводить їх на одній галявині, котру кожна з сімей вважає "своєю". Між ними розпалюється суперечка, яка переростає в гротескну "війну" за місце під мангал. Несподівано з’являється й третій претендент – утікач-корупціонер, що сховав свої гроші на цій же галявині та бере молодших дітей наших сімей у заручники – він вимагає повернути гроші, які зникли зі схованки. Хитрощі та протистояння, пригоди, несподівані гості та шалені гроші, різні погляди не тільки на рецепт маринаду до шашлику, а й на "як правильно жити". Ця історія про те, якими б різними ми не були і як би не сварились, та перед обличчям спільної загрози ми завжди – єдина потужна сила", - йдеться у повідомленні.

У ролях: Юрій Ткач, Олена Кравець, Андрій Ісаєнко, Ірина Гатун, Михайло Жонін, Олексій Завгородній/Позитив, Ілля Паладін, Марго Крупіна-Біньковська, Вероніка Лук’яненко, Алекс Березовський, Валерій Швець, Владислав Писаренко. Камео: VERKA SERDUCHKA & мама, Андрій Пятов, Євген Коноплянка.
Автори сценарію: Артур Лерман, Вячеслав Островцев, Гарік Бірча. Продюсери: Ірина Костюк, Вікторія Корогод, Надія Коротушка, Наталя Стрибук. Виробництво: FILM.UA Production за підтримки Держкіно.
Як повідомлялося, володар "Кришталевого ведмедя" Берлінале – фільм "Стоп-Земля" Катерини Горностай вийде в український кінотеатральний прокат 20 січня 2022 року.
Фото: Держкіно