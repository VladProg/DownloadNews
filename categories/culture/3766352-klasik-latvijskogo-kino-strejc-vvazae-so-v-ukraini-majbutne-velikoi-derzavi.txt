Латвійський кінорежисер Яніс Стрейч вважає події, що зараз відбуваються в Україні, «народженням великої держави». Портрет Героя України Віталія Скакуна, який жертовно загинув у перший день великої війни, він поставив поруч із розп’яттям.

Про це Стрейч розказав в інтерв’ю Укрінформу.
«Тепер разом із цією (повномасштабною – ред.) війною відбулося відкриття України для всього світу… Після 24 лютого головним у нашому з дружиною житті стала Україна. Тільки цим і живемо. Багато думаю про Україну. Вона себе утвердила. Кров'ю! А якщо в основі чогось пролита кров, то це дуже сильні, потужні паростки для майбутнього. Це народження великої держави», – розмірковує Стрейч.
На нього величезне враження справила героїчна смерть 24 лютого 2022 року 25-річного морпіха, Героя України Віталія Скакуна (щоб зупинити просування окупантів, він підірвав разом із собою Генічеський міст). «Я надрукував його фотографію та поставив поруч із розп'яттям Ісуса Христа. Який молодий і чистий душею цей юнак! Він є ознакою вашої Перемоги. Чи пам'ятатимуть про нього? Так! Як Ісус приніс себе в жертву, так і ця Людина. Він справді святий України. Хочеться вірити, що ваша Православна церква рано чи пізно це підтвердить. Слава вашим героям, рідна Україно!» – поділився латвійський кінокласик.
Яніс Стрейч – класик латвійського кінематографу, був главою латвійського Союзу кінематографістів (1991–1995), громадський активіст, очолював Латвійське товариство в Ризі (1999-2002).
В Україні найбільш відомий фільм Стрейча – «Театр» (1987) з Вією Артмане в головній ролі.
За даними опитувань, його стрічка «Лімузин кольору білої ночі» (1981) вважається найбільш популярним латвійським фільмом, він внесений в «Культурний канон Латвії». Лауреат численних нагород кінофестивалів, зокрема отримав головний приз на Фестивалі авторського кіно у Сан-Ремо за стрічку «Дитя людське» (1991).
29 вересня Стрейч святкує 87-річчя.