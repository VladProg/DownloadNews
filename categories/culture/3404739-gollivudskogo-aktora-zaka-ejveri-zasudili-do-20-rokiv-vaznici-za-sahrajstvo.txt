Голлівудського актора Зака Ейвері (справжнє ім'я Закарі Горвіц) засуджено до ув'язнення на строк 20 років за шахрайство.

Як передає Укрінформ, про це повідомляє CNN.
Згідно з вироком суду, він також має відшкодувати понад 230 млн доларів.
За даними Мін'юсту США, 35-річний актор отримав щонайменше 650 мільйонів доларів, запевняючи інвесторів, що гроші будуть використані для придбання ліцензійних прав на фільми, які HBO та Netflix нібито погодилися розповсюджувати за кордоном.
У жовтні минулого року Ейвері визнав свою провину.
Зак Ейвері знімався у фільмах “Хребет диявола”, “Нурієв. Білий ворон” і “Розлом часу”. Також він був статистом у фільмі “Лють” 2014 року з Бредом Піттом.
Як повідомляв Укрінформ, телеканал ABC News відсторонив від ефіру лауреатку премії «Оскар» акторку Вупі Голдберг після її скандального висловлювання про Голокост.