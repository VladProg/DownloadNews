Депутатка Одеської міськради Олександра Ковальчук, яка донедавна працювала заступницею директора Одеського художнього музею з розвитку, призначена в.о. директора цього закладу. Конкурс на цю посаду оголосять згодом.

Як передає Укрінформ, про це повідомила Олександра Ковальчук на своїй сторінці у Фейсбуці з посиланням на відповідне розпорядження Одеської ОДА.
«Сергій Гриневецький підписав розпорядження призначити мене тимчасовою виконувачкою обов‘язків директора Одеського художнього музею. Це означає, що наша команда має всі необхідні повноваження для повноцінної роботи та реалізації запропонованих проєктів. Конкурс на цю посаду буде оголошено згодом», - зазначила Ковальчук.
За її словами, про підтримку Художнього музею сповістив Національний банк України.
«НБУ підтримує нас та надав згоду на передачу в тимчасове користування будівлю банку на перехресті Рішельєвської та Дерибасівської. Очікуємо погодження Міністерства юстиції України та визначення умов і процедури користування», - уточнила Ковальчук.
В.о. директора музею додала, що після завершення експертизи проєктно-кошторисної документації на реставраційні роботи будівля музею може бути включена до Програми Президента «Велика реставрація», і будуть виділені кошти на виконання цих робіт у 2022 році.
«Ми відчуваємо підтримку з усіх боків — від представників культурно-мистецької спільноти, депутатів Верховної ради, Кабміну, меценатів та друзів музею. Уперше за довгий час ми відчуваємо, що музей важливий», - підсумувала Ковальчук.
Як повідомлялося, до 8 серпня 2021 року Художній музей очолював відомий український художник, депутат Одеської облради Олександр Ройтбурд. 17 серпня, після його смерті, Одеська ОДА звернулась до МКІП із пропозицією надати Одеському художньому музею статус національного.
Наразі комунальний заклад "Одеський художній музей" перебуває у власності обласної територіальної громади. У разі набуття національного статусу музей перейде до державної власності.


Фото: Олександра Ковальчук / Фейсбук