Суспільний мовник звернувся до Державної прикордонної служби у зв’язку з отриманою інформацією від громадян щодо можливої підробки командою співачки Аліни Паш довідки про перетин адмінмежі з Кримом.

Як передає Укрінформ, про це повідомляє Суспільне.
Суспільний мовник звертається до ДПСУ і просить підтвердити або спростувати факт підробки документа державної служби.
Суспільне не підписуватиме угоду щодо участі у міжнародному пісенному конкурсі "Євробачення" з переможницею Національного відбору до завершення перевірки та з’ясування фактів.
Суспільне нагадало, що вже зверталося до Держприкордонслужби, однак отримало відмову у наданні інформації про перетин кордону учасницею, оскільки ці дані є конфіденційними. Команда учасниці надала довідку, нібито отриману нею, що стало підставою для продовження участі Паш у Нацвідборі.
Як повідомляв Укрінформ, Аліна Паш представлятиме Україну на міжнародному пісенному конкурсі "Євробачення-2022" піснею "Тіні забутих предків". Переможця було визначено під час фіналу Нацвідбору 12 лютого ввечері.
Результати голосування Нацвідбору залежали від голосів глядачів (50%) і журі (50%). Паш отримала 15 балів: 8 балів від журі та від сімох глядачів.
Раніше в інтернеті з'явилася інформація, що співачка виступала в тимчасово окупованому Криму. Відомо, що 2015 року вона дала концерт на весіллі українки.
Прихильники конкурсу обурювалися та писали про порушення правил участі в Національному відборі.
5 лютого у програмі "Гримерка Євробачення" на "UA: Першому" Паш підтвердила, що у 2015 році їздила у Крим, але робила це автобусом зі сторони України, а не через Москву.
За словами співачки, після перегляду її інтерв’ю з Катериною Осадчою для програми "Світське життя" в людей склалося хибне враження про те, як вона потрапила у Крим у 2015 році.
Співачка розповіла, що на той час працювала з кавер-бендом, багато гастролювала. "Напередодні я через Москву летіла із Стамбула і, повернувшись додому, сіла в автобус і з друзями доїхала до Ялти. З Ялти я уже написала свій гнівний пост про те, як втратила сімейну реліквію у попередній поїздці, у попередньому рейсі. Ми їздили в Ялту на весілля до українців. Їх там ще до сих пір багато і я старщо аюся їх підтримувати як можу. На той момент я їздила на весілля. Моя позиція чітка – у нас вісім років йде війна, Росія – агресор, Крим – це Україна, я їздила в Україну", – сказала Паш і додала, не виступала у Росії.
У 2019 році Осадча запитала Паш про те, що та літака в Крим через Москву. Співачка відповіла, що хотіла поїхати до української дівчини і заспівати їй українських пісень. "На рахунок того, як ми туди летіли, на жаль, я не могла коригувати цей момент і була безсила у цьому випадку. Будучи тоді не такою медійною персоною, я не могла думати про такі наслідки, які можуть потім вилізти", – сказала тоді Паш.
Суспільний мовник оприлюднив документи на підтвердження того, що Паш перетинала адміністративну межу з тимчасово окупованим Кримом з боку України.
"Учасниця Аліна Паш надала гарантії, що не порушувала законодавство України й вимоги конкурсу: виступ у 2015 році відбувався на приватному заході українців у Криму, а перетин кордону відбувався зі сторони України. Суспільний мовник отримав від команди учасниці документ щодо перетину кордону з Кримом зі сторони України від ГЦОСІ Державної прикордонної служби України", - ідеться в повідомленні.