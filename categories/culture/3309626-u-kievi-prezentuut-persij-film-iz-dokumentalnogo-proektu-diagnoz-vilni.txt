У Києві відбудеться презентація документального проєкту “Діагноз: Вільні”, присвяченого 30-річчю Незалежності України.

Як передає Укрінформ, про це повідомляє МКІП.
“Часи Радянського Союзу були ерою репресій проти українського народу: заслання, тюрми, концтабори. Проте існувала, мабуть, найстрашніша форма покарання, про яку мало хто чув - каральна психіатрія. Її застосовували проти дисидентів у СРСР, проти тих, хто прагнув змін та хотів боротися за незалежність України. У радянській Україні на території колишнього Дніпропетровська існувала психіатрична лікарня суворого режиму, куди запроторювали всіх «інакодумців» на примусове лікування. В’язнями цієї лікарні були українські вчені, письменники, борці за свободу. Саме про них команда STRUM Studio у рамках програми «Створюй із Суспільним» підготувала проєкт “Діагноз: Вільні”, - йдеться у повідомленні.
Через особисті історії шістьох дисидентів творці стрічки розкривають жорстокість каральної психіатрії.
«Діагноз:Вільні» присвячений 30-річчю Незалежності України та покликаний показати, як радянська система знищувала українців.
О 18:30 7 вересня у київському телецентрі «Олівець» на вулиці Юрія Іллєнка, 42 відбудеться показ першої документальної стрічки проєкту.
“У передпоказі першого епізоду 7 вересня візьмуть участь автори ідеї, серед яких керівник проєкту Дар'я Твердохліб, а також експерти та спікери документального серіалу - громадські діячі, дисиденти та радянські політв’язні Степан Хмара та Йосиф Зісельс, правозахисник, дослідник каральної психіатрії у Нідерландах Роберт ван Ворен, очільник Галузевого архіву СБУ Андрій Когут. До показу та обговорень також приєднається генеральна продюсерка регіонального мовлення Суспільного Марія Фрей, продюсер UA: ДНІПРО Влад Зінкевич, представники Українського інституту національної пам’яті та інші”, - повідомили у МКІП.
Як повідомляв Укрінформ, у Києві з 25 червня до 25 серпня працював "Кіновернісаж просто неба". Упродовж 62 вечорів на фестивалі показали 78 українських фільмів, які подивилися понад 15 тисяч глядачів.