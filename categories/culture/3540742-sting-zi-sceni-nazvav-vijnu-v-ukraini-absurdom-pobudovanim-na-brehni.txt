Розв’язана росією війна в Україні є абсурдом, побудованим на брехні. Демократія не може програти цю битву тиранії.

Про це під час сольного концерту в суботу у Варшаві заявив всесвітньо відомий британський музикант Стінг, передає кореспондент Укрінформу.
Як підкреслив співак під час своєї промови, альтернативою демократії є насильство, гноблення, поневолення і мовчання.
“Ця альтернатива називається тиранією, а будь-яка тиранія базується на брехні. Чим більша тиранія, тим більша брехня. Тиран бреше своєму народові та світу, і передусім він бреше сам собі”, - підкреслив Стінг.

За його словами, якщо хтось не згоден з тираном, то йому загрожує ув'язнення, тортури і навіть смерть.
“Але це те, що ми всі повинні робити. Треба ризикнути і відстояти своє право говорити правду. Наш розум повинен залишатися вільним, ми повинні захищати свободу, бути собою у своєму розумі та тілі”, - підкреслив виконавець.
Він наголосив, що "війна в Україні - це абсурд, побудований на брехні".
“Якщо ми проковтнемо цю брехню, то вона нас з’їсть, але брехня страшенно боїться правди. Правду треба почути. І ми не можемо програти цю битву!”,- завершив під оплески глядачів Стінг.
Перед своєю промовою на підтримку України він запросив на сцену відомого польського актора Мацея Штура. Як пояснив Стінг, його слова про Україну є дуже важливими, і аби всі їх зрозуміли, він хоче, щоб польський актор перекладав їх польською мовою.
Після слів на підтримку України британський музикант виконав свою відому композицію Tears from the stars.
Як повідомлялося, світові зірки на своїх концертах закликають підтримувати Україну, засуджуючи російську агресію. Зокрема, це роблять гурти Imagine Dragons, Coldplay, Rammstein та багато інших.