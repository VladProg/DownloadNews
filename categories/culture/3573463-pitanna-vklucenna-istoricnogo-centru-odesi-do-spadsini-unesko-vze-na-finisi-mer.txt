Питання включення історичного центру Одеси до Основного списку об’єктів Всесвітньої спадщини ЮНЕСКО вже перебуває на фініші.

Про це у Фейсбуці повідомив Одеський міський голова Генадій Труханов, передає Укрінформ.
«Ми майже на фініші в питанні включення історичного центру Одеси до Основного списку об’єктів Всесвітньої спадщини ЮНЕСКО… Сьогодні відбулась фінальна онлайн-зустріч перед подачею нашого номінаційного досьє до ЮНЕСКО», - написав очільник міста.
Він подякував керівництву Всесвітньої організації в особі голови Центру всесвітньої спадщини ЮНЕСКО пана Лазар Елунду Ассомо та заступника генерального директора ЮНЕСКО з культури пана Ернесто Оттоне за підтримку Одеси у прагненні зберегти свою культурну спадщину.
«Я вдячний кожному, хто на своєму рівні допомагав нам: зокрема, Кабінет Міністрів України, лідери урядів європейських держав, мери споріднених міст і міст України, та наші міжнародні партнери. Окрема подяка експертам Links Foundation з Політехнічного університету Туріна. І, звичайно, велика подяка членам нашої команди, яка досягла чудових результатів», - заявив Труханов.

Він зазначив, що вже незабаром досьє буде передано до Міністерства культури та інформаційної політики. Після цього одеська делегація прибуде до Парижа, щоб передати досьє.
«Я впевнений, що за такої потужної підтримки ми досягнемо нашої головної мети - захистити нашу унікальну спадщину», - підсумував мер.
Світова спадщина ЮНЕСКО - це видатні культурні та природні цінності, що вважаються надбанням усього людства. Ці цінності перелічені в Списку ЮНЕСКО. Станом на 2021 рік у списку Світової спадщини перебуває 1121 об'єкт (зокрема 869 культурних, 213 природних і 39 змішаних) із 167 країн.