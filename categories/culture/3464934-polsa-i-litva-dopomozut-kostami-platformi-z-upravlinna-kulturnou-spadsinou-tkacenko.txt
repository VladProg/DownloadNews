Віцепрем'єр-міністр, міністр культури та національної спадщини Республіки Польща Пьотр Глинський і міністр культури Литовської Республіки Сімонас Кайрис підтвердили, що співфінансуватимуть розробку національної платформи з управління культурною спадщиною.

Як передає Укрінформ, про це міністр культури та інформаційної політики Олександр Ткаченко повідомив у Телеграмі.
Він зазначив, що поїздка в Бородянку на Київщині з колегами-міністрами вразила і одночасно шокувала кожного з них.
«Я дуже хотів, щоб Пьотр Глинський, віцепрем'єр-міністр, міністр культури та національної спадщини Республіки Польща та Сімонас Кайрис, міністр культури Литовської Республіки на власні очі побачили криваві наслідки дій російської федерації. Побачили і передали іншим колегам-міністрам, які ще досі лише на словах висловлюють свою підтримку Україні», - заявив Ткаченко.
За його словами, найстрашніше, що більшість місцевого населення Бородянки не виїжджали, бо в селищі немає жодного військового чи стратегічного об’єкта, але російську армію це не зупинило.
«На шляху до Києва їхньому варварству не було меж: понівечені будинки, магазини, палаци культури, постріли в пам’ятники… зруйнована центральна вулиця, якою шли колони рашистської бронетехніки. І найжахливіше - скільки болю було завдано місцевим. Скільки життів відняли російські кулі та снаряди. Розстріляний пам’ятник Тарасу Григоровичу Шевченку, фото якого облетіли Україну, буде законсервований. Адже у той час, як росіяни переписують історію, українці - свою бережуть», - зазначив Ткаченко.
Він зауважив, що минулого року МКІП завершило перший етап оцифрування об‘єктів нерухомої культурної спадщини і розпочало створення відповідного реєстру. «Проте, як і у всієї країни, війна змінила наші плани. Тепер, заручившись підтримкою країн «Люблінського трикутника», попри будь-які виклики – платформі бути», - додав Ткаченко.
Як повідомляв Укрінформ, МКІП зафіксувало 189 епізодів воєнних злочинів армії рф проти культурної спадщини України.