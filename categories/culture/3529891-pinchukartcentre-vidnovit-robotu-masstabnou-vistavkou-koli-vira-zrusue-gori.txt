PinchukArtCentre 17 липня відновить роботу і представить у партнерстві з бельгійським Музеєм сучасного мистецтва в Антверпені (M KHA) та урядом Фландрії масштабну групову виставку «Коли віра зрушує гори» за участю понад 45 українських і міжнародних митців і мисткинь.


Про це сказав на пресконференції у п'ятницю артдиректор PinchukArtCentre та співкуратор виставки Бйорн Гельдхоф, повідомляє кореспондент Укрінформу,
"Мені здається, що сьогодні вже всі усвідомили, наскільки важливою є культура в нашій новій реальності, яка настала після 24 лютого, і наскільки важливо нагадувати про неї. PinchukArtCentre у співпраці з Офісом Президента України, Міністерством закордонних справ та Міністерством культури та інформаційної політики розпочинає свою діяльність, яку ми називаємо культурним фронтом. Для нас дуже важливо відновити роботу зараз. Це символічний момент історії. Україну нещодавно привітали в європейській родині. Тепер уряд Фландрії та Музей сучасного мистецтва Антверпена діляться своїми роботами з Україною на свій власний ризик. Цей жест означає, що Україна – це Європа», - сказав Гельдхоф.



Він нагадав, що під час Щорічної зустрічі Всесвітнього економічного форуму у Давосі в колишньому російському домі відбулося відкриття символічного виставкового проєкту Russian War Crimes (російські воєнні злочини). За словами Гельдхофа, спочатку виставки Russian War Crimes та «Коли віра зрушує гори» задумувалися як паралельні експозиції, але організатори вирішили об’єднати їх в один проєкт.
Як розповів на пресконференції співкуратор виставки та директор Музею сучасного мистецтва Антверпена Барт Де Бере, попри те, що роботи не можуть бути застрахованими від усіх ризиків, спричинених війною, M HKA та фламандський уряд ухвалили рішення виділити власні ресурси та тимчасово надати значну частину своєї культурної спадщини для підтримки України.
«Відкриття виставки у Києві під час війни є не лише мистецькою, а й політичною подією... Ми бачимо, що Україна виборола для себе відкриті демократичні цінності, а ми обрали для себе відкриту демократичну Україну. Тут є багато викликів для нас усіх: по-перше, ми в Європі маємо краще пізнати Україну, а Україна має перемогти у цій війні, продовжувати жити і замислитися про те, як будувати своє майбутнє ... Насправді в такий час мистецтво може працювати з травмами сьогодення й водночас горизонтами майбутнього, особливо в Україні, де художники розвинули унікальну здібність до конструктивної критики», - вважає Де Бере.
В експозиції твори з бельгійської колекції вступають у діалог із роботами українських митців та мисткинь, більшість яких була створена під час війни. За задумом організаторів, виставка спонукає відчувати, розмірковувати та рефлексувати поза межами негайних викликів війни.