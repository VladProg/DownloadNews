У Верховній Раді відбулося відкриття Книжкової виставки до 30-ї річниці Незалежності України в рамках загальнонаціональної акції «Національний тиждень читання».

Участь у відкритті взяв міністр культури та інформаційної політики Олександр Ткаченко, повідомляє кореспондент Укрінформу.
"Дуже символічно, що ця виставка відкривається вперше в дні проведення національного тижня читання. Ми виступили з такою ініціативою. Раді, що її підтримала і перша леді, і багато депутатів. Чому національний тиждень читання? Це можливість привернути увагу і такими акціями, яка зараз відбувається у Верховній Раді, й іншими, які заплановані цього тижня, до важливості читання", - сказав Ткаченко.






Книжкова виставка до 30-ї річниці Незалежності України / Фото: Володимир Тарасов, Укрінформ


































Міністр додав, що читання - це не тільки про інформаційну безпеку. А ще і про розвиток критичного мислення, фантазії, можливість мандрувати в часі, відкривати для себе те нове, для чого ми живемо.
Ткаченко закликав усіх долучатися до читання книг.
У цьому зв'язку він також висловив сподівання, що в подальшому народні депутати транслюватимуть важливість читання на рівні держави. Про це Ткаченко написав у Фейсбуці.
"Книжкова виставка у межах Національного тижня читання у Верховній Раді. Відкрив, проглянув і активно закликаю депутатів витратити власну гривню на книжки. Думаю, що парламентарії можуть собі це дозволити, не чекаючи «ковідної тисячі» А тепер без жартів та іронії. В Україні щотижня читають лише чверть українців, а щодня відкривають книгу – 8%. Цифри – страшні", - написав Ткаченко.
Він зазначив, що наступного року фінансово посилюється діяльність Українського інституту книги, підтримка книговидавничої справи та популяризація української літератури у світі, на це в бюджет закладено 335,5 млн грн.
"Але промоція також починається з демонстрації позитивного прикладу серед публічних осіб: транслювати, що читання не тільки може бути частиною дозвілля, а й рушієм для саморозвитку, здобуттям нових знань і навіть більше – шляхом до кар’єрного зростання та відчуття щастя. Книжкова виставка у Верховній Раді є чудовою можливістю залучити парламентаріїв, які в подальшому, сподіваюсь, транслюватимуть важливість читання на рівні держави", - написав міністр.
Також Ткаченко порекомендував кілька книг для читання: «Радіо ніч» Юрія Андруховича; «Культура діалогу» за результатами Національних круглих столів; дитячу книжку з медіаграмотності «Ніта. Ховайтесь, фейки світу»; «Філософські трактати» Григорія Сковороди та «Вибір» Едіт Еґер.
Голова Верховної Ради Руслан Стефанчук, своєю чергою, запропонував запровадити у ВР традицію формування "літніх списків читання", яка існує в британському парламенті.

"Читання книг - це надзвичайно важливий і, останнім часом, став рідкісний дар людей. Тому що ми починаємо більше читати соціальні мережі, месенджери, чати, різні клікбейтові заголовки в ЗМІ. А треба читати книги. Давайте все-таки пам'ятати цей, такий правильний вислів, що люди, які читають книги, завжди будуть управляти людьми, які дивляться телевізор, тому давайте до першоджерел", - зазначив спікер парламенту.

Виставка буде представлена протягом 14-19 грудня 2021 року в кулуарах третього поверху адміністративного будинку Верховної Ради. Захід презентував Український інститут книги.