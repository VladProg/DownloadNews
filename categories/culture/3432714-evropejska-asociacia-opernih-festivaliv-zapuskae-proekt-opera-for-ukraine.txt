Професійна асоціація оперних фестивалів Європи «Opera Europa» висловлює солідарність з Україною, запускає новий проєкт на її підтримку та закликає митців не мовчати щодо російської агресії проти України.

Як передає Укрінформ, про це повідомляє Український культурний фонд.
«Асоціація Opera Europa від імені 220 компаній-членів пропонує недвозначну підтримку своїм членам у Києві, Харкові, Львові та Одесі, а також усім людям України, які страждають від ворожого вторгнення російських військ. Ми захоплюємося надзвичайною мужністю та стійкістю жителів України перед обличчям біди. Ми висловлюємо солідарність з Україною в її битві за цінності свободи та демократії, але визнаємо, що однієї солідарності недостатньо», - ідеться у зверненні.
Зазначається, що Opera Europa запускає мистецький проєкт «Opera for Ukraine», у межах якого заохочуватиме та показуватиме дії, які вже ініціювали її члени, щоб допомогти зберегти та підтримати незалежний і незламний дух України.
Зокрема, у межах проєкту різні оперні театри Європи вивішують український прапор, підсвічують двоколором будівлі, розпочинають вистави зі слів «Слава Україні», співають твір «Боже, Великий Єдиний», створюють фандрайзингові компанії «Допомога Україні», організують концерти солідарності за участю українських артистів, оголошують програми підтримки для українських митців.
Водночас в асоціації закликали і російських митців бути сміливими та не мовчати щодо подій в Україні.
«Ми віримо, що в рф є багато митців та інституцій, які відчувають глибоку стурбованість, несхвалення та сором з приводу того, що відбувається в Україні, проте не наважуються це говорити, побоюючись дикої помсти. Ми просимо їх подолати цей страх і зробити все, що в їхніх силах, аби вплинути на громадську думку проти війни, щоб Україна була врятована від подальших атак», - зазначили в асоціації.
Як повідомлялося, 24 лютого російський президент путін оголосив про початок повномасштабного вторгнення в Україну. Російські війська обстрілюють та знищують об'єкти інфраструктури, проводять масовані обстріли житлових районів українських міст і сіл із використанням артилерії, реактивних систем залпового вогню та балістичних ракет.
В Україні запроваджено воєнний стан та оголошено загальну мобілізацію.