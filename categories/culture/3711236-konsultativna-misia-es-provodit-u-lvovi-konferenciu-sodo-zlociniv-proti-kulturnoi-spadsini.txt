У Львові 18-19 травня проходить конференція «Злочин проти культурної спадщини – у воєнний та позавоєнний час», організована Консультативною місією Європейською Союзу (КСЄС).

Захід зібрав експертів високого міжнародного рівня, які обговорюють відшкодування збитків, завданих РФ культурним цінностям України, та розслідування таких злочинів, повідомляє кореспондент Укрінформу.
«Захист культурної спадщини України та переслідування злочинів, вчинених проти неї, є невід’ємною частиною стратегічної роботи сектору цивільної безпеки України і, таким чином, невід’ємною частиною мандату КМЄС в Україні. Цією конференцією ми прагнемо підвищити обізнаність про важливість боротьби зі злочинами проти культури України серед партнерів у правоохоронних органах та судах. Протягом двох днів ми будемо спілкуватися зі всіма експертами національного та міжнародного рівня, які залучені до цієї теми в мультидисциплінарній манері», - сказав голова КМЄС в Україні Антті Хартікайнен.

Він також наголосив, що конференція сприятиме майбутнім проєктам, які допоможуть підтримати спільні зусилля із захисту культурної спадщини України.

У межах двох днів конференції проведуть чотири дискусійні панелі, під час яких обговорять питання стратегічного підходу ЄС до культурної спадщини в умовах конфліктів та криз, роботу відділу творів мистецтва Інтерполу та реакцію Організації Об'єднаних Націй з питань освіти, науки і культури в Україні. Досліджуватимуть також досвід, винесений Міжнародним кримінальним судом із розслідування та судового переслідування злочинів проти культурної спадщини та роль музейної спільноти й Міжнародної ради музеїв у захисті культурної спадщини.

Відомо, що у грудні 2014 року було створено Консультативну місію Європейського Союзу з реформування сектору цивільної безпеки України (КМЄС в Україні), і до України прибули міжнародні експерти з Європи. Події Революції Гідності 2013-2014 років поглибили недовіру українського суспільства до влади та сил безпеки після серії насильницьких подій. Згодом український уряд звернувся до ЄС із проханням підтримати реформування правоохоронних органів й установ системи верховенства права, а також допомогти відновити довіру людей до них.






У Львові проходить конференція щодо злочинів проти культурної спадщини / Фото: Анастасія Смольєнко, Укрінформ








































Відтоді КМЄС в Україні тісно співпрацює зі своїми українськими партнерами з метою пришвидшення проведення реформи сектору цивільної безпеки. Для цього місія надає стратегічні консультації та практичну підтримку конкретним заходам, необхідним для проведення реформ, відповідно до стандартів ЄС і міжнародних принципів належного врядування та прав людини.