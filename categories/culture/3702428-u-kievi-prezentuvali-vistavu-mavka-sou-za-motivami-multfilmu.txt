Презентація хореографічної вистави "Мавка.Шоу" за мотивами найкасовішого українського мультиплікаційного фільму "Мавка. Лісова пісня" відбулась у Києві.

Як повідомляє кореспондент Укрінформу, було показано кілька номерів із вистави.
«Це перше знайомство з «Мавка. Шоу». Ця вистава створена за мотивами мультфільму «Мавка. Лісова пісня». Ми показали декілька хореографічних номерів, а також образи наших героїв. Однак цілковита магія буде розкрита з 12 травня у Жовтневому палаці», - сказала директор StageShow Company Наталія Гончар.



За її словами, у шоу присутні гімнастичні, театральні та циркові елементи. У танцювальних номерах використовуються саундтреки з анімаційного фільму. Водночас образи Мавки та Лукаша у виставі будуть новими.

«Мавка. Шоу» планують показати у 20 містах України, а також за кордоном, зокрема у Польщі, Чехії та країнах Балтії.
Як повідомляв Укрінформ, анімаційний фільм «Мавка. Лісова пісня» вийшов у прокат в Україні 2 березня. За чотири вікенди стрічка зібрала майже 100 мільйонів гривень.
Фільм створений за підтримки Держкіно, Агентства США з міжнародного розвитку (USAID). Кінотеатральну дистрибуцію здійснює FILM.UA Distribution та Kinomania Film Distribution.
Фото надані організатором