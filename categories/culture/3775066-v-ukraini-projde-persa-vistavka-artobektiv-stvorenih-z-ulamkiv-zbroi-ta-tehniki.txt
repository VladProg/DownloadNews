У Києві 20 жовтня відкриється перша виставка робіт – артоб’єктів, створених з уламків зброї та техніки з метою переосмислення наративу війни та демонстрації мистецтва як сили відродження.

Про це Укрінформу повідомили автори проєкту «War Artists Union».
«Україна ніколи не буде такою, як раніше, але навіть з понівечених уламків українці здатні творити прекрасне. Прийде час і ми переможемо, прийде час і Україна трансформується і стане ще кращою, ніж була. І саме мистецтво має відображати цю трансформацію, демонструвати світу нову Україну та формувати новий імідж країни» - розповіла засновниця проєкту «War Artists Union» Світлана Білик.
Відкриття виставки відбудеться у просторому фоє БЦ City Zen Park, яке стане постійним виставковим простором для новоствореного проєкту «War Artists Union» – спілки митців з усіх куточків України, які спеціалізуються на створенні ексклюзивних артоб'єктів для дизайну інтер'єру з уламків військової техніки та зброї. Проєкт покликаний нагадати, що мистецтво може змінювати світ, перетворюючи знаряддя вбивства на символи відродження.
За словами авторів проєкту, колекція витворів мистецтва, що буде презентована широкому загалу, налічує понад 20 артоб’єктів. Серед них колекція прикрас з латунних гільз, що були зібрані волонтерами біля Ізюма, від відомого ювеліра та скульптора Володимира Балибердіна, чиї роботи зберігаються в Музеї історичних коштовностей Національного історичного музею України.
Також на виставці буде представлено стіл, що був виготовлений з уламків гелікоптера Алігатор, збитого нашими військовими біля Ізюма. Серед інших, робота Стаса Кадочнікова – скульптура Мадонни з уламків ракети Х-31, яка впала у Києві в травні 2022 року та багато інших цікавих експонатів.
Під час презентації пройде благодійний аукціон, на якому буде виставлено кілька цікавих трофеїв. Кошти від аукціону будуть передані на допомогу військовим у зонах бойових дій.
Як повідомляв Укрінформ, команда Музею фрагментів війни перетворює артефакти з деокупованих територій на артоб'єкти.