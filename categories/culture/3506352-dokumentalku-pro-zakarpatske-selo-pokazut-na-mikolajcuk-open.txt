У Чернівцях на великому екрані покажуть документальний фільм Дмитра Грешка «Між небом та горами».

Про це у Фейсбуці повідомляє фестиваль глядацького кіно "Миколайчук OPEN", передає Укрінформ.
«На початку червня «Між небом та горами» показували у Кракові в межах національного конкурсу Міжнародного фестивалю документального кіно про права людини Docudays UA. А вже за декілька днів ви першими в Україні зможете переглянути фільм на великому екрані», - йдеться у дописі.
Показ фільму відбудеться в колаборації з фестивалем документального кіно.
У фільмі «Між небом та горами» розповідається про закарпатське село Колочаву. В село приходить COVID-19, але, здається, його тут не помічають. Лише чотири працівниці сільської станції швидкої допомоги знають, що відбувається насправді.
У Чернівцях фільм «Між небом та горами» презентують 18 червня в Культурно-мистецькому центрі імені Івана Миколайчука. Вхід безкоштовний, лише за реєстрацією учасника фестивалю "Миколайчук OPEN".
Фестиваль глядацького кіно "Миколайчук OPEN" відкриється у Чернівцях 15 червня.
Фото: docudays.ua