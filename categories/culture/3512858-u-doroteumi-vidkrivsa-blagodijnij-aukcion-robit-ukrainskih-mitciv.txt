У найбільшому аукціонному домі Центральної Європи "Доротеум" відкрили благодійний аукціон робіт українських митців; кошти від продажу підуть на проєкти гуманітарної та медичної допомоги в найбільш постраждалих регіонах України.

Про це повідомляє власний кореспондент Укрінформу в Австрії.
Кошти від аукціону "Українські митці допомагають" отримає зареєстрована у Відні організація "Центр українських ініціатив у сфері культури, політики та економіки". Вони будуть спрямовані на закупівлю гуманітарних товарів (переважно продуктів харчування та ліків) і потім доставлені в Україну.

Як зазначив у коментарі кореспонденту агентства ініціатор аукціону, активіст української громади у Відні Андрій Каріоті, виставлення робіт українських митців в одному з найстаріших у світі аукціонних домів є "унікальною подією для України".
За його словами, всі 88 виставлених робіт були надані українськими митцями, "щоб пожертвувати 85% виручених коштів на допомогу Україні".
"Митці отримують 15% назад, а дехто вже погодився на 0%. Більшість картин написані під час війни і відображають увесь спектр емоцій авторів під тиском почуттів, пов’язаних з нею", - повідомив Каріоті.
Основний лот зі стартовою ціною 3 тис. євро – картину під назвою "Бомби болю…66 день війни" – було створено під час акції української діаспори 26 травня біля канцелярії канцлера та офісу президента Австрії.
Укрінформ повідомляв про цей перформанс, коли віденські активісти "бомбили" наповненими фарбою яйцями імпровізовану стіну з полотном по центру, нагадуючи про російські бомби в Україні та демонструючи свої біль та емоції.
Як повідомляв Укрінформ, на благодійному аукціоні футболка з автографами маріупольських дітей зібрала 65 тис. гривень, їх скерують на підтримку центру "ЯМаріуполь".