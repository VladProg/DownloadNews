У Львові відбулась презентація скульптури у межах проєкту «Звуки Міста».

Про це повідомляє Львівська обласна адміністрація, передає Укрінформ.
«Наша ідея полягала в тому, щоб зібрати звуки Львова разом з містянами, які тут народились, які люблять це місто, які, як ніхто, знають, як це місто звучить. Потім усі ці звуки ми з нашою командою за допомогою сучасних технологій 3D і звукового дизайну сформували у фігуру, макет якої перетворився на ось таку скульптуру. Львів - це дуже сучасне місто, креативне, культурне і мистецьке, і я сподіваюсь, що цю скульптуру тут зрозуміють, полюблять і будуть приходити сюди слухати звуки міста», - розповіла авторка ідеї проєкту Альона Тимошенко.
Скульптура Львова виконана у різних відтінках – від коралового до глибокого пурпурного. Так, на думку авторів проєкту, відтінки підкреслили різноманітність Львова. Він благородно-строгий і водночас ніжний і сучасний. Неповторна форма Львова – це візуалізація міксу звуків джазу, заварювання кави, тремтіння автомобіля на бруківці і відлуння дзвону Ратуші.
Проєкт "Звуки міста" ініціювали до 30-ї річниці Незалежності України. Відтак записали та трансформували в арт-об'єкти за допомогою програм звукового дизайну та 3D-візуалізації звуки семи міст України. Унікальні скульптури розробили для Львова, Києва, Харкова, Дніпра, Одеси, Маріуполя та Криму. Усі вони різні.
Під час роботи над скульптурами відомі містяни ділилися власними відчуттями, враженнями та найважливішими моментами зі свого життя, що лягли в основу аудіовізуалізації.






У Львові презентували унікальний проєкт синтезу мистецтва та технологій «Звуки міста»/ Фото: ОДА































Над проєктом працювали більше сотні людей. Інтерв’ю, пошук форм і процес їхнього створення можна буде побачити в серії документальних фільмів. Героями кінострічки про Львів стали художниця Ксенія Дацюк, виконавчий директор ІТ кластеру Степан Веселовський, ресторатор Андрій Худо, галерист Павло Гудімов, артистка Руслана.
Кожен охочий може побачити скульптуру і почути звуки Львова у креативному просторі !FESTrepublic.