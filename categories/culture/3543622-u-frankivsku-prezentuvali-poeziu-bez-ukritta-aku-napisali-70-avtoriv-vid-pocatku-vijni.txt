В Івано-Франківську презентували перше видання антології «Поезія без укриття», яке написали і видали в період повномасштабного вторгнення рф на територію України.

Про це у Фейсбуці повідомив Івано-Франківський міський голова Руслан Марцінків, передає Укрінформ.
«В Івано-Франківську презентували антологію «Поезія без укриття». Це перше видання в Україні, яке цілком написане та видане в період повномасштабного вторгнення рф на територію нашої держави і створене, як зазначають у передмові, «між укриттями і ракетами», - зазначив Марцінків.

Він зауважив, що в рядках «Поезії без укриття» зафіксовані перші враження тих, хто бореться за перемогу і на фронті, і у слові.
«Авторами книги є 70 поетів, волонтерів, бійців ЗСУ та ТРО з різних міст України та з Івано-Франківська зокрема», - додав Марцінків.
За його інформацією, 25% коштів з кожного проданого примірника «Поезія без укриття» перекажуть на потреби ЗСУ.
24 лютого російська федерація розпочала новий етап восьмирічної війни проти України – повномасштабний наступ. Війська рф обстрілюють і знищують ключові об’єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, авіабомб і балістичних ракет.
Фото: Фейсбук Руслана Марцінківа