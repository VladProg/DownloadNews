Переможцем національного конкурсу 6-го міжнародного фестивалю документального і художнього кіно Kharkiv MeetDocs Eastern Ukrainian Film Festival (KMD EUFF) став фільм «Назовні» режисерки Ольги Журби.

Про це повідомляє Укрінформ.
«Це просто неймовірний творчий подвиг спостереження в дуже складних умовах у напівкримінальній спільноті. Я навіть не розумію, як режисерці це вдалося зафільмувати. Дуже вдячна їй за звернення до чутливих тем, до недопредставлених аудиторій і до тих людей, які не часто з’являються на екрані», – сказала кінознавець та кінокритик, експерт з медіа та кіноосвіти, член журі від Спілки кінокритиків Оксана Волошенюк на церемонії нагородження фільмів-переможців.

Фільм «Назовні» розповідає про життя підлітка Роми протягом семи років. Рома, випускник центру реабілітації для дітей, позбавлених батьківського піклування, повертається в рідне провінційне місто. Але він не має ані житла, ні підтримки та у перший день повноліття фактично залишається на вулиці. Аж поки його старший брат, який нещодавно вийшов із в’язниці, не бере його під своє крило. Самостійне життя захоплює Рому у вир карколомних подій, де як іскри пам’яті з’являються епізоди з його дитинства: від барикад революції гідності до безтурботного перебування в дитячому будинку.
Переможцем глядацького голосування став фільм «Плай» режисерки Єви Джишиашвілі.
Спеціальну відзнаку отримала стрічка режисера Володимира Тихого «День українського добровольця».

Найкращим фільмом за думкою журі від Спілки кінокритиків стали «Терикони» Тараса Томенка. Спеціальні відзнаки отримали «Назовні» Ольги Журби та «Плай» Єви Джишиашвілі.

Всього до Національної програми фестивалю цього року було відібрано дев’ять фільмів: «Щоденник нареченої Христа» (2022), реж. Марта Смеречинська (у партнерстві з ОМКФ); «Освітяни. Канікули в окупації» (2022), реж. Костянтин Кляцкін; «День українського добровольця» (2022), реж. Володимир Тихий; «Не бачити / Не грішити» (2022), реж. Анна Єресько; «Між небом і горами» (2021), реж. Дмитро Грешко; «Привоз» (2021), реж. Єва Нейман; «Плай» (2022), реж. Єва Джишиашвілі; «Терикони» (2022), реж. Тарас Томенко (у партнерстві з ОМКФ); «Назовні» (2022), реж. Ольга Журба (у партнерстві з ОМКФ).

Kharkiv MeetDocs Eastern Ukrainian Film Festival (KMD EUFF) – це міжнародний фестиваль документального і художнього кіно, який проходив у Харкові. Цього року фестиваль проходив з 1 по 6 жовтня у Києві. Покази наживо відбувалися у кінотеатрі «Жовтень», онлайн-програма – на сервісі Megogo, а пітчинги – на платформі Pitch the Doc.

До програми фестивалю увійшли національний та міжнародний конкурс ігрового й документального повнометражного і короткометражного кіно, спеціальні покази та національні прем’єри, а також індустріальна секція, яка складатиметься з воркшопів, майстер-класів та творчих зустрічей з професіоналами індустрії.