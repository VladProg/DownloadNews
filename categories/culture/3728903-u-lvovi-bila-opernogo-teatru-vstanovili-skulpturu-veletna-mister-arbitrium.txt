Сьогодні, 28 червня, у Львові біля Оперного театру встановили скульптуру гіганта «Містер Арбітріум». Статуя заввишки 5,5 метрів авторства італійського скульптора Емануеле Джіаннеллі ілюструє підтримку України у час розв’язаної Росією війни.

Як передає Укрінформ, про це повідомляє сайт Львівської міськради.
Цей проєкт є задумом мисткині Розі Фонтани, втілений скульптором Емануеле Джіаннеллі. За ідеєю італійського митця, Містер Арбітріум є фігурою чоловіка, який «водночас і штовхає, і тримає». Саме за цю особливість він був обраний нести Україні послання надії, підтримати народ і державу в цей час скорботи та страждання, та відштовхнути війну, даючи простір миру та відбудові.
«Я дуже радий, що Містера Арбітріума встановили поруч із Львівською оперою. Мені приємно усвідомлювати, що ця скульптура підтримуватиме українське мистецтво, історію та культуру. Окрім цього, я прагну, щоб мій проєкт став реальною підтримкою всіх художників, музикантів, акторів і діячів культури та мистецтва України – я думаю про тих українських митців, які загинули, страждають, або не можуть працювати над своїми культурними проєктами, даруючи красу думки своїй державі та всьому світу. Я висловлюю свою надію на якнайшвидше приєднання України до Європейської спільноти і хочу, щоб це почули не як від митця з Італії, а митця з Європи», – зазначив автор скульптури Емануеле Джіаннеллі.






У Львові біля Оперного театру встановили гігантську скульптуру «Містер Арбітріум» / Анастасія Смольєнко, Укрінформ






















Кураторка проєкту, мисткиня Розі Фонтана працює з українськими установами близько 20 років. Каже, їй важливо сьогодні підтримати українців за допомогою мистецтва.
«Майже вісім місяців тому я подумала про культурний проєкт, який міг би принести важливе послання моїй дорогій Україні, тож мені одразу прийшов на думку Містер Арбітріум – символ сили та стійкості. Ми хочемо, щоб Містер Арбітріум став великим посланцем миру, і сподіваємось, що його присутність стане розрадою для всіх», – сказала Розі Фонтана.
Міський голова Львова підкреслив, що скульптура з’явилась у Львові саме на День Конституції, як символ підтримки українського народу.
«Це подарунок, який ми отримали від наших італійських друзів. Жодної бюджетної гривні ми не витратили для того, щоб львів’яни сьогодні споглядали цю скульптуру. Скульптура тимчасово буде стояти біля Оперного театру, а потім буде подорожувати світом”, - додав Андрій Садовий.
Він наголосив, що довкола цієї скульптури будуть дискусії, але мистецтво й існує для цього діалогу, для того, щоб спонукати нас думати.
Скульптуру гіганта біля Львівської опери встановили в рамках Lviv Urban Forum. Впродовж трьох днів до міста з’їдуться сотні архітекторів та урбаністів. Головним фокусом форуму стане відбудова українських міст та визначення цінностей для розвитку громад.
Як повідомлялося, у Національному заповіднику «Києво-Печерська лавра» до Дня Конституції відкрилася виставка-галерея «Україна. Становлення державності».