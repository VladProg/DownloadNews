Сучасному кінематографу потрібен новий Чарлі Чаплін, який під час Другої світової зняв фільм «Великий диктатор», - аби кіно знову перестало бути німим.

Як повідомляє Укрінформ, таку думку Володимир Зеленський висловив у зверненні до учасників і гостей 75-го Міжнародного Канського кінофестивалю.
Зеленський згадав, як у 1940 році завдяки фільму «Великий диктатор» кінематограф перестав бути німим. Тоді кіно говорило, і це був голос майбутньої перемоги свободи. На підтвердження своїх слів Президент навів цитату з фільму: «Людська ненависть пройде, і диктатори помруть, і влада, яку вони забрали в людей, повернеться до людей. І поки люди вмирають, свобода ніколи не загине».
«Здавалося б, що всі вже думали, що горор у вигляді повномасштабної війни, яка може охопити весь континент, більше не матиме продовження. Але знову, як і тоді, є диктатор. Знову, як і тоді, є війна за свободу. Знову, як і тоді, потрібно, щоб кіно не було німим», - наголосив глава Української держави.
Він констатував, що в Європі триває найстрашніша війна з часів Другої світової. Це відбувається насамперед з вини однієї людини - президента рф володимира путіна. Зеленський заявив, що українці гинуть щодня і вони не оживуть після фрази «Стоп, знято!».
«Але що ми чуємо про це зараз? Кіно мовчатиме або буде говорити? Якщо є диктатор, якщо є війна за свободу і якщо знов, як і тоді, все залежить від нашої єдності, то чи залишиться кіно поза цією єдністю?» - запитав Президент.
Він заявив, що Україна продовжуватиме битися, бо немає альтернативи, ніж виборювати свободу, і висловив упевненість у тому, що диктатор програє.
«Але мають прозвучати слова, як у 1940-му. Прозвучати з усіх екранів вільного світу. Потрібен новий Чаплін, який доведе і зараз, що кінематограф перестав бути німим», - наголосив глава Української держави.
Як повідомлялося, 17 травня стартував ювілейний 75-й міжнародний Каннський кінофестиваль.
Фото: ОП