У столичному кінотеатрі «Оскар» відбувся прем’єрний показ фільму режисера Дмитра Сухолиткого-Собчука «Памфір».

Про це повідомляє кореспондент Укрінформу.
«Таке кіно потрібне. Цей фільм є можливістю донести усьому світові відомості про українську історію, а також про те, що відбувалося в нашій країні. За кордоном його сприйняли схвально, тож сподіваюся, що у нас в Україні кіно гарно пройде в прокаті», - сказала перша заступниця голови Державного агентства з питань кіно Юлія Шевчук.
Режисер стрічки Сухолиткий-Собчук зауважив, що робота над фільмом тривала з 2012 року, коли він, ще студент вишу, проводив дослідницьку кінороботу «Красна Маланка». За його словами, у 2015 році всі напрацювання було оформлену в структуровану ідею.
«Памфір» - мій дебютний фільм. Він висвітлює напрямок творчого руху. Завдяки йому я, власне, і зрозумів свій напрямок», - наголосив режисер.
Стрічка оповідає історію мешканця Буковини Леоніда на прізвисько Памфір, який, полишивши кримінальне минуле, намагається чесно заробляти гроші за кордоном. Однак під час чергових відвідин родини напередодні Маланки документи головного героя згорають у пожежі. Бажання повернутися до офіційного заробітку підштовхує Памфіра до незаконних справ, що впливає не лише на нього, а й на всю родину - дружину Олену , сина Назара, батьків, брата та похресників.
Карнавал Маланки з його масками допоміг режисеру розмірковувати на теми відносин батьків і дітей, народу і влади, і в глобальному вимірі - добра й зла.
Як підкреслив Станіслав Потяк, виконавець ролі Назара, його герой став продовженням батька-Памфіра: «І в нього буде така ж місія - захищати насамперед сім'ю, і, звісно, державу», -
Нагадаємо, у 2019 році «Памфір» став одним із переможців 11-го конкурсного відбору Держкіно та отримав державну фінансову підтримку. Стрічка також здобула підтримку Польського Інституту Кіно (PISF), швейцарського фонду Visions Sud Est, одного з найвідоміших європейських фондів, які фінансують експериментальне кіно Hubert Bals Fund, французького національного центру кіно CNC Aide aux cínemas du monde, міжнародного фонду Goteborg Film Fund та Чернівецької обласної державної адміністрації.