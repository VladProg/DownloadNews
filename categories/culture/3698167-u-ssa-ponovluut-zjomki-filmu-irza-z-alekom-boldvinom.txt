У США поновлюють зйомки скандального фільму "Іржа" з актором Алеком Болдвіном. У 2021 році цей актор вистрілив із реквізитної зброї, внаслідок чого загинула українська операторка Галина Гатчінс.

Як передає Укрінформ, про це повідомляє CNN.
У вівторок представник компанії Rust Movie Productions повідомив CNN, що зйомки фільму «Іржа» поновляться вже у четвер у штаті Монтана.
Виробництво фільму з Алеком Болдвіном у головній ролі було призупинено у 2021 році, коли операторка Галина Гатчінс була смертельно поранена під час репетиції зі зброї, яку тримав у руках Болдвін. Режисер фільму Джоел Соуза також отримав поранення.
Меттью Гатчінс, вдівець Галини Гатчінс, та Болдвін оголосили, що досягли мирової угоди, деталі якої не розголошуються.
Зазначається. що зйомки фільму буде завершено у межах цієї угоди, а Меттью Гатчінс буде виконавчим продюсером кінокартини.
Як повідомляв Укрінформ, інцидент стався у жовтні 2021 року, коли Болдвін вправлявся у діставанні пістолета. Пізніше продюсери фільму були оштрафовані та різко розкритиковані владою за недотримання правил безпеки.
Згідно із заявою Департаменту довкілля Нью-Мексико, творці стрічки " Іржа" (Rust) продемонстрували "явну байдужість до ймовірних небезпек, пов'язаних із використанням вогнепальної зброї на знімальному майданчику". Агентство наклало на Rust Movie Productions максимальний штраф у розмірі 136 793 долари. Пізніше продюсери фільму оскаржили офіційний звіт, заявивши, що компанія "виконала всі відповідні протоколи безпеки". Поліція також оприлюднила кадри зі знімального майданчика, включно з наслідками смертельної стрілянини.
На початку жовтня 2022 року стало відомо, що Алек Болдвін досяг мирової угоди з родиною української операторки Галини Гатчінс.
Офіс шерифа округу Санта-Фе оголосив наприкінці жовтня про завершення розслідування. Справу передали місцевій окружній прокурорці Мері Кармак-Олтвіс.
На початку лютого Алеку Болдвіну було офіційно висунуто звинувачення у ненавмисному вбивстві після загибелі на зйомках фільму «Раст» (Rust) операторки українського походження Галини Гатчінс.
Болдвіну та Гутьєррес-Рід висунуто по два пункти звинувачення в ненавмисному вбивстві, щоб присяжні могли вирішити, який конкретний пункт може бути більш доцільним, сказала окружний прокурор Мері Кармак-Олтвіс. У будь-якому випадку обвинувальний вирок карається тюремним ув'язненням на строк до 18 місяців та штрафом до $5 000 доларів, заявили прокурори. Однак той факт, що у справі фігурує вогнепальна зброя, може збільшити термін ув'язнення до п'яти років.
Фото: Santa Fe New Mexican