У Парижі 22-24 квітня відбудеться Festival du Livre de Paris — найбільший книжковий фестиваль, орієнтований на французьких читачів, де представлятимуть видання, що вийшли друком у Франції, серед інших — переклади іноземної літератури, зокрема й української.

Як передає Укрінформ, про це повідомляє Український інститут книги.
«На основній локації фестивалю буде представлено Український стенд зі слоганом “Україна – серце Європи, що б’ється”, де покажуть книжки, які розповідають про сучасну українську культуру. Культуру, яка відновилася в роки незалежності, але яка сьогодні перебуває під загрозою. На Українському стенді читачі побачать видання українських авторів останніх років — наприклад, твори “Лексикон інтимних міст” Юрія Андруховича, “В Ізоляції” Станіслава Асеєва, “Понаїхали” Артема Чапая; сучасну драматургію (Наталія Ворожбит “Погані дороги”), твори українських класиків у перекладі, книжки для дітей», - ідеться в повідомленні.
Також на стенді можна буде погортати книжку «Україна. Їжа та історія» французькою і відкрити для себе історію, культуру та звичаї України через її гастрономічні традиції. Публікацією видання займалося одне з найбільших видавництв Франції Éditions de La Martinière Cuisine.
В УІК зазначають, що саме література може стати одним із містків для діалогу, і запрошують французьких читачів відвідати події в програмі фестивалю з українськими авторами.
Організатори: Mіністерство культури та інформаційної політики України, Український інститут книги, Український інститут, Український ПЕН, Міжнародний фестиваль «Книжковий Арсенал», Міжнародний фестиваль «BookForum» за підтримки посольства України у Франції та Centre Culturel de l’Ambassade d’Ukraine en France.
Фото з сайту actualitte.com