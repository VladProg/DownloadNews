Американський телеканал ABC News відсторонив від ефіру відому голлівудську акторку й лауреата премії «Оскар» Вупі Голдберг після її скандального висловлювання про Голокост.

Як передає Укрінформ, про це повідомляє CNN.
«Я негайно відсторонюю Вупі Голдберг на два тижні за її неправильні та образливі коментарі. Уся організація ABC News солідарна з нашими єврейськими колегами, друзями, родинами та громадами», - заявила президент телеканалу Кім Голдвін.
Сама ж Голдберг вже публічно вибачилися за свої висловлювання.
«Я шкодую про свої коментарі. Я також підтримую єврейський народ, і він це знає, і ви всі знаєте, тому що я завжди його підтримувала», - заявила акторка.
Раніше Голдберг потрапила у скандал після того, як на шоу на телеканалі ABC News сказала, що «Голокост не стосувався раси».
Як повідомляв Укрінформ, 27 січня в Україні та світі відзначають Міжнародний день пам’яті жертв Голокосту.
Цей день проголошений резолюцією Генеральної асамблеї ООН від 1 листопада 2005 року. Співавторами виступили 100 держав у пам’ять про жертв нацистського терору під час Другої світової війни.
Україна на державному рівні приєдналася до відзначення цієї міжнародної дати у 2012 році хоч і була однією з шести країн-ініціаторів прийняття документа.
27 січня 1945 року війська 1-го Українського фронту звільнили в’язнів найбільшого концтабору Аушвіц-Біркенау неподалік польського Освенцима.
Фото: ABC News