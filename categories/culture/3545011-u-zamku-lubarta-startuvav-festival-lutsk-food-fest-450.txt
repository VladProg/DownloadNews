У Луцьку стартував гастрономічний фестиваль «Lutsk Food Fest 4.5.0*», який об’єднав шефів різних кулінарних напрямків України. Половина вторгованих коштів піде на підтримку Збройних сил України.

Про це Укрінформу повідомили організатори фестивалю.
«У Замку Любарта цими вихідними можна скуштувати якісний фастфуд, гамбургери, страви на грилі, соковиті м'ясні стейки, різноманітні солодощі та прохолодні напої на будь-який смак, адже Lutsk Food Fest об’єднав представників різних кулінарних напрямків України», - зазначили організатори.
Цього року фестиваль проходить в дещо іншому форматі: організатори відмовилися від масових акцій, концертів та гучних розваг, проте гості можуть відвідати різноманітні майстер-класи, сімейні та молодіжні конкурси. Для дітей працюють аніматори та гірки. Споживання їжі відбувається під виступи творчих колективів та DJ-сети. Однією з розваг є стрільба із лука в портрет путіна, яка користується великою популярністю.






У Замку Любарта стартував фестиваль «Lutsk Food Fest 4.5.0*» / Фото надали організатори фестивалю

























Фестиваль розпочався об 11 ранку сьогодні та триватиме до 21:30, а завтра з 11:00 до 21:00.
Організатори наголошують, що подбали про посилену охорону та можливість відвідувачів відправитися в укриття у випадку повітряної тривоги.
Вони наголошують, що ця подія - можливість подарувати трішки радості у непрості часи та підтримати представників ресторанного бізнесу.
Для переселенців (до 15:00), військових (з посвідченням) та дітей до 12 років вхід безкоштовний. 50% вторгованих на фестивалі коштів передадуть на потреби ЗСУ.
Lutsk Food Fest - Західний гастрономічний фестиваль у Луцьку, який збирає в стінах Замку Любарта представників різних кулінарних напрямків України. Заснований фестиваль у 2015 році.