В Ужгороді актори Маріупольського драмтеатру, які через війну стали вимушеними переселенцями, провели першу репетицію на головній сцені Закарпаття, прем'єру готують на кінець червня.

Про це повідомили на сайті Закарпатської ОВА, передає Укрінформ.
Як зазначається, перша вистава театру буде про життя Василя Стуса. Прем'єру запланували на кінець червня.
За словами в.о.директора – худкерівника Донецького академічного обласного драмтеатру (м. Маріуполь) Людмили Кополович, до роботи над п’єсою планують залучати і закарпатських акторів.
Людмила Колосович також зазначила, що в Ужгород вже приїхали вісім працівників театру, інші прибудуть згодом.
«Зараз ми концентруємося на творчості – це перше, що потрібно. Творчість, вистава, дія – це результат роботи театрального мистецтва. Що б не відбувалося за кулісами, наше завдання – це дія, дія на сцені», – підкреслив директор департаменту культури, національностей та релігій ОВА Євген Тищук.
Під час перших зборів трупи акторів директор Закарпатського академічного обласного українського муздрамтеатру ім. братів Шерегіїв Василь Марюхнич побажав акторам успіху та висловив сподівання на творчу співпрацю і взаєморозуміння.
Як повідомлялося, у березні російська армія скинула авіабомбу на будівлю Маріупольського драмтеатру, де переховувалися люди. Загинуло близько 300 мирних жителів. Будівля театру зруйнована. Нині колектив театру переїхав до Ужгорода, де ставитиме вистави на сцені Закарпатського облмуздрамтеатру імені братів Шерегіїв.
Фото: Закарпатська ОВА