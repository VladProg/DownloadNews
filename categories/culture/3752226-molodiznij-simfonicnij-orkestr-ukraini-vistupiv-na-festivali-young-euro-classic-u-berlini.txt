У Берліні відбувся концерт Молодіжного симфонічного оркестру України/YsOU в рамках фестивалю Young Euro Classic.

Про це повідомляє пресслужба Міністерства культури та інформаційної політики, передає Укрінформ.
"Концерт з успіхом пройшов на одній з найкращих сцен Європи. Це понад 1000 слухачів, довгі овації стоячи, жовто-блакитний прапор та «Слава Україні» з кожного куточка Konzerthaus Berlin. Молодіжний оркестр виконав потужну програму: Симфонія n.5 Л. ван Бетховена, Концерт для флейти М. Арнольда, твори сучасних українських композиторів. Публіка була в захваті від розвитку боротьби світла та темряви у творі «Шлях» Богдани Фроляк та колоритної «Одеської рапсодії» Євгена Оркіна для двох скрипок з оркестром", - йдеться у повідомленні.
Як зазначається, за диригентським пультом була засновниця та головна диригентка оркестру Оксана Линів, солісти — Олексій Семененко, Андрій Мурза (скрипка) та Дарина Бачинська (флейта).
Захід відбувся за організаційної підтримки Міністерства культури та інформаційної політики України.
На заході були присутні представники Посольства України у Федеративній Республіці Німеччина, багато прихильників України.
Концерт наживо транслювався на міжнародному культурному каналі ARTE. Запис доступний за посиланням.
Як повідомлялося, у Польщі відбувся концерт Ukrainian Freedom Orchestra («Український оркестр свободи»), організований під патронатом перших леді двох країн Олени Зеленської та Агати Корнгаузер-Дуди.