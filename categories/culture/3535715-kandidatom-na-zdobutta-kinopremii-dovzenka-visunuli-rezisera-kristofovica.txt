Український кінорежисер і сценарист В’ячеслав Криштофович став претендентом на здобуття Державної премії України імені Олександра Довженка 2022 року.

Як передає Укрінформ, про це повідомляє пресслужба Державного агентства з питань кіно.
«Комітет з Державної премії України імені Олександра Довженка повідомляє, що на здобуття Державної премії України імені Олександра Довженка 2022 року висунуто кандидатуру В’ячеслава Сигизмундовича Криштофовича», - ідеться в повідомленні.
Криштофович - український кінорежисер, сценарист, педагог, академік Національної академії мистецтв України, заслужений діяч мистецтв України і член Національної спілки кінематографістів України. Криштофович зрежисував багато серіалів і фільмів, зокрема, «Сьоме небо», «Дні надії» (2007), «Ой, мамочки…» (2008), «Про нього (Обітниця мовчання)» (2011), «Передчуття» (2020) тощо.
Як повідомлялося раніше, Комітет Державної премії України імені Олександра Довженка 30 червня оголосив конкурс на здобуття премії. Подавати твори на розгляд оргкомітету премії могли Міністерство культури та інформаційної політики України, творчі спілки, кіно-, теле-, відеостудії, мистецькі заклади та наукові установи, громадські організації, редакції газет і журналів. У 2021 за видатний внесок у розвиток українського кіномистецтва премію здобула українська драматургиня та режисерка Наталія Ворожбит.