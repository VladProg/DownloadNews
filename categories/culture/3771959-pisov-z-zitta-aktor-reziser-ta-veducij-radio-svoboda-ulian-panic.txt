На півдні Франції, у місті Антіб, пішов з життя ведучий Радіо Свобода, російський актор, режисер українського походження Юліан Панич, якому було 92 роки.

Про це повідомляє Укрінформ із посиланням на Радіо Свобода.
Панич народився у 1931 році в українському місті, яке тоді називалося Зинов'євськ (нині - Кропивницький). З 1946 року родина мешкала в Москві. Панич закінчив Театральне училище імені Щукіна, грав у московських і ленінградських театрах. Потім також працював режисером на телебаченні, у 1968 році став одним із творців і режисерів студії "Лентелефільм".
У СРСР Панич знявся у 15 фільмах, в тому числі стрічках Кіностудії ім. Довженка: «Педагогічна поема» (1955), «Кривавий світанок» (1956, по мотивам повісті Михайла Коцюбинського «Fata Morgana»), «300 років тому...» (1956, тут Панич грав Тимоша Хмельницького), «Новели Красного дому» (1964).
1972 року Панич із дружиною та сином емігрував до Ізраїлю і незабаром був запрошений до Мюнхена на Радіо Свобода, де на багато років став одним із провідних дикторів станції (спочатку - під псевдонімом Олександр Виноградов).
У читанні Панича слухачі знайомились із забороненими у Радянському Союзі книгами, такими як "Архіпелаг ГУЛАГ", "Москва-Пєтушки" та інші. У 1980-ті роки Панич керував на "Свободі" програмою "Театр біля мікрофона". В часи перебудови часто приїжджав до СРСР.
Як повідомляв Укрінформ, наприкінці вересня на 77-му році життя пішла з життя Ольга Кузьменко, мати фронтмена гурту “Скрябін” Андрія Кузьменка (Кузьми).