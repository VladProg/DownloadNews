Перший у світі NFT-музей війни зібрав понад 600 тис. доларів на підтримку України.

Як передає Укрінформ, про це міністр цифрової трансформації України Михайло Федоров повідомив у Телеграмі.
Таку суму музей зібрав за перший день продажу віртуальних експонатів. Усього придбали 1282 цифрові мистецькі твори. Зібрані кошти надійдуть до криптовалютного фонду, який створила українська криптобіржа KUNA, на підтримку української армії та цифрового й кіберспротиву.

"Ми стали першими, хто поєднав технологію блокчейн та сучасне мистецтво, щоб задокументувати історичну правду про війну російської федерації проти України", - зазначив Федоров.
Відвідати NFT-музей або ж придбати цифровий мистецький твір можна за посиланням.
Музей Метаісторії запустила NFT-спільнота за підтримки Мінцифри.
Як повідомляв Укрінформ, найбільші українські ІТ-компанії разом із Міністерством цифрової трансформації та Київською школою економіки створили фонд Truth Fund, мета якого - боротися з російською пропагандою та розповідати світові правду про війну в Україні.