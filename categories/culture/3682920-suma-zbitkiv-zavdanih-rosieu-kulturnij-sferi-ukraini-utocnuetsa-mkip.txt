Сума збитків, завданих культурній сфері України унаслідок збройної агресії рф, уточнюється.

Про це заступниця міністра культури та інформаційної політики Катерина Чуєва повідомила у коментарі Укрінформу.
"Зараз важко про це говорити (ідеться про орієнтовну суму збитків культурній сфері). По-перше, ідуть підрахунки. По-друге, втрати, на жаль, продовжуються. По-третє, навіть ті підрахунки, які були зроблені, наприклад, улітку минулого року разом зі Світовим банком, сягали загалом понад десять мільярдів доларів, якщо не помиляюсь, - зараз ці цифри будуть уточнені. Удосконалюються методики підрахунків. Все-таки ми ніколи не стикались із масовою потребою в цьому", – сказала Чуєва.
Водночас вона зауважила, що оцінка втрат музейних колекцій – це окремий виклик. "Якщо методика обрахунку пошкоджень об‘єктів нерухомої спадщини існувала і раніше, то з приводу втрат музейних предметів, кожен із яких унікальний і може мати різну страхову вартість, – це окремий великий виклик", – підкреслила заступниця міністра.
Як повідомляв Укрінформ, в Україні внаслідок повномасштабного вторгнення російської федерації пошкоджено або повністю зруйновано майже 1300 об'єктів культурної інфраструктури.
У серпні минулого року Міністерство культури та інформаційної політики спільно з Vodafone Україна запустили проєкт зі збору коштів на відбудову пошкоджених культурних пам’яток.