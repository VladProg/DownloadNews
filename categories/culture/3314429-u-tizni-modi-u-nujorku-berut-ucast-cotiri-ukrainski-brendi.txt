Чотири українські бренди представлені в шоу-румі під час Тижня моди, що проходить у Нью-Йорку з 10 по 16 вересня.

Про це передає власний кореспондент Укрінформу.
Для спільного просування свого одягу, взуття та аксесуарів під час Тижня моди вони об’єдналися в «Український модний альянс», повідомила керівниця Офісу з розвитку креативних індустрій при Міністерстві культури та інформаційної політики України Уляна Хром'як.
«Український модний альянс» - ініціатива, спрямована на популяризацію української індустрії моди у світі та підвищення обізнаності щодо неї, - сказала вона. - Цього року ми фокусуємося на збільшенні експортних продажів та розширенні географії експорту українських дизайнерів та їхніх брендів».
За її словами, українські бренди 91 Lab, Elena Reva, Foberini та Kachorovska за підтримки програми USAID «Конкурентоспроможна економіка України» та Офісу з розвитку креативних індустрій привезли у Нью-Йорк для демонстрації у спеціалізованому шоу-румі на Мангеттені свої зразки. Великі гуртові покупці мають можливість з ними ознайомитися й замовити потрібну кількість.
«Наша мета – комерціалізувати українських дизайнерів, - додала Хром'як. – Ми приїхали у Нью-Йорк не на показ моди, а для того, щоб представити наші зразки безпосереднім потенційним замовникам».
Вона зазначила, що серед зразків – жіночі трикотажні вироби, шовкові сукні, сучасні вишиванки, одяг, прикраси.






У Тижні моди у Нью-Йорку беруть участь чотири українські бренди // Фото: Володимир Ільченко, Укрінформ
















Нагадаємо: «Український модний альянс» – ініціатива, спрямована на популяризацію української індустрії моди у світі та підвищення обізнаності щодо неї. Він створений у співпраці з UYAVA Fashion Collaboration Platform та програмою USAID «Конкурентоспроможна економіка України» (USAID КЕУ).