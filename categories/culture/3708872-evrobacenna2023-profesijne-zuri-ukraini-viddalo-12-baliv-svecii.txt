Національне журі України на Євробаченні віддало 12 балів виконавиці Loreen зі Швеції, яка вважається фавориткою цьогорічного конкурсу.

Про це повідомляє власний кореспондент Укрінформу.
“Привіт, Європо, Україна на зв'язку. Країна свободи та сміливих людей із серцями зі сталі. Ліверпулю, дуже дякую за прийом цього Євробачення від імені України на знак солідарності з нашою країною. Це була чудова та неймовірна співпраця України та Великої Британії. Дякуємо! І наші 12 балів йдуть Швеції”, - звернулася до учасників і гостей конкурсу з Києва українська співачка Злата Огнєвіч.
Окрім того, за результатом голосування журі в Україні, Литва отримала 10 балів, Австралія – 8, Чехія – 7, Польща – 6, Естонія – 5, Велика Британія – 4, Словенія – 3, Італія – 2, Ізраїль – 1 бал.
Нагадаємо, оцінки національних журі становлять половину підсумкового результату, другу половину визначають за голосуванням глядачів.
Як повідомляв Укрінформ, у Ліверпулі відбувся великий фінал пісенного конкурсу Євробачення. Виступили 26 країн. Україну представляв гурт TVORCHI з піснею Heart Of Steel ("Серце зі сталі").
Фото: Eurovision Song Contest