У Вінницькому обласному краєзнавчому музеї відкрилася меморіальна виставка «Моє перо завжди служило мені за меч», присвячена творчості українського письменника-сатирика Олега Чорногуза.

Про це кореспонденту Укрінформу повідомила завідувачка відділу новітньої історії Вінницького обласного краєзнавчого музею Лариса Семенко.
«Цю виставку ми планували провести ще за життя Олега Федоровича, приурочивши до його 85-річчя. Але через пандемію, а потім війну задум довелося відкласти. Нині ж за згодою сина сатирика ми цей проєкт реалізували. Виставка розповідає про життєвий і творчий шлях видатного українського письменника-сатирика, журналіста, громадського діяча, кавалера двох орденів Ярослава Мудрого Олега Федоровича Чорногуза», - сказала Семенко.
За її словами, в експозиції, яка виставлена в академічній залі музею, представлені особисті речі та світлини, від дитинства до поважного віку сатирика. Також представлені 30 його творів, частина – із автографами Чорногуза.
Окрім того, тут можна побачити кілька примірників українського сатиричного журналу «Перець», у якому він працював спочатку фейлетоністом, а потім редактором.
Є в експозиції й програмки вистави за його творами, афіші творчих вечорів, примірник диплома міжнародної літературної премії для гумористів ім. Олега Чорногуза тощо.
Також музейники облаштували на виставці імпровізований робочий кабінет письменника у стилістиці 70-х років минулого століття.
Виставка триватиме до 21 травня.
Олег Чорногуз – український сатирик, автор відомих романів «Аристократ із Вапнярки», «Претенденти на папаху» тощо, а також резонансного пророчого вірша «Чи хочуть москалі війни?», написаного 2009 року як відповідь на відомий вірш (пісню) Євгенія Євтушенка «Хотят ли русские войны?».
Він народився у с. Іванів Калинівського р-ну на Вінниччині, тут жив і в останні роки життя. На своє 85-річчя письменник висадив у селі пам‘ятну алею. Помер 8 жовтня 2022 р., похований на Байковому кладовищі у Києві.
2019 року Вінницька обласна організація Національної спілки письменників України, редакція літературного журналу «Вінницький край» та Видавничий дім «Моя Вінниччина» заснували Міжнародну премію для гумористів імені Олега Чорногуза.
Фото: karl_friedrich, /perchany.livejournal.com