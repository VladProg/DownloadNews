Переможця національного відбору на премію «Оскар» буде оголошено 24 вересня після засідання Українського Оскарівського комітету.

Як передає Укрінформ, про це повідомляє пресслужба Держкіно.
«Український Оскарівський комітет запрошує журналістів на пресконференцію з нагоди оголошення переможця національного відбору на висування на премію "Оскар" Американської академії кінематографічних мистецтв і наук у категорії "Міжнародний повнометражний фільм" від України», - ідеться в повідомленні.
Як зазначається, перед пресконференцією для акредитованих ЗМІ відбудеться преспоказ фільму-переможця. Захід відбудеться в кінотеатрі «Жовтень».
Повідомляється, що участь у пресконференції візьмуть голова Оскарівського комітету України Алік Шпилюк; голова лічильної комісії, представник Національної спілки кінематографістів України Сергій Васильєв; представники Асоціації продюсерів України та Державного агентства з питань кіно; автори фільму-претендента від України.
Як повідомляв Укрінформ, 24 вересня відбудеться засідання Оскарівського комітету України з відбору стрічки - кандидата на премію "Оскар" у категорії "Міжнародний повнометражний фільм" від України.
Цього року в національному відборі беруть участь 5 фільмів, усі вони створені за державної підтримки. Це «Відблиск», режисер Валентин Васянович (Україна);

«Стоп –Земля»/Stop-Zemlia, реж. Катерина Горностай, (Україна);

«Носоріг»/Rhino, реж. Олег Сенцов (Україна, Польща, Німеччина);

«Погані дороги»/Bad Roads, реж. Наталка Ворожбит (Україна);

«Чому я живий», реж. Віллен Новак (Україна, Грузія).