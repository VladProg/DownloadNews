Шевченківський райсуд Києва обрав підозрюваному у вчиненні ДТП у стані алкогольного сп’яніння Остапу Ступці запобіжний захід у вигляді нічного домашнього арешту.

Про це в коментарі Укрінформу повідомила речниця Київської міської прокуратури Надія Максимець.
«Сьогодні відбулося засідання у Шевченківському райсуді. Прокурор у клопотанні просила про обрання домашнього арешту підозрюваному, суд задовольнив (клопотання) у повному обсязі. Підозрюваному заборонено залишати місце проживання з 22-ї години вечора до 6-ї години ранку до 5 червня включно», - сказала вона.


Речниця Київської міської прокуратури заявила, що також суд поклав на підозрюваного низку обов’язків, зокрема - не залишати без дозволу межі Києва, здати на зберігання документи для виїзду за кордон, прибувати до слідчого, прокурора або суду за першою вимогою тощо.
Окремо в установі поінформували, що 4 квітня 2023 року водій автомобіля Range Rover, рухаючись по вулиці Федорова у напрямку перехрестя з вулиці Малевича, виїхав на зустрічну смугу та скоїв наїзд на припаркований на вулиці Mitsubishi.
«Унаслідок ДТП чоловік, який перебував у легковику, отримав травми та був госпіталізований. Водія Range Rover, 1967 року народження, затримали на місці події. Прилад «Драгер» показав 1, 62 проміле алкоголю в його крові», - заявили у відомстві.
Досудове розслідування триває.


Раніше ЗМІ інформували, що 4 квітня український актор Остап Ступка потрапив у ДТП, і що інцидент стався близько 23 години.
За даними ЗМІ, Ступка, перебуваючи в стані алкогольного сп’яніння, в’їхав на своєму позашляховику Range Rover у легкове авто Mitsubishi, яке було припарковане на зупинці, водій автомобіля був усередині.