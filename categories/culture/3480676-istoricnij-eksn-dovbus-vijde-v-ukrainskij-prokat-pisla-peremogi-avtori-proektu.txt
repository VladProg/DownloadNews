Прем’єру фільму Олеся Саніна "Довбуш", що мала відбутися 12 травня 2022 року, перенесли.

Як передає Укрінформ, про це повідомляє пресслужба Держкіно з посиланням на авторів фільму.
«Усі плани перекреслила війна. Нової дати виходу стрічки в широкий український прокат творці не анонсують, проте вірять, що це може трапитися вже цієї осені – відразу після перемоги України над окупантами», - ідеться в повідомленні.

Зазначається, що наразі творча команда має на меті презентувати фільм на одному з міжнародних кінофестивалів класу "A" - у Торонто чи Венеції - і відразу після цього – запустити міжнародний прокат стрічки.
«Ми доклали титанічних зусиль, аби наше кіно дійшло до свого глядача. Проте нові реалії змушують нас до нових, цілком виважених рішень. У нас є нова важлива мета – говорити про Україну на весь світ, використовуючи всі наявні канали та інструменти. Для цього ми готуємо міжнародну версію стрічки й працюємо над подачею заявок до участі в фестивалях класу "A". Віримо, що це актуальне кіно про силу та незламність українців вкотре вмотивує світову спільноту до рішучих дій», - коментує генеральний продюсер фільму Максим Асадчий.
"Довбуш" розповідає про події 18 століття в українських Карпатах. Жорстоке правління польської шляхти змушує гуцулів тікати в гори. Двоє братів, Олекса та Іван Довбуші, опиняються поза законом і стають опришками. У пошуках помсти панам за вбивство батьків Довбушів брати стають ворогами: один прагне грошей, інший – справедливості. Гуцули починають повстання, яке очолює Олекса.
«Десь у глибині душі ми відчували, що ці події неминучі. Колеги сумно жартували, що мої фільми стають передвісниками важливих подій в історії нашої держави. Так було і в 2003 році – тоді світ побачив драму “Мамай”, згодом – у 2014-му на екранах з’явився “Поводир”. Українська історія багатогранна та сповнена болю, проте вона показує, як наша країна, ніби той фенікс, відроджується з попелу і розквітає. Сьогодні наша незламність дивує чи не увесь цивілізований світ. Про це наш "Довбуш" – актуальне кіно про любов, свободу та право залишатися господарем на своїй землі, що набуло нових сенсів з початком війни», - зазначає режисер, співсценарист та співпродюсер фільму Олесь Санін
Фільм створено кінокомпанією Pronto Film за підтримки Державного агентства України з питань кіно. Кінотеатральною дистрибуцією фільму на території України займаються компанії Kinomania Film Distribution і FILM.UA Group Distribution.