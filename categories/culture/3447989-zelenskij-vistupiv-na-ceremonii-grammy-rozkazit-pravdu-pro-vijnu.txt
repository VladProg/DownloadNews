У ніч на понеділок, 4 квітня, Президент України Володимир Зеленський виступив із відеозверненням на 64-й церемонії вручення музичної премії Grammy.

Як передає Укрінформ, про це повідомляє CNN.
«Наші музиканти носять бронежилети замість смокінгів. Вони співають для поранених...у лікарнях. Війна не дає нам вибирати, хто виживе, а хто залишиться у вічній тиші», - сказав Президент.
Він зазначив, що понад 400 дітей отримали поранення й 153 дитини загинули, і ми ніколи не побачимо, як вони малюють.
«Що є більш контрастним до музики? Це тиша зруйнованих міст і вбитих людей. Наші діти малювали випущені ракети, а не падаючі зірки», - додав Зеленський.
Він закликав музикантів не мовчати, а розповідати про російсько-українську війну по всіх можливих каналах комунікацій.
«Розкажіть правду про війну. У ваших соціальних мережах. По телевізору. Підтримайте нас будь-яким способом. Будь-яким. Але не мовчіть. І тоді настане мир. Усі наші міста нищить війна. Чернігів, Харків, Волноваха, Маріуполь та інші. Вони вже легенди. Але у мене є мрія, щоб вони жили й були вільними. Вільними, як ви на сцені Grammy», - закликав Зеленський.
Після звернення Зеленського американський співак Джон Ледженд, українські артисти Любов Якимчук, Міка Ньютон та Сюзанна Ігідан заспівали пісню «Free» (Вільні).
24 лютого президент росії володимир путін оголосив про початок повномасштабного вторгнення в Україну. Війська російських загарбників обстрілюють та знищують ключові об'єкти інфраструктури, здійснюють масовані обстріли житлових районів українських міст та сіл із використанням артилерії, реактивних систем залпового вогню, балістичних ракет, авіабомб.