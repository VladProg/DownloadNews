Восьмирічна Кіра Касинець із Ужгорода, яка місяць тому встановила рекорд України з декламування напам’ять найдовшої скоромовки у світі, презентувала у Львові свій зворушливий документальний фільм під назвою «А памʼятаєш?...» - Кузьма казав».

Презентація відбулася на фестивалі «Шампанські очі» до ювілею Кузьми.






Восьмирічна рекордсменка із Ужгорода презентувала власний фільм про Кузьму / Фото: Галина Гузьо



















Про це повідомляє кореспондент Укрінформу.
«Андрія Кузьменка не стало 2 лютого 2015 року, я народилася 20 лютого того ж року. Тому побачити його живим мені не судилося. Але мені пощастило побачити ту кухню, про яку йдеться в пісні про маму, та відчути атмосферу його присутності. «І ми на кухні не одну годину собі на різні теми посидим». Дійсно, на цій кухні хочеться сидіти і розмовляти на різні теми. Ольга Михайлівна та Віктор Кузьмич (батьки Кузьми – авт.) дуже теплі та щирі люди. Проникнувшись атмосферою їх сімейного затишку, я спробувала створити такий собі віртуальний діалог на «різні теми» з Андрієм Кузьменком, який презентувала у фільмі», - розповіла зі сцени дівчинка.

Автор ідеї та сценарист фільму Наталія Радченко опрацювала десятки годин інтерв’ю Андрія Кузьменка різних років. У стрічку «А памʼятаєш?...» - Кузьма казав…» потрапили життєві, філософські, патріотичні роздуми лідера гурту «Скрябін». І Кіра Касинець віртуально через роки і покоління спілкується з музикантом, відповідаючи йому рядками з його ж пісень.
Крім того, дівчинка виконала у фільмі свою версію пісні «Люди як кораблі» (Кіра є переможницею багатьох конкурсів всеукраїнського та міжнародного рівнів із ораторського мистецтва й вокалу). Режисером і оператором проєкту виступив Олександр Кулик.
«Нашою метою було продемонструвати, як роздуми людини, Андрія Кузьменка, органічно поєднуються із творчістю шоумена та артиста Кузьми Скрябіна. Він говорив щиро, писав щиро, співав щиро, навмисне використовуючи розмовні, сленгові форми слів. Це було його «родзинкою», завдяки якій його відчували своїм і дорослі та діти», - сказала мама дівчинки Вікторія Бокоч.
Як повідомлялося, у Львові 17 серпня відбувся фестиваль у пам’ять про Кузьму Скрябіна «Шампанські очі». Шанувальникам Скрябіна, поміж тривогами, вдалося насолодитися виступами Ірини Білик, яка приїхала з-за кордону, Арсена Мірзояна, гуртів «Pianoбой» та «Антитіла», DILYA, Lizgunova, Ivan NAVI.
Як повідомляв Укрінформ, восьмирічна Кіра Касинець продекламувала найдовшу скоромовку у світі, таким чином установивши рекорд України, та розпочала збір коштів на дрон для ЗСУ.