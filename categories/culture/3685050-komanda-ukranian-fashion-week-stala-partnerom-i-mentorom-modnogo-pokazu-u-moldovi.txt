Команда Ukranian Fashion Week стала партнером і ментором показу колекції провідних молдавських брендів — Moldovan Brands Runway.

Як передає Укрінформ, про це Міністерство культури та інформаційної політики України повідомляє у Телеграмі.
"Щойно завершився Moldovan Brands Runway — модний захід у Республіці Молдова, партнером та ментором якого стала команда Ukranian Fashion Week. Кілька місяців консультацій та безпосередня робота команди UFW на майданчику проєкту в Кишиневі дали хороший результат і вкотре продемонстрували високий рівень, на якому працюють креативні індустрії України", - ідеться у повідомленні.
Питання культурного партнерства та колаборацій між двома країнами обговорювалось і на короткій зустрічі співзасновниці та голови оргкомітету Ukrainian Fashion Week Ірини Данилевської з міністром культури Республіки Молдова Сергієм Проданом.
Moldovan Brands Runway, на якому були представлені колекції провідних молдавських брендів та двох брендів з України, організовано APIUS (Асоціація виробників легкої промисловості Республіки Молдови) у партнерстві з UFW, за підтримки Moldova Future Technologies Activity Funded by USAID and Sweden.

Як повідомляв Укрінформ, в Амстердамі понад 25 українських модних брендів представили свою продукцію на Ukrainian Fashion and Culture Festival, де відвідувачі мали можливість познайомитися з українськими модельєрами, а також приміряти та придбати вироби з їхніх колекцій, привезених з України.