На Харківщині від початку повномасштабного вторгнення не охороняється палацово-парковий комплекс «Шарівка» у Богодухівському районі, до будівлі почали навідуватися мародери та вандали.

Цю інформацію підтвердили кореспонденту Укрінформу місцеві краєзнавці та в.о. директора обласного комунального підприємства Вікторія Мовчан.
Після звернення агентства співробітник КП виїхав на місце та оглянув будівлю.
“Дійсно, з 24 лютого 2022 року комплекс не охороняється. Ми зафіксували, що є пошкодження - зірвана решітка з вікна. Однак проникнення в сам палац не було. Всі замки на приміщеннях цілі”, - сказала Мовчан.

Керівниця підприємства запевнила, що найближчим часом буде вирішено питання з охороною. Більше року її не було через фінансову скруту: туристична діяльність у садибі фактично припинена через війну, доходу за вхід екскурсійних груп КП не отримує.
“Це значне фінансове навантаження. Ми просили адміністрацію дозволити нам діяльність, але з огляду на військову обстановку екскурсії поки заборонені. Але ми наймемо охоронців, які чергуватимуть та наглядатимуть за порядком на території”, - сказала директор КП.
Місцевий краєзнавець, екскурсовод музею на громадських засадах «Музей 100-річної історії Шарівського поселення» Наталія Твердохліб обурена, що до руйнацій, яких палацу завдає час, додалися ще й рукотворні.






На Харківщині від початку повномасштабного вторгнення не охороняється палацово-парковий комплекс «Шарівка» / Фото: Наталії Твердохліб








































“Наполегливі “відвідувачі” вибили вікно дубової зали, в одному з приміщень знято лінолеум. А на території парку ведеться незаконна порубка столітніх дубів”, - говорить Твердохліб.
Утім у КП “Знахідка” заявляють, що всередині нікого не було, а факту порубки вони не побачили, тож викликати поліцію не будуть.
“Ми звикли , що маєток Кеніга позиціонують як одну з небагатьох національних пам'яток архітектури Слобожанщини і історичну візитівку нашої громади. Війна стерла з мапи нашої країни не тільки мільйони людських доль, а й сотні музеїв і пам'яток. Винищення нашої історії - одне з найперших завдань ворога, тож такі об'єкти як Шарівський замок мають бути під пильною увагою в цей нелегкий для країни час”, - наголошує Твердохліб.
У департаменті культури і туризму Харківської ОДА кореспонденту агентства відповіли, що наразі охороною, діяльністю та підтримкою стану будівлі займається виключно обласне КП “Знахідка”. Таку ж думку висловили і в обласному департаменті капітального будівництва, на балансі якого знаходиться один із об’єктів комплексу.
Як повідомлялося, палацово-парковий комплекс “Шарівка” - пам’ятка національного значення. Центральна будівля - палац у неоготичному стилі. Остаточного вигляду набув у 1912 року завдяки останньому власнику - Леопольду Кенігу, успішному та прогресивному підприємцю та меценату.