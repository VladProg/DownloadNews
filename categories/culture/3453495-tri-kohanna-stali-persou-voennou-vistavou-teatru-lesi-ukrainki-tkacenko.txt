Національний академічний драматичний театр імені Лесі Українки поновив покази, і першою «воєнною» виставою стали «Три кохання».

Як передає Укрінформ, про це повідомив на сторінці МКІП у Фейсбуці міністр культури та інформаційної політики Олександр Ткаченко.
«Культура має зцілюючу функцію. Вона ладна наповнювати життя надією на краще. Сльози в очах глядачів. Сльози в очах акторів. Сльози в очах всього колективу театру. Такою стала для всіх присутніх перша воєнна вистава «Три кохання» в театрі Лесі Українки», - написав Ткаченко.
Він зазначив, що зараз в країні війна, але українці об’єднані й згуртовані. З упевненістю в перемозі з 1 квітня ми поступово відновлюємо доступ до культури, в тому числі відкриваємо театри там, де це можливо, та з дотриманням усіх безпекових вимог, як того вимагає воєнний стан.
«Впевнений, що завдяки культурному фронту зараз кожен зможе хоча б на трохи повернутись у життя, яке всі ми мали до 24 лютого. Хоча б на мить. Був радий бачити повну залу. Нехай і камерної сцени. Це вкотре доводить, що культура є важливою завжди. І є розрадою в найтемніші часи. Споглядаючи вистави, читаючи книжки наших авторів, слухаючи наші пісні, ми усвідомлюємо, що Україна є незламною. Ми відчуваємо дух минулих поколінь, які також боролися за незалежність проти загарбників. І вистояли! Вистоїмо і ми. Та переможемо», - підкреслив міністр.
Як повідомляв Укрінформ, після тривалої паузи Національний театр імені Марії Заньковецької, що у Львові, розпочав новий «воєнний» сезон.
24 лютого президент рф путін оголосив про початок масштабного вторгнення в Україну. російські війська обстрілюють та знищують об'єкти інфраструктури, проводять масовані обстріли житлових районів українських міст і селищ із використанням артилерії, реактивних систем залпового вогню та балістичних ракет.
У країні запроваджено воєнний стан і оголошено загальну мобілізацію.
Україна направила позов проти російської федерації до Міжнародного суду ООН у Гаазі.