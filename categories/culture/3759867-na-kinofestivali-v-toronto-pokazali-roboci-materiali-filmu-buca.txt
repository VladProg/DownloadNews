У межах кіноринку Міжнародного кінофестивалю в Торонто відбувся захід, присвячений презентації робочих матеріалів фільму "Буча".

Про це інформує пресслужба Державного агентства з питань кіно у Фейсбуці, передає Укрінформ.



"Наша місія – розповісти про трагедію українського народу людям в усьому світі", – сказав продюсер і сценарист фільму Олександр Щур.
Під час обговорення стрічки він розповів про важливість проєкту, поділився досвідом знімального процесу під час війни та окреслив специфіку зйомок художнього фільму-реконструкції злочинів російських окупантів «по гарячих слідах».
Фільм - це драма, створена на основі реальних подій, які сталися у Бучі та інших містах України, захоплених російськими військами.
У Держкіно зазначають, що на заході були присутні українські продюсери – Пилип Іллєнко та Анна Паленчук, близько 20 канадських продюсерів та інвесторів, гості з Сербії та радіопродюсерка CBC Дженіфер Кліббон.


Як повідомлялося, у конкурсній програмі Міжнародного кінофестивалю в Торонто TIFF Docs 12 вересня о 12:05 у Scotiabank 9 відбудеться північноамериканська прем’єра копродукційного фільму «Звідки куди» виробництва Польщі, Франції та України режисера Мачека Хамели.
Міжнародний кінофестиваль в Торонто (Канада), Toronto International Film Festival (TIFF), цьогоріч триватиме з 7 до 17 вересня 2023 року.
Фото: Держкіно, Facebook