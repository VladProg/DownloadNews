У Житомирському обласному літературному музеї відкрилася виставка «Живі «розстріляні», на якій представлені фото авторів “Розстріляного відродження”, котрі створив письменник Мартин Якуб за допомогою штучного інтелекту.

Про це повідомляє кореспондент Укрінформу.
«На виставці представлені 15 українських письменників. Ми знаємо, що вони були розстріляними, а потім відродженими. Цією виставкою я хочу показати, що всі письменники були живими людьми і переживали ті ж емоції, що й ми. Окрім того, прагну популяризувати українських письменників через їх життєвий шлях, а не лише здобутки», - розповів Якуб.
За його словами, фото, які залишилися після письменників, він задавав штучному інтелекту, вказуючи умову, що вони зібралися в барі, а у підсумку отримав близько 100 різних варіантів для кожного автора, з яких обрав по одному фото для виставки.






У Житомирі експонують фото авторів «Розстріляного відродження», створених штучним інтелектом / Фото: Ірина Чириця, Укрінформ





































На виставці «Живі «розстріляні» представлені чорно-білі фотографії письменників “Розстріляного відродження”, серед яких Валер'ян Підмогильний, Євген Плужник, Майк Йогансен, Олена Теліга та інші. Біля кожної світлини є коротка цитата автора та QR-код, за яким можна побачити підписані іменами письменників снаряди, які українські артилеристи відправили росіянам.
У межах виставки також триває збір коштів на тепловізор для бійців 3-ї окремої танкової Залізної бригади.
Як повідомляв Укрінформ, нещодавно письменник Мартин Якуб, автор детективних романів «Мертві моделі» та «Не твоє собаче діло», видав книгу «ЙБН БЛД РСН», в якій зібрані історії 67 авторів із їх рефлексіями на війну. Мета виходу книги – це допомога ЗСУ. 67 примірників автори продадуть у лотереї, а всі кошти передадуть українським захисникам. Далі Мартин Якуб оголосить передзамовлення і надрукує наступний тираж, передавши зароблені кошти війську.