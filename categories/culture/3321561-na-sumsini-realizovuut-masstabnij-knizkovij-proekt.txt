У Сумській області за фінансової підтримки обласного та місцевих бюджетів реалізується масштабний книжковий проєкт "Сумщина. Велика спадщина" - у його межах видано вже 5 тематичних томів.

Про це повідомляє сайт Сумської ОДА, передає Укрінформ.
"Знакові культурно-мистецькі фігури - Давид Бурлюк, Олександр Олесь, Пантелеймон Куліш, Микола Хвильовий, Іван Багряний - уродженці Сумщини, об’єднані багатьма чинниками, а віднедавна і масштабним книжковим проєктом "Сумщина. Велика спадщина". У його межах упродовж останніх трьох років вийшли томи "Образотворче мистецтво", "Поезія", "Краєзнавство", "Проза (до XX ст.)", а днями в Сумах презентували п’яту книжку "Проза (від XX ст.)", - ідеться у повідомленні.
Зазначається, що на обкладинці кожного тому - прізвища духовних світочів, життя яких було так чи інакше пов’язане з Сумщиною та чия творчість добре відома не тільки в Україні, а й в усьому світі.
В ОДА зазначили, що ініціатива підготовки щонайменше десяти томів, які б представили читачам велетенську культурно-мистецьку спадщину регіону за кілька останніх століть, належить сумському письменнику Євгену Положію. Він озвучив її в 2017 році на зустрічі представників творчих спілок області. Присутні, а невдовзі й обласна влада, ідею підтримали, й розпочалася робота. Перший том був готовий за кілька місяців. Він розповідає про майже сотню художників краю і містить десятки ілюстрацій.
У книгу "Краєзнавство" увійшли кращі дослідження Олександра Потебні, Дмитра Багалія, Бориса Руднєва, Стефана Таранушенка, Якова Морачевського та десятків інших.
Літературна трилогія, що складається з поетичної та двох прозових збірок, знайомить із творчістю 150 письменників. Включає твори Григорія Сковороди, Павла Грабовського, Бориса Грінченка, Тараса Шевченка, Остапа Вишні, Миколи Багряного, інших класиків художньої літератури та сучасних майстрів прозового жанру.
На презентації 5-го тому київський письменник родом із Сумщини Олександр Шугай наголосив, що даний проєкт є унікальним, єдиним в Україні і тому становить загальнодержавну цінність. А голова Сумської ОДА Дмитро Живицький, який від самого початку підтримує проєкт, сказав, що область може пишатися успішним його втіленням і додав, що на часі - підготовка нових тематичних видань.
Зазначається, що загалом проєкт розрахований на 6-8 років.