Україна вимагатиме від Європейського мовного союзу додаткових перемовин щодо проведення Євробачення-2023.

На цьому наголосив міністр культури та інформаційної політики Олександр Ткаченко у Фейсбуці, коментуючи заяву Європейської мовної спілки щодо неможливості проведення Євробачення-2023 в Україні, передає Укрінформ.
"Україна не згодна з характером прийняття такого рішення – коли нас поставили перед фактом без обговорень можливостей інших варіантів, та вважає, що має всі підстави на проведення подальших перемовин та знаходження спільного рішення, яке буде задовольняти всі сторони. Ми чесно виграли Євробачення-2022 та виконали наразі всі умови в зазначені терміни щодо процесу погодження його проведення в Україні - надали відповіді та гарантії по безпекових нормах та можливі місця проведення конкурсу", - заявив Ткаченко.

За його словами, проведення Євробачення-2023 в Україні - потужний сигнал для всього світу, що він підтримує Україну.
Міністр наголосив, що Україна буде вимагати змінити рішення Європейської мовної спілки.
"Вважаємо, що зможемо виконати всі взяті на себе зобов’язання, про що було неодноразово наголошено Європейській мовній спілці. Тому ми вимагаємо додаткових перемовин щодо проведення Євробачення – 2023 в Україні", - наголосив Ткаченко.
Як повідомлялося, Європейський мовний союз (EBU) ухвалив рішення, що пісенний конкурс Євробачення-2023 відбудеться поза територією України через ситуацію в країні.
Український гурт Kalush Orchestra переміг на Євробаченні-2022 з піснею "Стефанія".