У Національному музеї імені Андрея Шептицького у Львові 27 липня відкриють виставковий проєкт «Дарую Україні!», де буде представлено близько ста робіт Марії Примаченко.

Про це повідомляє пресслужба Львівської ОВА, передає Укрінформ.
«Національний музей у Львові імені Андрея Шептицького радий повідомити про новий виставковий проєкт «Дарую Україні!». До експозиції увійдуть близько ста творів яскравої представниці «наївного» мистецтва Марії Примаченко (1908 (1909) – 1997) з колекції київського мистецтвознавця, академіка Едуарда Димшица», - йдеться у повідомленні.






Підготовка до виставки робіт Марії Примаченко у Національному музеї ім. Андрія Шептицького у Львові / Фото: прес-служба музею

























Зазначається, що Димшиц збирав картини Примаченко упродовж останніх тридцяти років. Більшість робіт він придбав у родини художниці, в її батьківській оселі в селі Болотня.
Переважна частина експонованих композицій репрезентують пізній період творчості мисткині, останнє десятиріччя її життя. Відвідувачі матимуть змогу поринути у фантастичний світ дивовижних істот, звірят, птахів, квітів.
«У творчості Марії Примаченко поєдналися витоки українського живописного та поетичного фольклору. Художниця виробила свій мистецький стиль, для якого характерні: яскрава, гармонійно збалансована колористика творів, різноманітність композиційних вирішень, багата орнаментика – рослинна та геометрична, сюжетне різнобарв’я. Мисткиня часто вдавалася до алегорій, наділяючи звірів людськими рисами. Шанувальники таланту художниці зможуть самостійно відшукати ці паралелі», - додають організатори.
Авторка доповнювала свої роботи оригінальними текстовими підписами, які органічно пов’язані з малюнками. У межах виставкового проєкту окрему увагу буде зосереджено саме на цій частині творчості Марії Примаченко.
Відкриття виставкового проєкту «Дарую Україні!» відбудеться 27 липня о 16:00 у головному корпусі Національного музею імені Андрея Шептицького (просп. Свободи, 20). У день відкриття експозицію можна оглянути до 20:00.
Як повідомляв Укрінформ, наприкінці лютого під час наступу російських військ у смт Іванків Київської області згорів історико-краєзнавчий музей, де зберігалося близько двох з половиною десятків робіт всесвітньо відомої художниці Марії Примаченко.
5 травня вцілілу картину зі знищеного російськими загарбниками музею української художниці Марії Примаченко «Квітки виросли коло четвертого енергоблоку» продали за 500 тисяч доларів. Усі кошти з аукціону пішли на Благодійний фонд Сергія Притули для допомоги ЗСУ.
Картини Марії Примаченко вже вдруге продавалися на аукціоні під час війни. Нещодавно картина художниці «Моя хата, моя правда» була продана з аукціону у Венеції за €110 тисяч. Гроші передадуть на збереження української культури в умовах війни.