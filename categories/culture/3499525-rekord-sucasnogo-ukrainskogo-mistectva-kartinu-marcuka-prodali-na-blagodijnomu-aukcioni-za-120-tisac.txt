Картину відомого українського художника Івана Марчука «Сад спокуси» під час благодійного аукціону «Art can help» було продано за рекордну суму - 120 тис. доларів. Досі полотна живих українських митців ще ніколи не продавалися на вітчизняних аукціонах за такі суми.

Як передає Укрінформ, про це повідомляє Благодійний фонд допомоги ветеранам та військовим «Повернись живим» у Фейсбуці.

«Встановили рекорд сучасного українського мистецтва.
Роботу генія Іван Марчук Художник. Ivan Marchuk Artist разом із податками продали за рекордні 120 тис. доларів. До сьогодні полотна живих українських митців ще ніколи не продавалися на аукціонах в Україні за такі суми.
«Сад спокуси» пішов з-під молотка під час благодійного аукціону «Art can help», організованого аукціонним домом Goldens. Цей натюрморт та ще 26 предметів мистецтва, нагадаємо, виставили на продаж, щоб підтримати ЗСУ", - йдеться у повідомленні.
Як зазначається, 50% з виручених коштів аукціону, що завершився 3 червня, передадуть Фонду. Подробиці обіцяють оприлюднити згодом.
Сам Іван Марчук прокоментував на своїй сторінці у Фейсбуці продаж своєї картини на аукціоні так: «Мистецтво мусить здолати дикість!». Митець також зауважив, що, на його переконання, власник отримає насолоду від твору, а також задоволення від причетності до благородної місії підтримати нашу армію й країну у годину великого лиха, коли вирішується питання бути чи не бути українській культурі й українцям.
Іван Марчук – український живописець, Народний художник України (2002), лауреат Національної. премії України ім. Т. Шевченка (1997). Член «Золотої гільдії» Міжнародної академії сучасного мистецтва у Римі. За версією британського видання The Daily Telegraph Іван Марчук увійшов до 100 найвидатніших діячів нашого часу. Провів понад 150 персональних та 50 колективних виставок в Україні й за кордоном. Його роботи знаходяться в музеях п’яти континентів світу. Отримав відзнаку від Президента України «Національна легенда України» (2021).
12 червня 2021 року Президент України Володимир Зеленський підписав Указ «Про створення музейно-культурного центру сучасного мистецтва Івана Марчука».