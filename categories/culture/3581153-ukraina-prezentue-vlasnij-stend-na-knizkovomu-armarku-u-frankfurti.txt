Український інститут книги та Goethe-Institut в Україні представлятимуть національний стенд на Франкфуртському книжковому ярмарку із 19 до 23 жовтня.

Про це повідомляє пресслужба Державного комітету телебачення і радіомовлення на сторінці у Фейсбуці, передає Укрінформ.
«Український стенд у павільйоні 4.0 (B 114) матиме власну сцену, на якій протягом усіх днів ярмарку буде запропонована публічна і фахова програма англійською та німецькою мовами», - йдеться в повідомленні.
Відомство зазначає, що представники України виступатимуть на кількох сценах, водночас з окремими стендами будуть представлені ілюстратори Pictoric, Мистецький Арсенал та видавництво IST.
Згідно з повідомленням, українська програма є складовою частиною комплексного пакета заходів, на які Міністерство закордонних справ Німеччини виділяє кошти з додаткового бюджету на 2022 рік, щоб пом’якшити наслідки загарбницької війни Росії проти України.
Як зазначив директор Goethe-Institut Фабіан Мюльталер, наразі Україна має бути почутою усім світом.
«Тому ми, ясна річ, підтримуємо наших давніх партнерів з української літературної та видавничої сцени та робимо свій внесок у те, щоб їхні голоси були почуті у Франкфурті-на-Майні», - сказав він.

Франкфуртський книжковий ярмарок діє із 1949 р. і є найбільшим у світі. Учасниками заходу стають видавці, агенти, книготорговці, бібліотекарі, науковці, художники-ілюстратори, книгопродавці тощо. Україна бере участь у ФКЯ із початку 2000-х і представляє різні видання, зокрема, «Либідь», ТОВ «Видавничий дім Весна», «Розумна дитина», «Юстініан», «Нора-Друк» та ін.
Також повідомлялося, що українські видавці могли безкоштовно взяти участь у Гетеборзькому книжковому ярмарку, що відбувся у Швеції 22-25 вересня.