За останні кілька років у столиці провели роботи з капітального ремонту в кінотеатрах - "Флоренція", "Лейпциг", "Дніпро", "Факел", "Краків". Також відремонтовано фасад кінотеатру імені Тараса Шевченка та дах у приміщеннях кінотеатру "Братислава".

Про це Укрінформу повідомили у Департаменті культури КМДА у відповідь на інформаційний запит.
"Щодо ремонтно-реставраційних робіт. Виконано капітальний ремонт приміщень будівель комунального закладу "Центр художньої та технічної творчості "Печерськ" (вул. Московська, 3), кінотеатру "Краків" (Русанівська набережна, 12), та Центральної бібліотеки ім. Т. Г. Шевченка для дітей м. Києва (просп. Перемоги, 25-А), - повідомили у департаменті.
Також були виконані роботи з капітального ремонту приміщень кінотеатрів "Флоренція" (проспект В. Маяковського, 31), "Лейпциг" (просп. Леся Курбаса, 8), "Дніпро" (просп. Юрія Гагаріна, 7) та "Факел" (просп. М. Бажана, 3- А).
Крім цього, відремонтовано дах у приміщеннях кінотеатру "Братислава" (вул. О. Архипенка, 5), фасад кінотеатру "ім. Т. Г. Шевченка" (вул. Вишгородська, 49).
Також у департаменті зазначили, що утеплені фасади навчальних корпусів закладів освіти в сфері культури: Київської муніципальної академії музики імені Р. Глієра, Київської муніципальної академії естрадного та циркового мистецтва, Київської муніципальної академії танцю імені Сержа Лифаря.
Як повідомляв Укрінформ, для майбутнього Музею Сержа Лифаря у Києві розглядають будівлю по вулиці Сагайдачного.
Фото Фейсбук