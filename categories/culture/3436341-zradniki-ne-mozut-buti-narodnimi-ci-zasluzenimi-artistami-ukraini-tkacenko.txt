Міністр культури та інформаційної політики Олександр Ткаченко підтримав ініціативу профільного Комітету ВР про позбавлення почесних звань «народний артист України» та «заслужений артист України» кінорежисера бортка, співаків баскова, герелла, кіркорова, куєк (лорак), лободи, крутого та повалій.

Як передає Укрінформ, про це Ткаченко написав у Телеграмі.

«Коли тисячі українських і світових митців засудили війну, яку розв’язала росія проти України, вони продовжують свою творчість на території цього мордору, сплачуючи податки державі-агресору. А про свою позицію щодо вторгнення – мовчать», - зазначив Ткаченко.

Водночас він підкреслив, що мовчання громадян України чи нагороджених званнями в Україні прирівнюється до зради.
«Вони мовчать, навіть коли їхній новий роботодавець бомбить українські міста і вбиває наших дітей, цивільних громадян, тих, хто захищає країну. Вони не мають права носити звання народних чи заслужених артистів. Для цього треба бути з Народом України чи Заслужити це звання», - наголосив Ткаченко.
Він додав, що Міністерство культури та інформполітики приєднується до заяви комітету, і закликав Президента України Володимира Зеленського підтримати цю ініціативу та позбавити державних нагород - почесних звань згідно зі списком Комітету з питань гуманітарної та інформаційної політики.
Як повідомляв Укрінформ, Комітет Верховної Ради з питань гуманітарної та інформаційної політики звернувся до Президента Володимира Зеленського щодо позбавлення державних нагород – почесних звань "народний артист України" і "заслужений артист України" миколи баскова, володимира бортка, василя горелла, філіпа кіркорова, ігоря крутого, кароліни куєк (ані лорак), світлани лободи, таїсії повалій.
Раніше повідомлялося, що в Україні створено вебсайт з переліком зірок та політиків, які підтримують президента росії путіна. На сайті theylovewar.com (https://theylovewar.com/) є перелік з артистів, інфлюенсерів і політиків, які не виступили проти війни в Україні або ж відверто підтримали дії володимира путіна.
24 лютого 2022 року президент російської федерації володимир путін розпочав новий етап війни проти України. Російські війська руйнують міста і селища України з використанням артилерійських систем залпового вогню, авіаційних ударів та ракетних атак. Збройні сили України, підрозділи територіальної оборони та весь народ України стали на боротьбу проти загарбників та завдають суттєвих втрат російським силам вторгнення.