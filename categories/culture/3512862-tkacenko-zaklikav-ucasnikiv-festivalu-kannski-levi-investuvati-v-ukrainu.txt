Міністр культури та інформаційної політики Олександр Ткаченко закликав учасників Міжнародного фестивалю “Каннські леви” інвестувати в економіку України.

Про це він написав у Телеграмі.
Міністр зауважив, що взяв участь у панелі на Cannes Lions Creative Festival - глобальному місці зустрічі лідерів комунікаційної та маркетингової індустрій, де розповів представникам найбільших медіа, маркетингових, комунікаційних компаній світу не лише про втрати та потреби культури та медіа України під час війни, а й про загальний економічний потенціал нашої країни, в який вони мають інвестувати вже зараз, щоб не втратити свій шанс бути першими.
Ткаченко додав, що інвестувати треба у сфери нашої економіки, які вже зараз займають лідируючі позиції у світі, а після війни - вийдуть на принципово новий рівень
"Цього року наші креативники отримали нагороди за брендинг острова Хортиця, Чорнобиля та інші проєкти з візуалізації та діджиталізації культурної спадщини", - додав Ткаченко.
Як повідомлялося, Міжнародний фестиваль творчості Cannes Lions — це глобальна подія для тих, хто працює у творчих комунікаціях, рекламі та суміжних галузях. Фестиваль вважається найбільшим зібранням професіоналів, дизайнерів, цифрових новаторів та маркетологів у світі. "Каннські леви" — найбільш бажана та шанована нагорода у світовій рекламній та творчій індустрії.