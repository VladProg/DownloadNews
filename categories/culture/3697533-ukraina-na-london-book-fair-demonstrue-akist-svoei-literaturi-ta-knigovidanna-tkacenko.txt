На Лондонському книжковому ярмарку Україна має змогу ще раз продемонструвати якість своєї літератури та книговидання.

Про це написав міністр культури та інформаційної політики Олександр Ткаченко у Телеграмі, передає Укрінформ.
"Ми щасливі, що на одному з найважливіших культурних майданчиків, яким є London Book Fair, ми можемо ще раз продемонструвати якість нашої літератури і книговидання", - зазначив Ткаченко.

За словами міністра, який під час відкриття London Book Fair звернувся до присутніх через відеозвернення, він подякував за розуміння ролі України у вирішенні долі всього цивілізованого світу: "Бо саме сьогодні на території України триває битва між Добром і злом, битва за демократичні цінності людства".
Глава МКІП також процитував одного з найвідоміших українських письменників Юрія Андруховича, який сказав, що місією України є "здолати світове зло під назвою росія", і допомогти в цьому, як вважає письменник, може потужний розвиток української літератури та її всесвітнє визнання.
Ткаченко подякував за підтримку організаторам ярмарку та партнерам.
Як повідомляв Укрінформ, у Стокгольмі розпочався «Європейський фестиваль: Українська весна».
Фото: Tkachenko.UA