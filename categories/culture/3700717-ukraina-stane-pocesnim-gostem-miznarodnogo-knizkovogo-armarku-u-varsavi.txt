Україна буде почесним гостем цьогорічного Міжнародного книжкового ярмарку, що відбудеться 25-28 травня у Варшаві. У ньому візьмуть участь десятки українських видавництв та авторів.

Про це повідомили польські та українські організатори Міжнародного книжкового ярмарку у Варшаві, передає власний кореспондент Укрінформу.
Як зазначила у коментарі Укрінформу директорка Українського інституту книги Олександра Коваль, Україна бере участь у декількох важливих ярмарках книги за кордоном, однак вперше вона запрошена у статусі почесного гостя.

“Це дуже велика відповідальність і дуже важлива честь”,- підкреслила Коваль.
За її словами, українські видавці матимуть на ярмарку стенд площею 200 кв.м. До участі у форумі зголосилися 43 українські видавництва, що є дуже значним представництвом української літератури за кордоном. Коваль повідомила, що завдяки допомозі посольства України в РП доставка цих книг на виставку вже розпочалася.
Директорка Українського інституту книги повідомила, що крім українського стенда в межах буде велика програма українських заходів, яка реалізується спільно з Польським інститутом книги.
Як зауважила Коваль, організатор форуму – польська фундація “Історія та культура” - знайшла кошти, завдяки чому стала можливою участь України в цьому ярмарку.

Своєю чергою посол України в Польщі Василь Зварич підкреслив, що для України участь в книжковому ярмарку є дуже престижною, завдяки чому багато видавництв зможе показати свою продукцію. Він підкреслив, що в ярмарку братимуть участь близько 30 авторів з України.
“Ми хочемо популяризувати українську книгу у світі, а участь у такому ярмарку створює таку можливість”,- наголосив український дипломат.
Він висловив сподівання, що ярмарок завершиться хорошими результатами та ще більш тісною співпрацею між українськими та польськими видавцями.
“Для нас важливо, щоб українську книгу й українських авторів знали у Польщі, для нас важливо, щоб українська література перекладалася іноземними мовами, у тому числі польською мовою. Ми дуже тісно над цим працюємо з першою леді Оленою Зеленською , яка патронує проєкти перекладу української літератури на іноземні мови, а також створення так званих українських поличок в іноземних бібліотеках, у тому числі і Польщі”,- підкреслив Зварич.

Як зазначив під час пресконференції у Варшаві директор Польського інституту книги Даріуш Яворський, в межах ярмарку відбудеться фестиваль “Сила слова”, під час якого буде проведено 15 дискусій на різні теми українських та польських авторів та видавців.
Під час ярмарку відбудуться також дві українські експозиції під назвами: “Війна” і “Синьо-жовте”.
Загалом, під час книжкового ярмарку у Варшаві буде представлено 500 видавництв з 15 країн світу.