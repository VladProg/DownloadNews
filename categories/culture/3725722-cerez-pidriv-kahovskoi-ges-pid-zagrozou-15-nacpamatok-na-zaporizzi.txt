Через підрив росіянами Каховської ГЕС тільки на території Запорізької області під загрозою опинилися мінімум 15 загальнонаціональних пам'яток.

Про це на брифінгу в Запорізькій ОВА сказав директор обласного Департаменту культури та інформаційної політики Владислав Мороко, передає кореспондент Укрінформу.
"Зараз під загрозою, як мінімум, 15 загальнонаціональних, цивілізаційних пам'яток, які є на березі Дніпра і Каховського водосховища, як на підконтрольній Україні території, так і на окупованій", – сказав він.
За словами посадовця, внаслідок підриву окупантами Каховської ГЕС сталося обміління річки Дніпро. Пам'ятки доби Козаччини, Стародавніх часів, які були затоплені для будівництва Каховської ГЕС, нині опинилися на поверхні. Всі ці об'єкти свого часу були досліджені частково.
Він додав, що вся територія колишнього водосховища та річки Дніпро охороняється законом, і будь-яка діяльність там заборонена. Винятком є наукові експедиції.
За словами посадовця, Дніпро має охоронний статус, і будь-які пошуки на дні річки є незаконними.
В ОВА зазначили, що останнім часом на узбережжі помічають так званих "чорних копачів". Така діяльність карається штрафом від 50 до 100 неоподаткованих мінімумів (від 67 тис. до 114 тис. грн).
Раніше повідомлялося, що працівники національного заповідника Хортиця знайшли поблизу острова Хортиця уламки кераміки часів енеоліту.