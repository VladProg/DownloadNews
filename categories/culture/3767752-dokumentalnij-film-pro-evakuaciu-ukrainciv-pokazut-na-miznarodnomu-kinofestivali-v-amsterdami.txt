Фільм «Звідки куди» польського режисера Мачека Хамели покажуть у програмі Best of Fests на 36-му міжнародному фестивалі документального кіно в Амстердамі (IDFA), який пройде з 8 по 19 листопада.

Як передає Укрінформ, про це повідомляє Державне агентство України з питань кіно.
«Звідки куди» – це загальний портрет українських біженців, що мають спільну мету: знайти безпечне місце у вирі війни. Польський евакуаційний автомобіль режисера Хамели їде дорогами України повз заміновані поля та численні військові блокпости, рятуючи людей. Він слугує кімнатою очікування, шпиталем, прихистком, місцем довіри та свідчень», - ідеться у повідомленні.

Світова прем'єра фільму відбулась на Каннському міжнародному кінофестивалі у травні цього року.
Стрічку створено за підтримки Державного агентства України з питань кіно.
Виробництво фільму здійснила компанія Affinity Cine (Польща). Копродюсери: SaNoSi Productions (Франція), 435 FILMS (Україна) та співфінансування: Polish Film Institute (PISF).
Міжнародний фестиваль документального кіно в Амстердамі (IDFA) – це провідний фестиваль мистецтва документального кіно та нових медіа. Проводиться щорічно з 1988 року. Щороку в листопаді фестиваль представляє новаторську програму з 250 відібраних творів у шести конкурсах, кількох тематичних розділах, фізичній виставці та ряді живих виступів.
Як повідомляв Укрінформ, у вересні на міжнародному кінофестивалі в Торонто відбулася північноамериканська прем’єра документального фільму «Звідки куди» польського режисера Хамели про українських біженців.