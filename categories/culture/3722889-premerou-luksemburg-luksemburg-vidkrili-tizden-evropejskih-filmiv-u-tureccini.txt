Прем’єра українського фільму «Люксембург, Люксембург» відбулася в Анкарі на відкритті «Тижня європейських фільмів у твоєму місті», організованого Представництвом Європейського Союзу (ЄС) у Туреччині.

Про це повідомляє кореспондент Укрінформу.
“Такі заходи сприяють взаємному культурному обміну, зміцнюють культурні зв’язки, допомагають людям краще розуміти один одного. Також вони сприяють усуненню стереотипів. І сьогодні для першого показу мій грецький колега вибрав український фільм, зробивши це з мистецької точки зору. І це приємно. Але водночас я хотів би відзначити бойовий дух України, зусилля, які ви докладаєте для захисту своєї Батьківщини. І ми бажаємо успіхів Україні на цьому шляху”, - сказав на відкритті заходу голова Представництва ЄС у Туреччині Ніколаус Меєр-Ландрут.

Посол Греції Христодулос Лазаріс наголосив, що фільм для відкриття обирався з художньої та мистецької точки зору - кінострічка “Люксембург, Люксембург” сподобалася найбільше.
Посол України в Туреччині Василь Боднар наголосив, що показ українського фільму є виявом солідарності з Україною.

“Ми відчуваємо вашу підтримку як колективну, так і персональну. Ми безмежно дякуємо за це”, - сказав Боднар.
Український дипломат розповів про допомогу, надану персонально послом Греції дітям-сиротам, які були евакуйовані в Анкару з Одеси.

Поділившись враженнями після показу фільму, глядачі в Анкарі відзначили почуття гумору, глибину сюжету, вміле поєднання трагізму і комізму, вміння створювати якісний продукт при обмеженому бюджеті.
Як повідомлялося, фільм «Люксембург, Люксембург» розповідає історію про братів-близнюків, які дізнаються, що їхній давно зниклий батько захворів у Люксембурзі, після чого вони вирушають у подорож, аби побачити його востаннє. Головні ролі у стрічці «Люксембург, Люксембург» зіграли учасники реп-гурту «Курган і Agregat» — брати Раміл та Аміл Насірови.