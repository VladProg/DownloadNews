Національний будинок музики відкриє новий сезон 20 вересня програмою камерного ансамблю NotaBene Chamber Group, в якій прозвучать твори Бориса Лятошинського та Бейли Бартока.

Про це Укрінформу розповіли в Національному будинку музики.
«Центральними творами програми виконавці обрали «Контрасти» Бейли Бартока та «Український квінтет» Бориса Лятошинського... Обидва твори дуже сильні, цікаві, колоритні, щирі» - розповів альтист NB Chamber Group Ігор Завгородній.
Як зазначили організатори музичного заходу, свій твір для кларнета, скрипки та фортепіано угорський композитор Барток написав напередодні Другої світової війни на прохання угорського скрипаля Джозефа Сігеті та американського кларнетиста Бенні Гудмена. «Контрасти» складаються з трьох частин, заснованих на угорських і румунських танцювальних мелодіях. Це єдиний камерний твір Бартока, в якому він використовує духовий інструмент.
Музика в «Українському квінтеті» — яскраво-драматична, емоційно-напружена – спирається на українські народнопісенні інтонації та характерні для неї звороти. Борис Лятошинський написав цей твір під час Другої світової війни, перебуваючи в евакуації у російському Саратові. Інтенсивна робота над головним у своїй творчості камерним опусом чергувалася у композитора із постійним пошуком продуктів і ліків, стоянням у чергах та доглядом за хворою дружиною.
Концерт відбудеться у Національній філармонії 20 вересня, початок о 19:00.

Також у вересні Національний будинок музики проведе ще шість концертів на різних локаціях у центрі Києва. Зокрема, у «Хлібні» Національного заповідника “Софія Київська” 21 вересня звучатимуть камерні твори Бетховена і Брамса, а 22 вересня - камерні твори Гайдна та Франка.
24 вересня в Андріївській церкві заплановані "Барокові концерти: Бах, Гайніхен, Вівальді".
У Національній філармонії 28 вересня відбудеться музична програма «Kaddish».