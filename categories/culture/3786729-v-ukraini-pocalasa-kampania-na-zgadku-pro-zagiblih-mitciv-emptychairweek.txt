В Україні почалася інформаційна кампанія EmptyChairWeek, мета якої - згадати якнайбільше імен митців, чиї життя обірвалися після 24 лютого 2022 року.

Як передає Укрінформ, про це Міністерство культури та інформаційної політики повідомляє у Фейсбуці.
«За ініціативою Міжнародного PEN з кінця 1980-х років світ відзначає 15 листопада День порожніх стільців. Вони символізують ув'язнених авторів, тих, хто зазнає переслідувань, або вбитих», - ідеться в повідомленні.
Як зауважили в МКІП, організація відстежує втрати серед діячів культури від початку повномасштабного вторгнення. «Станом на 13 листопада 2023 року PEN зібрав 71 ім'я. Однак додають, що це неофіційний моніторинг і митців може бути більше, аніж відомо публічно», - наголосили в міністерстві.
Метою кампанії є згадати якнайбільше імен полеглих митців та зробити так, щоб вони якомога ширше прозвучали у публічному просторі.
У МКІП зазначили, що долучитись до кампанії можуть усі охочі. Для цього потрібно зробити допис у соцмережах про українських письменників, музикантів, акторів, істориків, художників, мовознавців та інших культурних діячів, чиї життя обірвалися після 24 лютого 2022 року, та додати хештег #EmptyChairWeek.
Як повідомляв Укрінформ, у вестибюлі станції метро «Золоті ворота» відкрилась виставка «Сталь Перемоги», яка триватиме до 10 грудня.