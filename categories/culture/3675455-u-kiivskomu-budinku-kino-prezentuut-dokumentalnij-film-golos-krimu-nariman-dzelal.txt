У День спротиву окупації Криму відбудеться українська прем’єра документального фільму «Голос Криму. Наріман Джелял».

Про це повідомляє Представництво Президента України в Автономній Республіці Крим у Фейсбуці, передає Укрінформ.
«До Дня спротиву окупації Криму 26 лютого відбудеться українська прем’єра документального фільму «Голос Криму. Наріман Джелял». Показ відбудеться у Будинку кіно міста Києва», - йдеться у повідомленні.
Зазначається, що документальну стрічку про Нарімана Джеляла створила команда громадської організації «Лабораторія журналістики суспільного інтересу» в партнерстві з громадською організацією КримSOS.
Картина розповідає про становлення Джеляла як журналіста, активіста й політика, а також — про процес його незаконного затримання у вересні 2021 року.

Фото: Представництво Президента України в АР Крим

Наріман Джелял — заступник голови Меджлісу кримськотатарського народу. В умовах російської окупації він залишався людиною, яка відстоювала права на свободу людей у Криму, і був голосом справжнього життя на півострові.
Окупанти затримали його за надуманими звинуваченнями восени 2021 року, після участі Нарімана в саміті Кримської платформи в Києві, і незаконно засудили до 17 років позбавлення волі.
Після української прем’єри фільму глядачів запрошують долучитися до панельної дискусії «Крим-Спротив-Перемога».
Як повідомлялося, кримчани протягом дев’яти років боролися проти окупації півострова і не припиняють боротьбу і нині.
Перше фото: ghall.com.ua