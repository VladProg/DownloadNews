На сцені Міжнародного центру культури та мистецтв «Жовтневий палац» у Києві 1 грудня виступить всесвітньо відомий скрипаль-віртуоз Василь Попадюк.

Про це музикант повідомив у коментарі Укрінформу.
«Кожен мій виступ за ці 1,5 року так чи інакше благодійний - левова частка зібраних коштів відправляється на допомогу ЗСУ або українським дітям. Я часто їжджу з гастролями по Європі, Канаді, США і бачу позитивне ставлення людей та колосальну світову підтримку, яку отримує Україна. Всі стараються чимось допомогти. І Україна переможе. У нас іншого виходу, крім перемогти - просто немає. Це все розуміють. Інакше ми зникнемо», - зазначив він.

Попадюк грає на 15 музичних інструментах, дає понад 200 концертів на рік та збирає аншлаги на усіх континентах світу.
Скрипаль активно презентує українську культуру у світі, щоб у кожному куточку дізналися про українські традиції та почули українську музику. Від початку повномасштабної війни музикант використовує кожну можливість, щоб привернути увагу світового суспільства до України, підтримати земляків і зібрати кошти на допомогу.
В Іспанії українського скрипаля називають «живим нервом», «маестро-скрипкою», в Америці «золотою скрипкою», а в Канаді «сучасним Паганіні». Скрипка Василя Попадюка грає також і в ювілейному альбомі вокаліста Deep Purple Ієна Гіллана. Талант музиканта обʼєднує поціновувачів world music, latino, gypsy і джазу з усіх континентів.
На сцені «Жовтневого палацу» він виступить разом з Papa Duke Band.