Фільм "Клондайк" режисерки та сценаристки Марини Ер Горбач вийде в український прокат 3 листопада.

Про це повідомляє Державне агентство з питань кіно у Фейсбуці, передає Укрінформ.
"3 листопада 2022 року в український кінопрокат вийде картина «Клондайк» режисерки і сценаристки Марини Ер Горбач спільного виробництва України й Туреччини. Представлено офіційний український трейлер", - йдеться у повідомленні.
У Держкіно нагадали, що події фільму розгортаються у липні 2014 року на сході України навколо молодого подружжя, що готується стати батьками. Стрічка стала першою українською ігровою картиною у програмі міжнародного конкурсу фестивалю Санденсі в США, де здобула приз за найкращу режисуру.
Фільм також був представлений на Берлінському міжнародному кінофестивалі в програмі Panorama, де здобув нагороди Екуменічного журі та Глядацьких симпатій.
"У світі картину сприйняли тепло як кінокритики, так і глядачі: її рейтинг на платформі IMDb становить 7,3, а на сайті Rotten Tomatoes — 95% зі здебільшого схвальними відгуками міжнародної преси (Variety, Screen International, RogerEbert.com, Cineuropa). Видання Vox віднесло «Клондайк» у топ фільмів, які цього року стануть найбільш обговорюваними", - зазначають у Держкіно.
Головну роль у стрічці виконала акторка театру і кіно, володарка премії кінокритиків «Кіноколо» Оксана Черкашина. Також до касту долучилися Сергій Шадрін, відомий за фільмом «Чорний ворон», і Олег Щербина, який знімався у картинах «Черкаси», «І будуть люди».
"Клондайк" є четвертою повнометражною роботою Марини Ер Горбач, яка також написала сценарій до нього. Раніше режисерка зняла фільми "Омар і ми", "Люби мене", "Гарчання чорних псів". Продюсерами стрічки з української сторони виступили Марина Ер Горбач і Святослав Булаковський, з турецької — Мехмет Баґадир Ер. Фільм створено за підтримки Держкіно.
Як повідомлялося, український фільм "Клондайк" здобув Ґран-прі 48-го Міжнародного кінофестивалю в Сіетлі.