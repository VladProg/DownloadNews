В Ужгороді відбудеться кінофестиваль «Кіно сусідів», де покажуть повний та короткий метр із Польщі, Угорщини, Словаччини та Чехії.

Про це повідомляють організатори на сайті кінофестивалю "Кіно сусідів", передає Укрінформ.
Зазначається, пройде фестиваль із 1 по 4 вересня. Покази фільмів відбуватимуться в Ужгороді просто неба та в Закарпатському обласному театрі ляльок "Бавка".
"Історично склалося, що Закарпаття має тісні зв'язки із сусідніми країнами. Це позначається на звичному житті мешканців регіону та, безумовно, збагачує його культуру. «Кіно сусідів» – міжнародний фестиваль, який надає культурний вимір цим зв’язкам через кіно. Програма фестивалю включає фільми Угорщини, Словаччини, Польщі та Чехії – країн, яких об’єднує з Закарпаттям історичне минуле та спільний досвід." - йдеться в повідомленні.
У програмі заплановано показ стрічок «Син Саула» («Оскар» за найкращий фільм іноземною мовою, 2016), «Масарик» (лауреат Берлінале 2017), «Хай дужче горить» (Берлінале 2022, секція «Панорама»), короткий метр від партнерів — фестивалів Friss Hús (Угорщина), Żubroffka (Польща) та Fest Anča (Словаччина) та інші.
Подію організовує команда KyivMusicFilm та Kyiv International Short Film Festival.
«У час війни усі ми усвідомили цінність справжнього добросусідства — не лише на побутовому рівні, а й на рівні держав. Коли ті, хто розділяє з тобою кордон, об’єднуються заради допомоги та боротьби зі спільним ворогом так, наче кордонів не існує, а є лише обов’язок – залишатись людьми та не кидати в біді», — зазначають організатори фестивалю «Кіно сусідів».
Детальніший розклад кінопоказів можна подивитись на сайті фестивалю у розділі "Програма".
Вхід на всі події фестивалю — вільний. Разом із тим, організатори закликають робити благодійні внески на потреби Збройних сил України.
Проєкт співфінансується урядами Чеської Республіки, Угорщини, Польщі та Словаччини в рамках Вишеградського гранту від Міжнародного Вишеградського фонду, місія якого – просування ідей сталого регіонального співробітництва в Центральній Європі.