Виставу Харківського театру ляльок ім. В. Афанасьєва «Я НОРМ» за п’єсою Ніни Захоженко покажуть у Бучі.

Про це повідомляє Укрінформ із посиланням на сторінку Міністерства культури та інформаційної політики у Фейсбуці.
«Вистава про те, що відбувається зараз і про те, як ці події впливають на дітей, а особливо на підлітків, що тільки розпочинають жити – мріють про майбутнє, закохуються», - йдеться у повідомленні.
Виставу покажуть 1 і 2 липня, але місце та час показів не розголошують із міркувань безпеки.

Режисеркою виступила Оксана Дмітрієва. Композитори – Катерина Палачова, Руслан Каширцев, Лілія Осєйчук.
Кошти, які будуть зібрані на показах, театр передасть колегам з Херсонського театру ляльок, колектив якого зараз продовжує перебувати в Харкові. Вони відмовилися співпрацювати з загарбниками, а тому залишилися без засобів до існування.
Як повідомлялося, 24 лютого російська федерація розпочала новий етап війни проти України – повномасштабне вторгнення. російські загарбники обстрілюють та бомбардують мирні міста й села України, катують і вбивають мирне населення.
Сили оборони України чинять запеклий опір російським загарбникам.