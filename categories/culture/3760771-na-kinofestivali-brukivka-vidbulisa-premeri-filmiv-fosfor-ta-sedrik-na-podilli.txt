У Кам’янці-Подільському під час VI міжнародного кінофестивалю «Бруківка» відбулися прем’єрні покази фільмів «Фосфор» режисера Костянтина Лінартовича та «Щедрик на Поділлі» Катерини Аносової.

Як передає Укрінформ, про це у Фейсбуці повідомив режисер, засновник, організатор та генеральний директор кінофестивалю Андрій Заєць.

«12 вересня в кам'янець-подільському кінотеатрі «Дружба» пройшов третій день Міжнародного кінофестивалю «Бруківка», в межах якого відбулися прем'єри фільмів «Фосфор» Костянтина Лінартовича та «Щедрик на Поділлі» Катерини Аносової, покази українського короткометражного кіно конкурсної програми фестивалю та зустрічі з творчими командами фільмів з Хмельниччини та міста Чернівці», - повідомив Заєць.
За його словами, 13 вересня кінофестиваль «Бруківка» стартує в місті Бровари, 15 вересня – Києві, а 16 вересня – у Бангкоку.
Під час заходу в Кам’янці-Подільському завдяки глядачам вдалося зібрати ₴12,5 тисячі для ЗСУ.
Як повідомляв Укрінформ, на VI Кам’янець-Подільський міжнародний кінофестиваль «Бруківка», який цьогоріч проходитиме в Україні, Німеччині та Польщі, подали понад 200 фільмів.
Міжнародний кінофестиваль «Бруківка» - незалежний фестиваль, який у 2017 році заснував у місті Кам’янець-Подільський режисер Андрій Заєць. Під час фестивалю проходять покази фільмів конкурсної програми, зустрічі з відомими режисерами, різноманітні воркшопи, виступи музичних гуртів та вечірки.
Фото: Андрій Заєць, Facebook