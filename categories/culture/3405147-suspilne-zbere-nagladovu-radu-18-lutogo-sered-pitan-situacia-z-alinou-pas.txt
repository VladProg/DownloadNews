Позачергове засідання Наглядової ради Суспільного відбудеться 18 лютого.

Як передає Укрінформ, про це повідомляє пресслужба Суспільного.
"Позачергове засідання Наглядової ради АТ «НСТУ» відбудеться у п'ятницю, 18 лютого 2022 року, о 12:00 годині, за адресою: м. Київ, вул. Хрещатик, 26", - йдеться у повідомленні.
Порядок денний передбачає: обговорення ситуації, що склалася навколо національного відбору на пісенний конкурс "Євробачення"; затвердження оцінки майна; доручення Ревізійній комісії здійснити перевірку річної фінзвітності за 2021 рік.
Як повідомлялося, співачка Аліна Паш із піснею «Тіні забутих предків» перемогла на національному відборі на Євробачення - 2022.
Раніше в інтернеті з'явилася інформація, що співачка виступала в окупованому Криму. Люди пригадали інтерв'ю Паш Катерині Осадчій, де вона сказала, що перетнула кордон з Росії, летівши до Криму з Москви. Це розцінили, як порушення правил участі в нацвідборі. Невдовзі співачка сказала, що їхала до Криму автобусом з України.
Організатори 14 лютого заявили, що готові дискваліфікувати переможницю національного відбору на Євробачення-2022 Аліну Паш, якщо підтвердиться, що вона відвідувала окупований Крим не з українського боку.
15 лютого Державна прикордонна служба України повідомила, що не створювала та не надавала документ, який Alina Pash передала Суспільному мовнику в рамках її участі у відборі на Євробачення.