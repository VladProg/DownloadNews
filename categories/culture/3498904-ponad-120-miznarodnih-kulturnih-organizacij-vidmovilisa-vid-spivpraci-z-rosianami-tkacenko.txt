Понад 120 міжнародних організацій у сфері культури відмовилися від співпраці з російськими діячами.

Про це міністр культури та інформаційної політики Олександр Ткаченко заявив на пресконференції у Медіацентрі Україна — Укрінформ.
«Із західними колегами ми працювали над тим, щоб ввести санкції або, так би мовити, прибрати зі сценічних майданчиків у світі російських офіційних виконавців. Понад 120 міжнародних організацій, закладів культури відмовилися від співпраці з ними», - сказав Ткаченко.
Він підкреслив, що таким чином українські діячі зможуть заміщувати російську культуру. «путін сам казав, що культура, напевно, єдина їхня ефективна зброя, якою вони можуть воювати у світі. Наше завдання – поставити цій зброї заслон», - наголосив міністр.
Окрім того, за його словами, 100 російських культурних діячів та пропагандистів включені до санкційного списку України. Робота у цьому напрямку триває, додав очільник МКІП.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.