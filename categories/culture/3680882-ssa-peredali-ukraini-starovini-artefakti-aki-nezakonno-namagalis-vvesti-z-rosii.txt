США передали Україні предмети історичної спадщини, зокрема скіфські мечі VI-V ст. до н.е. та крем’яну шліфовану сокиру III тисячолітня до н.е., які намагались незаконно ввезти з росії у Штати.

Як передає Укрінформ, про це міністр культури та інформаційної політики України Олександр Ткаченко повідомляє у Телеграмі.
"Ми повернемо все, що вкрала у нас росія, - території, людей, предмети мистецтва та культурну спадщину. Починаємо вже зараз. Сьогодні у Посольстві України в США відбулася офіційна церемонія передачі Україні предметів історичної спадщини, які були затримані митно-прикордонною службою США при спробі незаконного ввезення з рф до США", - йдеться в повідомленні.


Фото: Tkachenko.UA



Фото: Tkachenko.UA

Ткаченко подякував правоохоронним органам США і України та всім причетним, що здійснили таку операцію.
«Знайти ці голки в стозі сіна, знайти ці предмети було непросто»,- зауважив під час виступу представник Нью-Йоркського офісу Міністерства внутрішньої безпеки США Френсіс Руссо.

Він розповів, що предмети старовини були виявлені в липні минулого року в аеропорту Кеннеді в Нью-Йорку. Зараз вони офіційно ідентифіковані та оцінені.
«Ми можемо сперечатися щодо цінності цих предметів. Але особисто я вам скажу, що не можна визначити їхньої вартості, вони є безцінніми», - наголосив представник США. Він підкреслив, що ці артефакти символізують спадщину та ті риси українців, якими можна пишатися.
Посол України в Вашингтоні Оксана Маркарова, своєю чергою, подякувала Міністерству внутрішньої безпеки, а також митній і прикордонній службам Сполучених Штатів.

«Велика вдячність, що саме зараз, коли ми боремося за нашу незалежність і культурну ідентичність, вони звертають увагу й на такі дуже важливі аспекти та не дають росіянам вкрасти нашу спадщину», - зауважила Маркарова.

Вона підкреслила, що така поведінка росіян, на жаль, є систематичною, адже ще до повномасштабного вторгнення вони намагалися вкрасти у України скіфське золото та інші цінності. І Україна разом з міжнародними партнерами тісно працює, аби не допустити цього, наголосила дипломат.
Як повідомляв Укрінформ, російські загарбники вивезли з музеїв Херсонської області близько 15 тисяч картин.