Автори комедійного роуд-муві "Я, "Побєда" і Берлін" за мотивами однойменної повісті легендарного українського музиканта Кузьми Скрябіна представили перший офіційний тизер картини.

Як передає Укрінформ, про це повідомляє пресслужба Держкіно, за підтримки якого створюється фільм.
«Шалені 90-ті. За три дні до запланованого концерту музикант-початківець Кузьма вирушає зі своїм другом Бардом до Берліна на старій "Побєді". Кажуть, там є колекціонер, готовий обміняти жовту бестію на шестисотий "Мерс". Кузьма обіцяє своїй дівчині Барбарі повернутися додому на новій тачці, а хлопцям з гурту – встигнути на виступ. Вже з перших хвилин подорожі все, звісно, йде не за планом. Проте точно відомо одне: пригода допоможе героям знайти справжнє призначення», - йдеться про сюжет фільму.

Як зазначається, творці стрічки мають на меті не лише занурити глядачів в атмосферу років, коли відбулося становлення улюбленця мільйонів українців, а й наголосити на актуальності та значущості творчості музиканта. Вони обіцяють, що фірмовий гумор, яскрава атмосфера 90-х, шалені пригоди та багато каверів найвідоміших треків Кузьми Скрябіна від зіркових українських артистів чекатимуть глядачів у кінотеатрах.
Повідомляється, що прем’єру стрічки заплановано на весну 2022 року.
Режисер Ольга Ряшина. Продюсери Влад Ряшин, Олексій Терентьєв, Артем Доллежаль. Оператор-постановник Дмитро Недря. Художник-постановник Микола Кіщук. Сценарій: Анатолій Крим, Олексій Комаровський, Ніна Шуліка
У ролях Іван Бліндар, Володимир Гева, Марія Стопник.
Виробництво Star Media за підтримки Держкіно, Міністерства культури та інформаційної політики й компанії Golden Tile. Дистрибуція: FILM.UA Distribution, Kinomania.