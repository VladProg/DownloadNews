Касові збори фільму "Памфір" Дмитра Сухолиткого-Собчука за чотири дні прокату склали майже 2,5 млн гривень.

Про це інформує пресслужба Державного агентства з питань кіно у Фейсбуці, передає Укрінформ.
"За перші чотири дні прокату покази "Памфір" Дмитра Сухолиткого-Собчука відвідали 15 985 глядачів. А касові збори склали 2 413 086 грн", - йдеться у повідомленні.
Водночас у відомстві зазначають, що прокат стрічки триває.
Сюжет фільму ґрунтується навколо Леоніда на прізвисько Памфір, який повертається додому із заробіток, де на нього чекають дружина Олена та син-підліток Назар. Однак обставини вимагають від Памфіра повернутися до кримінального минулого, що обертається для родини драмою.

Як повідомляв Укрінформ, у столичному кінотеатрі "Оскар" 22 березня відбувся прем’єрний показ фільму режисера Дмитра Сухолиткого-Собчука "Памфір".