Стрімінговий сервіс Amazon Prime Video випустив перший тизер нового серіалу за «Володарем перснів».

Як передає Укрінформ, тизер був опублікований на YouTube-каналі стрімінгового сервісу.
В описі ролику повідомляється, що серіал вийде 2 вересня цього року. Також в описі йдеться про те, що події майбутнього серіалу відбуватимуться «у легендарну Другу Добу історії Середзем’я», тобто за тисячі років до подій «Ґобіта» та «Володаря перснів». Відтак глядач зможе побачити «еру, коли кувалися великі сили, зростали та занепадали королівства (…), і найбільший поганець, якого створило перо Толкіна, погрожував занурити весь світ у темряву».

Раніше в компанії Amazon підтвердили, що перший сезон з’явиться на стрімінговій платформі сервісу вже у вересні 2022 року. Епізоди будуть з’являтися щотижня. Перший сезон, зйомки якого проходили у Новій Зеландії, вже обійшовся компанії приблизно в $450 мільйонів (для порівняння: бюджет всієї трилогії Пітера Джексона становив $281 мільйон).
Зйомки завершилися 2 серпня 2021 року, однак постпродакшн триватиме у Новій Зеландії до кінця червня 2022 року.
Як повідомляв Укрінформ, другий сезон серіалу «Володар перснів» почнуть знімати у Великій Британії навесні 2022 року.
Фото: Amazon