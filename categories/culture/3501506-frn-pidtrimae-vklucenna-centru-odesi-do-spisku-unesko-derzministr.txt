Уряд Німеччини підтримає міську владу Одеси під час розгляду питання про екстрене включення архітектурного комплексу історичного центру міста до списку об'єктів всесвітньої спадщини ЮНЕСКО.

Про це сказала уповноважена з питань культури та медіа федерального уряду ФРН Клаудіа Рот на зустрічі з міським головою Одеси Геннадієм Трухановим, передає Укрінформ із посиланням на прес-службу міськради.
«Ми сприятимемо, щоб не лише Німеччина, а й інші країни сприяли (щодо включення історичного центру Одеси до списку об'єктів всесвітньої спадщини ЮНЕСКО – ред.). У цьому питанні важливо, щоб Україна, Одеса не самостійно боролися, а була підтримка компетентних органів інших країн», - наголосила Рот.

За її словами, війна, яка триває сьогодні на території України, - це також війна проти культури, і потрібно зробити все можливе, щоб зберегти ідентичність і самобутність України та Одеси.
У свою чергу, Труханов подякував представниці уряду ФРН за таку позицію і зазначив, що Одесу підтримали практично всі міста-побратими.
Міністр культури та інформаційної політики України Олександр Ткаченко, який також прибув до Одеси, подарував німецькій колезі дві поштові марки з "російським військовим кораблем".
Як повідомлялося, у квітні міністр культури Італії Даріо Франческіні під час розмови по відеозв'язку з Трухановим запропонував негайно включити Одесу до списку Світової спадщини ЮНЕСКО.
Фото: Телеграм Одеса. Офіційно