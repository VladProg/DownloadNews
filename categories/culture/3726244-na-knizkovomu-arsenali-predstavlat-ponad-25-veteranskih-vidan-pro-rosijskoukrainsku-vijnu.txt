На ХІ міжнародному фестивалі "Книжковий Арсенал" будуть представлені понад 25 ветеранських видань про російсько-українську війну.

Про це повідомляє пресслужба Міністерства у справах ветеранів, передає Укрінформ.
"Це будуть книги про війну, написані як військовими, так і цивільними, волонтерами, свідками подій, а також книги, що видані ветеранськими видавництвами – всього понад 120 видань. Більше 25 з них за безпосереднього авторства ветеранів війни. Основною темою представлених видань буде російсько-українська війна від 2014 року та події, що пов’язані з повномасштабним російським вторгненням: документалістика, художня проза, поезія, свідчення з окупації, свідчення переселенців, фотоальбоми тощо", - йдеться у повідомленні.
Серед них – “Битва за Ірпінь” Петра Щербини, “Нава”.“Азов” Валерія Суботіна, “Мисливці за градама” Андрія Кириченка, “Війна, яка змінила нас” Катерини Пилипчук, “Словник війни” Остапа Сливинського та інші видання.
Також у секції буде стенд з дитячою літературою про війну, яка допоможе батькам підтримати дітей та сформувати світогляд щодо подій сьогодення.
Як зазначається, ознайомитися з ветеранською літературою та придбати її можна у секції В4 “Книга про російсько-українську війну”, що розташовуватиметься біля сцени 1 у лівому крилі Мистецького Арсеналу. Цьогоріч оператором цієї секції є муніципальна книгарня “Сяйво книги”.
Крім того, 23-25 червня у цій локації можна буде взяти безпосередню участь у автограф-сесіях з авторами ветеранської літератури та представниками видавництв, зокрема, з Тетяною Пилипець, Олександром Солоньком, Марією Міняйло, Андрієм Пермяковим та іншими.
Як повідомлялося, військовослужбовці і члени сімей загиблих воїнів можуть безкоштовно відвідати ХІ Міжнародний фестиваль "Книжковий Арсенал".
Цьогоріч "Книжковий Арсенал" проходитиме з 22 червня до 25 червня.
Фото: Книжковий арсенал