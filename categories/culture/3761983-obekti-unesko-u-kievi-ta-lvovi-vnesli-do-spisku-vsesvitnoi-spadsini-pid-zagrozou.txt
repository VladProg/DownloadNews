Комітет Всесвітньої спадщини ЮНЕСКО у п’ятницю вніс Собор Святої Софії із прилеглими спорудами і Києво-Печерську Лавру, а також ансамбль історичного центру Львова до списку об’єктів, що перебувають під загрозою знищення через обстріли Росії.

Як передає Укрінформ, про це повідомляється у пресрелізі на сайті ЮНЕСКО.
Рішення щодо надання нового статусу переліченим культурним об’єктам було прийнято 15 вересня під час засідання Комітету у столиці Саудівської Аравії Ер-Ріяді.
У заяві підкреслили, що гарантії захисту зазначених об’єктів були підірвані через бомбардування російською армією цих двох міст. В організації також відзначили «численні дії», вжиті українською владою для захисту культурних цінностей країни.
«Це також відкриває двері для додаткової фінансової та технічної допомоги задля реалізації нових надзвичайних заходів – заходів, які вже вжила Україна разом із ЮНЕСКО», – йдеться у пресрелізі.
Як повідомляв Укрінформ, 25 січня історичний центр міста-порту Одеса включено до списку Всесвітньої спадщини ЮНЕСКО, яка перебуває під загрозою.