У Відні з успіхом пройшов унікальний концерт Національної заслуженої капели бандуристів України імені Г. Майбороди за участі оперної співачки Зоряни Кушплер.

Як передає Укрінформ, про це повідомляється на Фейсбук-сторінці Посольства України в Австрії.
"Сьогодні з великим успіхом та повним залом відбувся унікальний концерт Національної заслуженої капели бандуристів України імені Г. Майбороди за участі зіркової гості – оперної діви, мецо-сопрано Зоряни Кушплер", - йдеться у повідомленні.

Концерт проходив у Церкві Пресвятої Родини парафії Нойоттакрінґ.


Після концерту в столиці Австрії капела бандуристів дала також концерт в Ґраці. Перед цим були концерти у містах Польщі та Чехії.


Як повідомлялося, найстарший творчий колектив України зі столітньою історією – Національна капела бандуристів України – проводив концертний тур "З Україною в серці" країнами Європи, з метою збору коштів на підтримку української культури та популяризації самобутнього українського мистецтва.
Фото: Посольство України в Австрії