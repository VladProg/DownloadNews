Всесвітньо відомий французький Дім моди Balenciaga, заснований дизайнером іспанського походження Крістобалем Баленсіага, видалив усі свої дописи в Instagram, залишивши прапор України.

Як передає Укрінформ, про це свідчить сторінка бренду.
Крім того, в Instagram зазначається, що Дім моди виступає за мир та пожертвує кошти для підтримки українським біженцям.
"Найближчими днями ми відкриємо наші платформи, щоб повідомляти та передавати інформацію про ситуацію в Україні", - йдеться в повідомленні.
Також пропонується перейти за відповідним посиланням на сторінці, аби зробити пожертву.
Як повідомляв Укрінформ, у середу під час засідання надзвичайної спеціальної сесії Генеральної асамблеї ООН постійний представник України при ООН Сергій Кислиця заявив, що війна, яку веде Росія проти України, показує, що метою агресора є не лише окупація, а й геноцид.