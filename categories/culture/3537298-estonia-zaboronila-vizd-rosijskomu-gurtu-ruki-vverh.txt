Міністерство закордонних справ Естонії повідомило, що з понеділка запроваджено п'ятирічну заборону на в'їзд до країни для російського гурту «Руки Вверх!».

Про це повідомило кореспондентові Укрінформу зовнішньополітичне відомство балтійської країни.
У наданому їм коментарі глави МЗС Урмаса Рейнсалу наголошується, що росія за будь-якої можливості атакує Україну і продовжує масово вбивати людей, намагаючись досягти своїх невиправданих цілей в Україні, що абсолютно неприйнятно.
«Туристичні та розважальні поїздки громадян росії не виправдані, особливо в контексті прийняття російських артистів, які відвідують окуповані рф українські регіони з концертами на підтримку окупантів. Учорашнє рішення МВС про відмову у в'їзді до Естонії членам гурту "Руки Вверх!" є єдино правильним», – вважає Рейнсалу.
Він також наголосив, що Естонія непохитно підтримує Україну, а «путінський терор щодо України та українців є також загрозою безпеці Естонії та Європи».
Як повідомлялося, наприкінці квітня Естонія на п'ять років заборонила в'їзд російським артистам Філіпу Кіркорову та Поліні Гагаріній. Тоді ж обговорювалося питання про те, що подібну заборону потрібно накласти і на гурт «Руки Вверх!», який не лише концертував на тимчасово окупованих територіях України, а й взяв участь у проп
агандистському мілітаристському концерті у московських Лужниках 18 березня.
24 лютого рф розпочала новий етап війни проти України – повномасштабне вторгнення. Загарбники обстрілюють та бомбардують мирні міста і села України, вбивають мирне населення.