На 83-му році життя помер професор Музичної академії імені Петра Чайковського, диригент Національної опери України Аллін Власенко.

Як передає Укрінформ, про це Національна опера повідомляє в Інстаграмі.
“Пішов у засвіти один з найкращих диригентів сучасності - Аллін Григорович Власенко. Три роки тому маестро відзначив 60-річний ювілей творчої діяльності”, - ідеться в повідомленні.
Причина смерті диригента не повідомляється.
Як повідомлялося, диригент, заслужений діяч мистецтв УРСР, народний артист України, професор Національної музичної академії імені Петра Чайковського Аллін Власенко народився 30 червня 1938 року в Челябінську (Росія).
У 1961 році закінчив оркестровий факультет Харківської консерваторії по класу кларнета. Навчався в аспірантурі з оперно-симфонічного диригування у класі Михайла Канерштейна (Київ).
З 1966 року — диригент Державного симфонічного оркестру України. У 1967 році став викладачем Київської державної консерваторії. Сформував власну диригентську школу. З 1971 року працював у Київському театрі опери та балету. В 1993 - 1997 роках опікувався оркестром Харківської філармонії.
Загалом у балетному та оперному репертуарі Алліна Власенка понад 50 вистав.