У Хмельницькому відкрили благодійну виставку «Херсонщина – це Україна», на якій представили понад 120 мистецьких робіт.

Про це у Телеграмі повідомляє Херсонська ОВА, передає Укрінформ.
«У Хмельницькому відкрили мандрівну благодійну виставку «Херсонщина – це Україна». Загалом в проєкті взяли участь понад 20 художників із різних куточків України, які передали понад 120 робіт», - повідомляє Херсонська ОВА.

За їхньою інформацією, частину робіт митці пропонують придбати на аукціоні.

«Кошти передають на закупівлю обладнання для 57 мотострілецької бригади імені Костя Гордієнка, а також відновлення пошкодженої росіянами культурних памʼяток Херсонщини», - додають у Херсонській ОВА.
Зазначається, що на полотнах проєкту митці зобразили пам’ятки та мальовничі місця Херсонщини, епізоди з окупації міста та героїчну історію спротиву херсонців російській окупації.
Хмельницький став восьмим містом, куди привезли виставку. Тут вона триватиме до 17 березня.
Фото: Херcонська ОДА (ОВА)