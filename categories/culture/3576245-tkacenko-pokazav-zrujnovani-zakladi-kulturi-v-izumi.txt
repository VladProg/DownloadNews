На відновлення Ізюма Харківської області потрібно надзвичайно багато зусиль, але життя має сюди повернутись.

Про це міністр культури та інформаційної політики Олександр Ткаченко заявив під час відвідання міста, яке постраждало внаслідок збройної агресії росії, передає Укрінформ із посиланням на МКІП.
"Під час поїздки на Харківщину Ткаченко разом з Ізюмським міським головою Валерієм Марченком відвідали та оглянули в Ізюмі будинок культури “Сучасник”, Ізюмський краєзнавчий музей імені М.В. Сібільова, спеціалізований заклад мистецької освіти Ізюмської міської ради “Ізюмська музична школа”, культурно-дозвільний комплекс “Спартак”, Центральну міську бібліотеку та міську дитячу бібліотеку, комунальний заклад спеціалізованої мистецької освіти Ізюмської міської ради “Ізюмська художня школа імені С. І. Васильківського”, а також міський Палац культури", - ідеться у повідомленні.
За словами Ткаченка, “Ізюм – точка болю України. Під час осади міста у березні Ізюм фактично був перетворений на згарище. Школа, яка простояла у центрі міста 140 років і витримала Другу світову війну, бібліотека, музична школа – вщент".
"Легше, мабуть, перерахувати будинки, які не згоріли, не зруйновані, ніж ті, які на сьогодні малопридатні для життя. Мужні працівники Краєзнавчого музею змогли зберегти всю колекцію та експонати, але пошкоджено дах будівлі”, – зазначив Ткаченко.
Місто залишилось без світла, тепла, води, триває розмінування. Уточнюється кількість жертв серед мирного населення, але йдеться про сотні людей. На Харківщині тривають бої, постійно чути вибухи.






Ткаченко показав зруйновані заклади культури в Ізюмі / Фото: МКІП


































“Зустрілися з волонтерами, у тому числі з французькими та італійськими, які привезли гуманітарну допомогу, яка сюди доставляється українською владою тепер щоденно. Місто починає приходити до тями. На відновлення міста потрібно надзвичайно багато зусиль. Життя має сюди повернутись. Привіз громаді українські книжки та щойно надрукований наклад газети “Обрії Ізюмщини”. Відновимо українське мовлення. Будемо займатись нагальними потребами консервації та ремонту закладів культури перед зимовим періодом. Але зброя потрібна понад усе, щоб гнати вилупків за обрії”, – зазначив міністр.
Як повідомляв Укрінформ, Ізюм був захоплений росіянами повністю 2 квітня і звільнений у ході масштабного контрнаступу Збройних сил України 10 вересня.
16 вересня Президент Володимир Зеленський заявив, що на місці масового поховання у визволеному Ізюмі виявлено понад 400 тіл, зокрема з ознаками тортур. Серед виявлених загиблих є діти та військові Збройних сил України.