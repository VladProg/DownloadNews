Дитячий пісенний конкурс Євробачення-2021 відбудеться 19 грудня у Парижі.

Як передає Укрінформ, про це повідомляє Суспільне.
“Цьогоріч Україну представлятиме Олена Усенко з авторською піснею "Важіль". Вона виступатиме під 12 номером. Подивитися конкурс можна буде наживо на суспільному телеканалі UA: КУЛЬТУРА з 17:00”, - ідеться в повідомленні.
Як зазначається, Україна може проголосувати за свою представницю на сайті jesc.tv під час двох періодів для голосування, що називаються "вікнами для голосування".
Перше вікно для голосування відкриється до конкурсу та триватиме з 21:00 17 грудня по 16:59 19 грудня. Друге вікно для голосування відкривається під час конкурсу. Триває 15 хвилин одразу після виконання останньої пісні на конкурсі. Голосувати можна лише після перегляду обов’язкових коротких фрагментів виступів усіх учасників.
На кожному етапі голосування можна проголосувати лише один раз. Дозволено голосувати за власну країну. Кожен, хто голосуватиме, має обрати власний ТОП-3 учасників, аби віддати за них голос. Голоси потім переводять у бали й оголошують під час конкурсу.
Результати Дитячого Євробачення-2021 визначаються сумою голосів міжнародних глядачів (50% від загальної кількості балів) і голосів національних журі (50% від загальної кількості балів).
Конкурс в Україні транслюватимуть: суспільний телеканал UA: КУЛЬТУРА, фейсбук-сторінка Суспільного Євробачення; офіційний сайт Дитячого Євробачення.
Представниця від України цього року 14-річна Олена Усенко брала участь у Нацвідборі Дитячого Євробачення 2020 року з піснею "Never get free" і потрапила до фіналу, але поступилась Олександру Балабанову. Після програшу вона кардинально змінила імідж: обрізала довге волосся, перефарбувала його у яскраво-рудий колір і почала носити агресивні аксесуари. У 2021 році Усенко прийшла на конкурс з піснею "Важіль", отримала від членів журі 52 бали, від глядачів 11 балів, загалом — 63 бали.
Автором слів та музики пісні "Важіль" є сама Олена. Вона співає про те, як важливо бути щасливим тут і зараз, наповнювати своє життя прекрасним, жити сповна, боротися за своє щастя, бо життя людини неможливо переоцінити.
Речником на Дитячому Євробаченні-2021 від України буде Балабанов, який торік посів на конкурсі 7-ме місце з піснею "Відкривай".
Дитяче Євробачення вперше провели 2003 року. Україна бере участь у конкурсі з 2006 року. Відтоді Україна один раз перемагала (Анастасія Петрик з піснею "Небо" у 2012 році) та двічі посідала друге місце (у 2008 та 2013 роках).