У селі Мощун Київської області, де повністю знищено майже 200 житлових будинків, відбувся третій осінній пленер «Мощун - незагоєна рана».

Як передає Укрінформ, про це повідомляє Міністерство культури та інформаційної політики України.
Т.в.о. міністра культури та інформаційної політики Ростислав Карандєєв привітав учасників пленеру та відвідав меморіал «Янголи Перемоги».

Він наголосив на історичному значенні села Мощун, адже саме воно стало початком визволення України та символом опору українців ворогу.

«Тут був перший бій, і ми перемогли. Це «місце першої перемоги». Проти так званих «елітних» російських військ повстали наші мужні військові, які тоді мали брак зброї, виступили звичайні люди з мисливськими рушницями. Але з великим духом, набагато більшим, ніж дух наших загарбників. І з тієї маленької перемоги, яка тут розпочалася, почалося визволення всієї України», - заявив Карандєєв.

Очільник МКІП наголосив, що для митця творчість - це мирний спосіб вираження солідарності з українськими Збройними силами, з людьми, які відновлюють свої міста.
За його словами, художники не можуть залишатися байдужими, як і кожен справжній патріот України.
У МКІП зазначили, що за підсумками пленеру буде зібрано тематичну галерею робіт.
Метою осіннього пленеру «Мощун - незагоєна рана» є фіксація наслідків повномасштабного вторгнення Російської Федерації в мирні українські міста й села через картини, які стали б справжнім історичним і культурним надбанням. Ці твори мають привернути увагу світової громадськості до проблем українських родин, які через війну втратили своє житло.
Як повідомлялося, загалом у Мощуні та в поруч розташованих садових товариствах пошкоджено 831 житловий будинок. Зокрема, І категорія (поточний ремонт) – 275 об’єктів, II категорія (капітальний ремонт) – 221 об’єкт, III категорія (демонтаж) – 335 об’єктів. Це майже 70% усього житла села.
Фото: МКІП