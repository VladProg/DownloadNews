На знак протесту проти російського вторгнення в Україну на Tokyo FM вийде спецвипуск "Murakami Radio: Музика, щоб зупинити війну".


Про це повідомляє Укрінформ із посиланням на The Japan News.
55-хвилинна радіопрограма транслюватиметься з 23:00 за місцевим часом у п’ятницю, 18 березня, на Tokyo FM та на інших радіостанціях по всій країні.
Під час програми 73-річний Муракамі планує говорити про безцінність миру, а також про те, що воєнні звірства повинні бути зупинені. Він також вмикатиме слухачам антивоєнні пісні.
«В Україні почалася нікому не потрібна війна. Чи може музика зупинити війну? Ймовірно, ні. Але я вірю, що музика може спонукати слухачів до думки, що вони повинні зупинити війну», — сказав письменник.
24 лютого президент російської федерації володимир путін оголосив про початок вторгнення до України. Російські війська одночасно перетнули українські кордони з півночі, сходу та з Криму. Вони руйнують міста, вбивають мирне населення, обстрілюють та знищують ключові об'єкти інфраструктури, ракети влучають в житлові будинки українців. В Україні запроваджено воєнний стан та оголошено загальну мобілізацію. Збройні сили України за підтримки всього народу мужньо протистоять агресії.
Фото з відкритих джерел