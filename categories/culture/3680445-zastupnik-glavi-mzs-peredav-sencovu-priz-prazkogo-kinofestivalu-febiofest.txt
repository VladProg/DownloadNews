Заступник міністра закордонних справ Євген Перебийніс передав кінорежисеру Олегу Сенцову, який нині воює в лавах Збройних мил України, приз престижного празького кінофестивалю "Фебіофест".

Про це дипломат повідомив у Фейсбуці, передає Укрінформ.
«Сьогодні я нарешті виконав місію, на яку чекав майже рік», - написав Перебийніс.
Він розповів, що у квітні минулого року в Празі прийняв замість Сенцова приз «Крістіан» кінофестивалю "Фебіофест" за вагомий внесок у кінематографію.
«Олег тоді не зміг особисто приїхати до Праги з дуже поважної причини – він захищав Україну від російських окупантів у лавах ЗСУ... Олег і зараз на війні, але, на щастя, він отримав кілька днів відпустки, щоб приїхати до Києва і побачитися з дружиною та сином Дем’яном. Радий, що у нього знайшовся час завітати й до МЗС. «Крістіан» нарешті знайшов свого володаря», - зазначив Перебийніс.
Олег Сенцов - український кінорежисер, сценарист та письменник, громадський активіст, колишній політв’язень, володар кількох державних та кінематографічних нагород, лауреат Національної премії України імені Тараса Шевченка 2016 року за художні фільми «Гамер» і «Носоріг».
Фото: Євген Перебийніс / Фейсбук