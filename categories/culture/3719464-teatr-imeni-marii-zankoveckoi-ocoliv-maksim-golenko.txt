Режисер Максим Голенко призначений в.о. генерального директора – художнього керівника Національного театру імені Марії Заньковецької.

Про це повідомляє пресслужба Міністерства культури та інформаційної політики, передає Укрінформ.
"Сьогодні, 7 червня 2023 року, виконуючим обов’язки генерального директора – художнього керівника державного підприємства «Національний академічний український драматичний театр імені Марії Заньковецької» наказом МКІП призначений режисер Максим Голенко", - йдеться у повідомленні.
Сьогодні заступниця міністра культури та інформаційної політики Галина Григоренко офіційно представить нового очільника колективу львівського театру.
Строк дії п’ятирічного контракту із Андрієм Мацяком, який обіймав посаду генерального директора – художнього керівника театру, закінчився 6 червня 2023 року.
У міністерстві підкреслили, що планується поновити дію конкурсів упродовж 2023 року, оголосивши конкурсний добір на всі керівні посади, для яких сплив строк дії контрактів із керівниками у 2022-2023 роках. Тож п’ятирічний контракт із очільником Національного академічного українського драматичного театру імені Марії Заньковецької буде укладений тільки після проведення конкурсу.
Максим Голенко – один із провідних українських режисерів, родом із Миколаєва. Освіту здобув у Київському національному університеті театру, кіно і телебачення ім. Карпенка-Карого. З 2016 - головний режисер недержавного «Дикого театру» (м. Київ), з 2020 р. - головний режисер Одеського академічного українського музично-драматичного театру ім. Василя Василька.
Голенко поставив понад 50 вистав на сценах театрів у Києві, Одесі, Львові, Івано-Франківську, Рівному, Миколаєві, Харкові та ін. У 2020 році вистава «Енеїда-XXI» за п’єсою Віталія Ченського в постановці Голенка здобула перемогу у IІІ Всеукраїнському театральному фестивалі-премії GRA (м. Київ) в номінації «Найкраща драматична вистава України». Цьогоріч у фестивалі-премії беруть участь одразу три вистави режисера, одна з них – «Тригрошова опера» Бертольда Брехта у Театрі імені Марії Заньковецької.