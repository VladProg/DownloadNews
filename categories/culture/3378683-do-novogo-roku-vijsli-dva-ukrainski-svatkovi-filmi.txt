Державне агентство з питань кіно запрошує переглянути сімейні святкові фільми "Пригоди S Миколая" і "Тільки Диво".

Як повідомляє пресслужба агентства, стрічки можна подивитися на SWEET.TV сім днів безкоштовно, передає Укрінформ.
Зазначається, що "Пригоди S Миколая" – сімейна комедія режисера Семена Горова. Це історія про дорослішання, про віру в казку, про те, що дива можуть змінити життя на краще.
Маленький Артем разом із батьками нещодавно переїхав із міста у невеличке карпатське село. Наближаються свята і, як усі діти, Артем чекає на Святого Миколая. Але ж зовсім не такого! Артем та його друзі покажуть усю свою сміливість, винахідливість та спритність, аби вивести лиходія на чисту воду.
У ролях: Марія Єфросиніна, Пшемислав Ципріаньськи, Максим Лучак, Іванна Бородай, Василь Вірастюк, Андрій Кронглевський, Віталій Ажнов, Тетяна Лаврушко, В'ячеслав Рак, Григорій Боковенко. Стрічку створено компанією BIG HAND FILMS за підтримки Держкіно.
"Тільки Диво" - український фентезійний фільм режисерки та сценаристки Олени Каретник.
Сімнадцятирічний Северин та його сестра Аніка живуть у мальовничих горах у місті, яке вже довгі сім років потерпає від нескінченної зими. Небагатий, проте добрий і сміливий юнак напередодні дня Святого Миколая вирушає на пошуки відомого лікаря для батька, якого було сильно поранено, коли той рятував рідне місто від руйнівної льодової навали. Відчайдуху доведеться приборкати стихійні лиха, дивних летючих істот, підступних лиходіїв, а також завоювати серце красуні Софії.
У ролях: Анжеліка Савченко, Євген Нищук, Георгій Ярмоленко, Марія Герасименко, Марія Тараненко, Петро Миронов, Зіновій Симчич, Сергій Озіряний, В'ячеслав Хостікоєв, Андрій Воробель, Андрій Калукоглу, Олександр Дірдовський. Виробник: "Казка Продакшн" за підтримки Держкіно.
Над стрічкою працювали понад шість сотень фахівців, серед яких – професійні фігуристи та більш ніж двісті акторів. Півтисячі казкових костюмів, триста з яких – ручної роботи, спеціально для фільму створила українська дизайнерка Айна Гассе.