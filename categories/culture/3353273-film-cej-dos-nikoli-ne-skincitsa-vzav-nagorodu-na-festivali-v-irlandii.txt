Створена за підтримки Держкіно повнометражна стрічка Аліни Горлової "Цей дощ ніколи не скінчиться" здобула нагороду за найкращий документальний фільм Award for Cinematic Documentary/Gradam Na Féile Do Scannáin Faisnéise на 66 Міжнародному кінофестивалі в Ірландії.

Як передає Укрінформ, про це повідомляє пресслужба Держкіно.
«Дуже приємно, що наш фільм відзначили на цьому відомому та старому фестивалі. Фестивальне життя фільму вже триває рік, далі починається інший етап для нашої картини – кінотеатральна дистрибуція», - прокоментувала режисер Аліна Горлова.

Зазначається, що Cork International Film Festival – найстаріший і найбільший кінофестиваль Ірландії. Фестиваль, який триватиме до 21 листопада, демонструє кращі нові міжнародні та ірландські повнометражні, документальні та короткометражні фільми в кінотеатрах та онлайн. Три програми короткометражних фільмів Cork International Film Festival мають кваліфікацію Американської кіно академії.
Як повідомлялося, "Цей дощ ніколи не скінчиться" – це потужна й візуально вражаюча подорож 20-річного Андрія Сулеймана та його родини у нескінченному циклі "війна-мир". Головний герой стрічки, який разом з батьком переїхав із Сирії, стикається з черговим військовим конфліктом уже в Україні, де він є волонтером Червоного Хреста. Після смерті батька Андрій вирішує поховати його тіло в Сирії…
Стрічка є копродукцією України, Латвії, Німеччини й Катару. Фільм отримав перемогу в конкурсі дебютів First Appearance найбільшого фестивалю документального кіно IDFA в Амстердамі й став переможцем Festival dei Popoli у Флоренції, виборов головну нагороду – "Золоту лілію" за найкращий фільм на кінофестивалі goEast у Вісбадені (Німеччина), нещодавно він оприлюднений у списку творів на здобуття Національної премії України імені Тараса Шевченка у 2022 році.
Вихід фільму в український кінопрокат запланований на весну 2022 року.


Фото: usfa.gov.ua