В Україні проходить конкурс літературних подкастів про українських письменників і письменниць: «КрутеЗНО-2023: Письменники у твоєму плеєрі».

Про це повідомив український письменник Сашко Дерманський у Фейсбуці, передає Укрінформ.
"Стартував конкурс літературних подкастів про українських письменників і письменниць: «КрутеЗНО-2023: Письменники у твоєму плеєрі»", - написав Дерманський.

Призовий фонд «КрутеЗНО: письменники у твоєму плеєрі» становить 200 тисяч гривень.

Винагороду розподілять між переможцями та призерами у 5-х номінаціях: переможці у кожній номінації — учасники з категорій «Експертний літкаст» та «Учнівський літкаст» — отримають по 15 тисяч гривень (2 переможці в кожній номінації); призери з кожній номінації — учасники з категорій «Експертний літкаст» та «Учнівський літкаст» — отримають по 5 тисяч гривень (2 призери в кожній номінації).
Всі учасники КрутеЗНО-2023 отримають цінні подарунки від організаторів та партнерів конкурсу.
З деталями можна ознайомитися на офіційному сайті конкурсу.
Як повідомлялося, Державний комітет телебачення і радіомовлення до 1 листопада приймає заявки на премію імені Максима Рильського за переклади творів зарубіжних авторів українською мовою, а також переклади мовами народів світу надбання українських класиків.
Перше фото: Сашко Дерманський, Фейсбук