У Києві відбулася прем'єра документальної стрічки французького режисера, філософа та драматурга Бернара-Анрі Леві "Слава Україні!".

Показ фільму відбувся у кінотеатрі "Жовтень", повідомляє кореспондент Укрінформу.
Французький режисер запросив глядачів у подорож Бучею, Харковом, Ізюмом, показуючи матеріальні та ментальні наслідки російських ударів: зруйновані житлові будинки, виснажених мешканців, які набралися хоробрості вийти з укриттів, надії на повернення близьких.
Леві зазначає, що найскладніше було знімати сцени із жінками. "Вони були схожі на мою маму та бабусю. Звичайно, це мене дуже розчулило, до сліз. Сьогодні, коли я бачу цей фільм, напевно, сотий раз, я досі розчулююсь", - розповів режисер.






У Києві відбулася прем'єра фільму «Слава Україні!» / Фото: Володимир Тарасов, Укрінформ


























































Міністр культури та інформаційної політики Олександр Ткаченко відзначив особисту сміливість автора фільму.
Своєю чергою очільник Міноборони Олексій Резніков наголосив, що фільм не лише стимулюватиме надання військової допомоги Україні, а й боротиметься із "синдромом втомленості" від війни. На його думку, головна мета стрічки - розповісти всьому світові, з яким ворогом стикнулася Україна, і яких втрат зазнала - та попри все продовжує боротися.
"Якщо ви пригадаєте фінальні слова Леві: попіл змученості розвіється. Одна із загроз - це "синдром змученості" від війни, особливо в країнах-партнерах. Він може призвести до відмови в допомозі. Оскільки люди ризикують своїми податками: коли уряди ухвалюють рішення дати нам черговий пакет - зменшуються бюджетні можливості та починаються розмови про ціни, їжу та інші проблеми", - зазначив міністр оборони.
Резніков підкреслив, що Леві вірить у перемогу України та прагне донести всьому світові, що Україна переможе.
Під час прем'єри режисер повідомив, що стрічку незабаром презентують у всіх країнах Європи. Також, за його словами, за кілька місяців фільм побачать у Конгресі США.
Як повідомлялося, уперше фільм "Слава Україні!" показали 6 лютого у кінотеатрі "Бальзак" у Парижі. На премʼєру завітали експрезидент Франції Франсуа Олланд, мер Парижа Анн Ідальго, посол України у Франції Вадим Омельченко, політичні, культурні та медійні діячі Франції.