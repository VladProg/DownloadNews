У Львові з 3 по 5 грудня пройде наймасштабніший за територією поширення джазовий фестиваль Європи - XХІ Міжнародний фестиваль сучасної імпровізаційної музики Jazz Bez.

Про це кореспонденту Укрінформу повідомили організатори фестивалю.

«Серед запрошених зірок – музиканти з США, Швейцарії, Болівії і, звісно, польські і українські артисти. Львів пропонує два потужних концертних дні, а також – окремий день для навчання і близького знайомства із джазовою музикою для школярів і студентства: Jazz Bez завжди пам’ятає про своє покликання і місійність», - зазначають організатори.

Гасло ХХІ культурно-мистецького дійства Jazz Bez - «Музична розкіш повноліття». Цього року у Львові він пройде на відкритій локації: Ennio Event Square, де музиканти і глядачі комфортно розмістяться на безпечній, але зручній для концертів відстані.

Напередодні відбулась теоретична частина фестивалю, яку підготували для школярів, «Джаз – музика вільних». Її провели, щоб ознайомити молодь з еволюцією розвитку музики загалом і людського пошуку свободи зокрема. Лекцію супроводжував музичний супровід у виконанні піаніста Тома Логолообі.
Сьогодні на сцену Ennio Event Square о 19 годині на сцену вийде професор Краківської музичної академії Пйотр Вилежол, який запрезентує нову програму «Weband» разом з Марцін Домінік Калетка, Девід Ходек, Мак Муша. О 20:30 виступить американська легендарна вокалістка Інгрід Артур, яка спільно з українськими та польськими музикантами готує спеціальну програму із хітів соул, госпел та фанк музики в джазових аранжуваннях.
3 і 4 грудня у Львівській Національній Музичній Академії о 12 годині відбудеться конференція «Час на джаз». Участь візьмуть українські та італійські викладачі, композитори та музиканти. Зарубіжні гості проведуть майстер-клас для студентів закладу на тему «Особливості актуальної італійської джазової школи».
4 грудня на головній сцені фестивалю о 19 годині виступатиме квартет Антоніо Флінта з Італії, а з 20:30 гратиме унікальний еко-джазовий проєкт Paykuna (Швейцарія –Болівія).
Наступного дня, 5 грудня, відбудеться підсумковий концерт учнів львівської джазової школи під керівництвом Ігоря Гнидина – о 19 годині в LV Cafe jazz club.
XХІ Jazz Bez також пройде ще в п’яти містах України та в Польщі.
Фото надані організаторами фестивалю