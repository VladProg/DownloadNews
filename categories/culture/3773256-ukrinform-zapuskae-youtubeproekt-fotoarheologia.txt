На Youtube-каналі агентства стартує проєкт “Фотоархеологія: знімки, що заговорили”. Основою серії відеоподкастів стануть світлини з архівів агентства.

«Сотні тисяч знімків, які зберігаються в нашій фототеці, є яскравою історією України, - каже працівниця фотовідеослужби Таісія Шаповаленко. – Наші фоторепортери, серед яких чимало гучних імен, знімали цю історію творчо, пристрасно, і за понад столітній шлях агентства (Укрінформу виповнилось у 2023 році 105-ть років), ми маємо справді унікальну колекцію світлин. Але особливість архівів в тому, що вони «не оживають», якщо до них не звертатись. Нова серія наших відеоподкастів – доказ того, що ми активно звертаємось і будемо звертатись. А, отже, архіви оживатимуть».




Перший випуск циклу – «Василь Бень – людина, яку комуністи вбивали двічі», присвячений ад’ютантові Симона Петлюри Василю Беню.

Активний учасник українського визвольного руху, він, однак, не емігрував за кордон, став директором єдиної в Польщі української школи. З приходом радянської влади на Західну Україну знову не виїхав, і невдовзі був жорстоко закатований у застінках сумнозвісної тюрми на Лонцького у Львові. Але й на цьому радянська влада не залишила його в спокої.






Про те, як комуністами вдруге було «вбито» Василя Беня, про пошуки його могили та про історію перепоховання, коли за труною героя йшли десятки тисяч людей – дивіться в подкасті, поштовхом для створення якого стали два фотознімки з архіву Укрінформу за 1994 рік.




«Далі теж буде - , каже авторка першого подкасту Ярина Скуратівська, - наступний випуск присвятимо першій українській революції новітньої доби: студентському голодуванню, відомій як Революція на граніті. Світлини про цю подію – вже історія, але є живі герої цієї історії, і їм є що розповісти...»