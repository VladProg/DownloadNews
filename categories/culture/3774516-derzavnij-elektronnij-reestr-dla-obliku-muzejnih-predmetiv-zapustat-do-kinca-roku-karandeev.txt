До кінця року музеї зможуть заповнити електронну систему реєстру музейного фонду України за єдиним зразком.

Про це поінформував тимчасовий виконувач обов'язків міністра культури та інформаційної політики Ростислав Карандєєв в інтерв'ю виданню Телеграф.
"Це завдання, до речі, стоїть перед нами зараз – забезпечити повний електронний облік усіх наших музейних предметів. Вже майже розроблено відповідний державний реєстр як програмний продукт", - сказав він.
За словами Карандєєва, очікується, що до кінця року реєстр поширять між музейними установами України, аби вони могли заповнити його, згідно з єдиним для всієї країни форматом.
Керівник МКІП додав, що ворог з тимчасово окупованих територій України викрадав не лише музейні артефакти, а й реєстраційні книги, що ускладнить процес повернення вивезених об'єктів культури. Він зауважив, що не всі музеї, особливо у невеликих містах і селищах, мали електронні реєстри.
Як повідомляв Укрінформ, тимчасовий виконувач обов'язків міністра культури та інформаційної політики заявляв, що ратифікація Нікосійської конвенції Ради Європи про правопорушення, пов'язані з культурними цінностями, стане правовим підґрунтям, аби вимагати від Росії повернення артефактів, які РФ викрала з території України.