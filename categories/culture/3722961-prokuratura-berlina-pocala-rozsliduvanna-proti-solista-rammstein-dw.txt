Прокуратура Берліна порушила кримінальну справу проти соліста гурту Rammstein Тілля Ліндеманна за підозрою у зґвалтуванні.

Як передає Укрінформ, про це повідомляє DW.
Зазначається, що берлінська газета Tagesspiegel вперше повідомила в середу про те, що прокуратура німецької столиці розпочала розслідування проти фронтмена гурту Rammstein. Як стверджує видання, про це за зачиненими дверима оголосила сенатор з питань юстиції Фелор Баденберг членам юридичного комітету Палати представників Берліна.
Ліндеманна звинувачують за статтею 177 Кримінального кодексу Німеччини, що стосується сексуальних домагань і зґвалтувань.
Інша берлінська газета, B.Z., повідомляє, що розслідування ґрунтується на двох повідомленнях про різні ймовірні злочини. Одне з них надійшло до берлінської поліції, інше - безпосередньо до прокуратури.
Своєю чергою Ліндеманн рішуче відкидає звинувачення на свою адресу. Його адвокати оголосили, що у відповідь на всі звинувачення в сексуальному насильстві, висунуті проти вокаліста Rammstein, будуть подані судові позови.
Фото: pucture alliance/dpa