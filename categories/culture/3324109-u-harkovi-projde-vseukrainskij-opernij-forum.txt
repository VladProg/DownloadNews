Упродовж 2-4 жовтня у Харкові за підтримки Українського культурного фонду відбудеться всеукраїнський оперний Форум Opera UA 2021.

Про це Укрінформу повідомили організатори форуму Open Opera Ukraine та ГО «Культура. Інновації. Майбутнє».
«Формат форуму розроблено за аналогією з міжнародною конференцією Opera Europa, що кожного року обирає нове місто проведення, та наслідує міжнародний форум Open to Progress, що пройшов 2019-го року в Одесі. Цього року місцем свого проведення форум обрав місто Харків», - зазначили організатори.
За словами програмної директорки форуму Opera UA 2021 Анни Ставиченко, його програма включатиме лекційні сесії за участю провідних фахівців у галузі оперного мистецтва з різних міст України; панельну дискусію учасників форуму, присвячену викликам сьогодення; проведення інтенсиву «Школа театральних критиків» під керівництвом Юрія Чекана; вперше – сесію презентацій оперних стартапів молодих українських митців (оперних композиторів, режисерів, диригентів, сценографів) у форматі пітчінгу під керівництвом Анни Гадецької.
Партнером форуму Opera UA 2021 цьогоріч виступає Харківський національний академічний театр опери та балету ім. Лисенка / Схід Opera, в якому під час проведення заходу відбудеться прем’єра унікального оперного проєкту «Вишиваний. Король України», створеного українською композиторкою Аллою Загайкевич (Київ) на лібрето Сергія Жадана (Харків) у постановці режисера Ростислава Держипільського (Івано-Франківськ).
Харківська опера є одним із найбільших сценічних майданчиків Європи, тож масштабна постановка має продемонструвати не тільки усі технічні можливості цієї сцени, але й потужний потенціал оперної трупи Схід Opera, її оркестру, хору, солістів. Всього у виставі беруть участь близько 200 виконавців. Водночас харківська прем’єра стане предметом обговорення форуму Opera UA 2021 як потужний приклад постановки сучасної опери в національному українському оперному театрі.
Запрошені учасники та спікери форуму – представники оперних театрів України, музиканти та діячі оперної галузі, відомі українські музичні та театральні критики, представники ЗМІ, а також учасники Школи театральних критиків.
ГО «Культура. Інновації. Майбутнє.» виступала співорганізатором попереднього оперного форуму Open to progress (м. Одеса, 2019 р.), успішно реалізувавши проєкт УКФ.
Фото: mykharkov.info