Український документальний фільм "Ми не згаснемо" про прифронтове життя підлітків Донбасу показали вже майже на 30 міжнародних кінофестивалях.

Про це в інтерв'ю Укрінформу розповіла режисерка стрічки Аліса Коваленко.
На запитання про подальшу долю фільму та на скількох фестивалях його уже показали режисерка відповіла:
"Точну кількість фестивалів, у яких ми взяли участь, сказати зараз не зможу, але це вже близько 30. Маємо вісім нагород (з часу інтерв’ю їх уже стало 11, – авт.). Є ще 15 запрошень і, думаю, восени буде ще більше, бо якраз починається такий фестивальний період. А є ще спеціальні покази, події, куди нас кличуть для представлення фільму. На жаль, не на всі я можу поїхати – наприклад, на показ, організований Українським інститутом у Лондоні", - сказала Коваленко.
Також вона повідомила, коли її документальний фільм зможуть побачити українські глядачі в кінотеатрах чи на стрімінгових платформах.
"Треба пройти різні технічні процедури, ми маємо здати підсумковий аудит. Бо у створенні цього фільму взяло участь багато міжнародних партнерів, тож попереду – розрахунки, а також здача фільму Держкіно. Дуже хотілося б, звісно, щоб ці процедури не затягувалися і наш фільм запустився в прокат уже наступного року", - зробила прогноз режисерка.
Стрічка "Ми не згаснемо" розповідає історію життя та неймовірної подорожі п’ятьох підлітків із Донбасу. Герої живуть у прифронтових містечках Золоте та Станиця Луганська, поблизу яких до лютого 2022-го проходила лінія зіткнення на Луганщині. Вони мріють про зміни в своєму житті – і несподівано отримують пропозицію вирушити до Гімалаїв…
Світова прем’єра фільму відбулась на Берлінале, згодом вона отримала чимало нагород на міжнародних кінофестивалях, зокрема One World у Празі, goEast у Вісбадені, Crossing Europe у м. Лінц тощо.
На Одеському міжнародному кінофестивалі, який нещодавно провели у Чернівцях, фільм Аліси Коваленко "Ми не згаснемо" отримав одразу дві спеціальні нагороди – за найкращий документальний фільм у сфері захисту прав людини та персональну відзнаку за найкращу режисерську роботу.
Фото: cinema.in.ua