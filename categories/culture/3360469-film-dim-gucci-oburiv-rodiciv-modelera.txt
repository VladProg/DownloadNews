Спадкоємці Мауріціо Ґуччі, колишнього керівника будинку моди Gucci, обурилися виходом фільму «Дім Ґуччі» (House of Gucci).

Як передає Укрінформ, про це повідомляє BBC.
У відкритому листі родичі висловлюють обурення тим, як у стрічці показали Альдо Ґуччі, який керував модним будинком з 1953 до 1986 року, та інших членів династії, а саме: як «бандитів та байдужих до всіх оточуючих».
«Це надзвичайно боляче з людської точки зору та образа спадщини, на якій сьогодні побудований бренд (Gucci – ред.)», - йдеться у листі.
Зазначається, що спадкоємці Ґуччі залишають за собою право захистити своє ім'я та імідж. При цьому поки що до суду ніхто не подав позовів проти фільму та кінорежисерів.
Ґуччі - відомий італійський Дім моди та модний бренд належить французькому конгломерату Kering. Сім'я Ґуччі не була пов'язана з будинком моди ще з 1990-х років.
Як повідомлялося, літературною основою сценарію фільму «Дім Ґуччі» стала книжка Сари Гей Форден «Дім Ґуччі: Сенсаційна історія вбивства, божевілля, гламуру і жадібності». Центральна подія стрічки - вбивство Мауріціо Ґуччі, яке відбулося в 1995 році. У головних ролях, зокрема, зіграли Леді Гага, Адам Драйвер, Джаред Лето та Аль Пачіно.