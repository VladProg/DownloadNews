У Польщі після третього місяця прокату українського анімаційного фільму “Мавка” касові збори перетнули позначку у понад 9 513 539 злотих (більш ніж 2 млн євро).

Про це повідомила пресслужба Державного агентства України з питань кіно, передає Укрінформ.
“З перших днів український мультфільм «Мавка» тримається у топах касових зборів серед усіх релізів у польських кінотеатрах. У Польщі вже після третього місяця прокату українського анімаційного фільму “Мавка” касові збори перетнули позначку в понад 9 513 539 злотих, а кількість проданих квитків сягнула 479 965”, - йдеться в повідомленні.
У Держкіно підкреслили, що це безпрецедентно для українського проєкту в польському прокаті.
“Вдячні глядачам у Польщі за перегляди й раді бачити усіх на Мавчиних сеансах. Прокат триває”, - йдеться у дописі.
Анімаційний фільм «Мавка. Лісова пісня» створено за підтримки Держкіно, Агентства США з міжнародного розвитку (USAID).
Кінотеатральну дистрибуцію в Україні здійснюють FILM.UA Distribution та Kinomania Film Distribution.
Як повідомляв Укрінформ, український мультфільм «Мавка. Лісова пісня» вийшов у широкий прокат у Туреччині.
Фото: usfa.gov.ua