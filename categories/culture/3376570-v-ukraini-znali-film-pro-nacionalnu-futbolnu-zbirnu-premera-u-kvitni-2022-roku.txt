Нова документальна стрічка Володимира Мули "Національна команда" вийде в прокат наприкінці квітня 2022 року, до 30-річчя першого офіційного матчу національної збірної України.

Як передає Укрінформ, про це повідомляє пресслужба Держкіно.
«Фільм розповідає про народження, історію становлення та розвиток Національної збірної України з футболу в період із 1992-го по 2022-й роки», - йдеться у повідомленні.






В Україні зняли фільм про національну футбольну збірну / Фото: Державне агентство України з питань кіно




























Як зазначається, проєкт фільму "Національна команда" став одним з переможців Чотирнадцятого конкурсного відбору кінопроєктів Держкіно. Режисер і продюсер картини - документаліст Володимир Мула. Зйомки проходили у США та Україні.
«Це по-справжньому футбольна історія головної команди країни. Ми зібрали усіх найкращих футболістів України в одному фільмі. Відтак, це не чергова ретроспектива про найпопулярніший вид спорту в Україні, а погляд вболівальника на всі процеси та виклики, що стояли перед збірною у різні періоди становлення незалежності країни. Адже за 30 років Національна команда змогла не просто стати на ноги, а й випередити у своєму прогресові розвиток самої держави Україна», - коментує Володимир Мула.
Автор сценарію – Микола Васильков, оператори – Олег Шевчишин, Олександр Шевчишин, Станіслав Ткачов. Режисер монтажу – Андрій Луннік.
Герої – Андрій Шевченко, Олександр Шовковський, Олег Блохін, Йожеф Сабо, Леонід Буряк, Юрій Калитвинцев, Владислав Ващук, Олексій Михайличенко, Руслан Ротань, Андрій П'ятов, Тарас Степаненко, Андрій Воробей, Артем Мілевський, Дмитро Михайленко, В'ячеслав Шевчук, Олександр Зінченко, Роман Яремчук.
Фільм створено продакшн-компанією "ТелеПростір Студіо" за підтримки Державного агентства України з питань кіно.
Як повідомляв Укрінформ, попередній документальний фільм Володимира Мули "ЮКІ | Історія перемог вільних українців" у жовтні 2021 року став доступним для перегляду на одному з найпопулярніших світових відеосервісів Apple TV. Картину можна переглянути англійською мовою одночасно у 72-х країнах.
1 січня 2021 року стрічка "ЮКІ | Історія перемог вільних українців" стала доступна у всеукраїнському онлайн-прокаті на сервісах OLL.TV та MEGOGO, а у липні 2021 року стрічка вийшла із релізом на популярному міжнародному майданчику Amazon Prime Video у США та Великій Британії.
Фільм вийшов в широкий український прокат 3 грудня 2020 року.
Фото: usfa.gov.ua