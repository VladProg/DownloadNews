Британський національний мовник ВВС, який займається організацією проведення 67-го пісенного конкурсу Євробачення, заявив, що два міста - Ліверпуль та Глазго - продовжать боротьбу за право проведення цього конкурсу.

Про це повідомляє Укрінформ з посиланням на пресреліз ВВС.
Зокрема, 12 серпня ВВС оголосив, що сім міст – Бірмінгем, Глазго, Лідс, Ліверпуль, Манчестер, Ньюкасл та Шеффілд – увійшли до списку міст-кандидатів на проведення пісенного конкурсу Євробачення. Після процесу детальної оцінки заявок цих міст кількість кандидатів було скорочено до двох – Глазго та Ліверпуля.
«Дякую всім семи містам Великої Британії, що продемонстрували ентузіазм і пристрасть до Євробачення, які існують у всій країні. Ми були неймовірно вражені якістю та креативністю всіх пропозицій. Пісенний конкурс Євробачення є дуже складною подією, і Ліверпуль та Глазго подали найсильніші загальні пропозиції», - сказав голова комітету ВВС з відбору міста-господаря Філ Гарролд.
За його словами, тепер відбудуться подальші обговорення з представниками Глазго та Ліверпуля, і остаточне рішення буде прийнято протягом кількох тижнів.
«Ми сповнені рішучості зробити пісенний конкурс Євробачення-2023 таким, який би відображав переможну позицію України, а також став подією, в якій могла б брати участь вся Велика Британія», - додав він.
Як повідомляв Укрінформ, Велику Британію було обрано місцем проведення пісенного конкурсу після того, як організатори вирішили, що його не може проводити Україна - переможець 2022 року.
Борис Джонсон, який обіймав посаду прем’єр-міністра Великої Британії на момент цього рішення Європейської мовної спілки, заявив, що його країна проведе Євробачення-2023 від імені України.