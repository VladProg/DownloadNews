ЮНЕСКО у партнерстві з Інститутом збереження Ґетті та Смітсонівською ініціативою порятунку культури організовує тренінг для українських фахівців музейної справи із захисту культурних цінностей в умовах війни.

Про це інформує пресслужба Міністерства культури та інформаційної політики в Телеграмі, передає Укрінформ.
"Тренінг має на меті забезпечити менеджерів колекцій та музейних реставраторів необхідними навичками, знаннями та стратегіями задля збереження колекцій та ефективного захисту культурних цінностей в умовах війни, що триває", - йдеться в повідомленні.
Зазначається, що навчання буде зосереджено на впровадженні стабілізаційних заходів, плануванні на випадок надзвичайних ситуацій та оцінці ризиків для пом’якшення впливу війни на культурну спадщину.
Для участі в тренінгу необхідно заповнити онлайн-форму не пізніше 27 вересня.
Як повідомляв Укрінформ, фундація OBMIN у співпраці МКІП та за підтримки Посольства Німеччини у Варшаві організує серію онлайн-воркшопів для українських музеїв FILLING BLIND SPOTS #museums have a voice, доступних з 25 вересня.