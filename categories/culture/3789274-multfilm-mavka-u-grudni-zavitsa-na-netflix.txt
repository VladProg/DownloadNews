Український мультфільм “Мавка” з 1 грудня стане доступним на стрімінговій платформі Netflix.

Як передає Укрінформ, про це повідомляє Державне агентство України з питань кіно.
“Анімаційний фільм “Мавка” набирає ще більшої популярності, подорож онлайн сервісами продовжується, наступною зупинкою стане стрімінгова платформа Netflix, на якій мультфільм стане доступним з 1 грудня”, - ідеться у повідомленні.
“Мавка. Лісова пісня” - є найкасовішим анімаційним проєктом за всю історію українського кінопрокату.
Його створено за мотивами “Лісової пісні” Лесі Українки та адаптовано під жанр сімейної анімації. Також, в основі мультфільму — образи зі слов’янських міфів і легенд.
Мультфільм створено за підтримки Держкіно та агентства США з міжнародного розвитку (USAID).
Кінотеатральну дистрибуцію в Україні здійснюють — FILM.UA Distribution та Kinomania Film Distribution.
Як повідомляв Укрінформ, в іспанському місті Лас-Пальмас-де-Гран-Канарії на бізнес-форумі Cartoon Business 2023 презентували мультимовний трейлер анімаційного фільму “Мавка”, герої якого говорять мовами країн, де стрічка виходила в прокат.