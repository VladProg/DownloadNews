Всесвітньовідомий піаніст, українець за походженням, засновник жанру безперервної музики та найшвидший піаніст у світі Любомир Мельник виступить у суботу в Стамбулі.

Про це повідомляє Укрінформ з посиланням на інтерв’ю з видатним піаністом сучасності для видання Milliyet.
«Дуже щасливий, що зможу ще раз донести цю живу фортепіанну музику до людей! Звичайно, записи альбомів - це не те ж саме, що звук «безперервної музики», що виконується на фортепіано», - сказав піаніст напередодні концерту.
Мельник є найшвидшим за темпом виконання піаністом у світі.
«Ніхто не може грати швидше, ніж 14 нот в секунду. Але я граю близько 20 нот в секунду. Це не просто «найшвидший12», я майже вдвічі швидший за найшвидших піаністів світу», - пояснив маестро.
Маестро каже, що у структурі його музики є математичний елемент.
«Час - це математика, і час теж є частиною цієї музики», - пояснює він.
Концерт відбудеться в Zorlu Performing Arts Center 16 жовтня.


Любомир Мельник є автором понад 120 музичних творів, в музиці часто звертався до своїх українських коренів. Один з його творів написаний на вірші Тараса Шевченка, у його творчому доробку є композиція, присвячена Симону Петлюрі. 1985 року у Швеції Любомир встановив два світові рекорди: став найшвидшим піаністом у світі, граючи 19 з половиною нот щосекунди кожною рукою одночасно, та виконав найбільшу кількість нот за годину безперервної гри (13-14 нот за секунду кожною рукою).