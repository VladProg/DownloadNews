Скансен у Пирогово запрошує охочих поділитися спогадами про національну українську страву, які увійдуть в книгу.



Як передає кореспондент Укрінформу, про це повідомила директорка Національного музею народної архітектури та побуту України Оксана Старак - Повякель під час відкриття виставки, присвяченої нематеріальній спадщині України, у межах заходу "Благословенна Україна: нематеріальна культурна спадщина ЮНЕСКО".
"У нас народилася чудова ідея - зробити книгу, і не просто книгу кулінарних рецептів, а зібрати емоційні згадки про борщ. Ми сподіваємося, що нам вдасться до кінця цього року видати гарну, живу – не штучну й вигадану - а саме живу збірку про цю страву", - сказала Старак - Повякель.
Під час заходу організатори зазначили, що книга з робочою назвою "Про борщ" поповнюється спогадами вже протягом місяця, зокрема, співробітники музею поділилися рецептами національної української страви із лободою, в'юнами та сушеними карасями. Заразом пані Оксана анонсувала власні гастрономічні цікавинки, які відобразяться на сторінках книги.
"Я буду писати про традиційний галицький борщ, у якому взагалі немає капусти, але від цього він не перестає бути борщем. І обв’язково розповім про лемківський різдвяний борщ з вушками", - сказала вона.
Директорка музею пояснила, що формат розповіді може бути довільним, головне - огорнути ствраву власними емоціями.
"Ви можете дати рецепт борщу, водночас ми хочемо побачити саме ваші історії. Такі емоційні згадки в одних будуть пов'язані із бабусею, в інших - зі свекрухою, бо когось саме свекруха навчила готувати гарний борщ, у декого - із дитинством або місцевістю", - зазначила директорка музею.
Також пані Старак - Повякель запевнила, що для всіх, хто спроможеться написати твір, "буде збережено власний авторський стиль: літературна редактура не робитиметься, лише підкорегується граматична частина". Заразом вона запросила ділитися не лише власними спогадами, а й фотографіями й ілюстраціями, "які теж будуть обов'язково опубліковані".
Окрім того, команда скансену повідомила, що свої історії можна залишити як у книзі в музеї, так і надіслати співробітникам, аби імена пошановувачів нематеріальної спадщини не просто залишалися в історії України, а вкарбовувалися завдяки літературі.
"Ми будемо подаватися із цією збіркою в Український інститут книги, де кожного року діє державна підтримка, через яку в 1000 бібліотек України розсилається певна книга. Там залишиться ваша фотографія та твір, якщо пройдуть наш відбір. А те, що ми виграємо - я гарантую, бо в такому місці про це сказано (церкві із с. Кисоричі )", - розповіла про плани Старак-Повякель.
Мистецький проєкт «Благословенна Україна» став продовженням святкування Дня Української Державності, який попередньо вшановувався Днем хліба. Під час заходу загалу представили п'ять елементів нематеріальної культури, які формують етнокультурну платформу України в світі: петриківський розпис, традиції косівської кераміки, кримськотатарський національний орнамент «орнек», козацькі пісні Дніпропетровщини, виконані фольклорними ансамблями "Медуниця" і "Громиця" під керівництвом Євгена Пихтіна, а також культуру приготування українського борщу, яка була наочно продемонстрована у межах благодіного акторського аукціону «ACT LOTS».