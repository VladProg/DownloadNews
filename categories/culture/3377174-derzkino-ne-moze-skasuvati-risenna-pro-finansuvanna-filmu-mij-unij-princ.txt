Державне агентство з питань кіно не має повноважень скасувати рішення про державне фінансування фільму Хачіка Васіляна «Мій юний принц».

Про це йдеться в офіційній відповіді Укрінформу щодо повідомлення про вихід у 2022 році першого українського ЛГБТ-фільму "Мій юний принц" і реакції на це громадськості.
У Держкіно зазначили, що кінопроєкт «Мій юний принц» (режисер Хачік Васілян) від кінокомпанії ТОВ «Ріал Пікчерз», поданий на 17-ий конкурсний відбір, за результатами І етапу отримав середній бал 14,20 експертної комісії (має бути не менше 11 балів) і був допущений до ІІ етапу. За його результатами кінопроєкт набрав найвищий у своїй категорії середній бал 14,60 та був включений до переліку проєктів-переможців конкурсу.
В агентстві нагадали, що 12 жовтня 2021 року за рішенням Ради з державної підтримки кінематографії було ухвалено надання ТОВ «Ріал Пікчерз» державної підтримки у сумі 20 000 000, 00 грн на виробництво фільму. Також повідомили, що наразі договір між кінокомпанією ТОВ «Ріал Пікчерз» та Держкіно не укладався.
Крім того, у Держкіно наголосили, що згідно з Конституцією, однією з основних засад державної політики у сфері культури є забезпечення свободи творчості, що дотримання рівних прав та можливостей, засноване на принципах багатоманітності та рівності, свободи творчості, свободи думки, совісті та релігії, заборони цензури та дискримінації, які є засадничими принципами існування людства в сучасному світі, закріплені в законодавстві нашої країни та є важливими чинниками сталого розвитку держави.
«Зважаючи на те, що Держкіно отримує численні звернення від громадян, журналістів, громадських та релігійних організацій щодо негайного скасування вищезазначеного рішення Ради з державної підтримки кінематографії через наявність у сюжеті фільму «персонажів нетрадиційної сексуальної орієнтації» та висловленої, на думку дописувачів, творцями фільму неповаги до християнських цінностей, слід зазначити наступне. Державне агентство з питань кіно відповідно до статті 19 Конституції України зобов’язане діяти на підставі, в межах своїх повноважень та у спосіб, що передбачений Конституцією та законами України», - ідеться в відповіді.
У Держкіно наголосили: «Скасування рішення комісії щодо надання ТОВ «Ріал Пікчерз» (режисер Хачік Васілян) кінопроєкту «Мій юний принц» державної підтримки виходить за межі повноважень Державного агентства з питань кіно».
Як повідомляв Укрінформ, 29 грудня народні депутати зареєстрували у Верховній Раді проєкт №6473 постанови, який передбачає звернення до Кабінету Міністрів, Державного агентства з питань кіно та Ради з державної підтримки кінематографії щодо скасування державного фінансування виробництва фільму про ЛГБТ-стосунки між чоловіками режисера Хачіка Васіляна “Мій юний принц”.
Депутати рекомендують уряду в місячний строк з дня набрання чинності документом у разі його ухвалення розробити дієву систему контролю за використанням коштів, спрямованих на виробництво фільмів, яка скасує недієвий підхід залучення незалежних аудиторських компаній до виконання цих функцій, що призводить до неефективного використання коштів державного бюджету на їхні послуги.
Серед іншого депутати пропонують Кабінету Міністрів розробити дієву систему, яка забезпечить сплату прибутку, отриманого від прокату фільму та/або передачі прав на його використання, що дозволятиме повернути до бюджету кошти, надані суб’єкту кінематографії для створення стрічки. Окрім цього, пропонується розробити та ухвалити нормативно-правові акти щодо використання бюджетних коштів на виробництво фільмів, якими визначити механізм оцінки вартості оренди обладнання та сценічно-постановочних засобів.
Автори документа аргументували його ініціацію вимогою суспільства. Так, у пояснювальній записці зазначається, що до народних депутатів надходять численні звернення щодо неприпустимості державного фінансування виробництва й виходу фільму "Мій юний принц".
Зокрема, у поясненні йдеться, що у громадян України викликає обурення сюжет стрічки, де видно відкритий, еротичний, гомосексуальний контекст із використанням християнської символіки та алюзій на твори біблійної тематики. Окрім цього, додається, що українці у зверненнях до парламентаріїв висловлюють велику стурбованість спробами "нав’язування суспільству чужої для традиційних українських сімейних цінностей думки про "природність" одностатевих партнерств". Водночас, доповнюючи обґрунтування зверненням Всеукраїнської ради церков і релігійних організацій (ВРЦіРО), автори наголосили, що зазначений кінопроєкт обурює релігійну спільноту, дискредитує релігійні символи, провокує суспільне невдоволення та містить ознаки порушення закону.

Фото: @Real Pictures