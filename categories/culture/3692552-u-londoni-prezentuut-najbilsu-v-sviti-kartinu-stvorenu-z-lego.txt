У Лондоні відбудеться перша виставка китайського художника Ай Вейвея, присвячена дизайну та архітектурі, на якій презентують найбільшу у світі картину, створену з елементів конструктора LEGO.

Про це повідомляє Euronews, передає Укрінформ.
На виставці «Making Sense», яка проходитиме з 7 квітня до 30 липня у Музеї дизайну, будуть представлені величезні інсталяції - сотні тисяч об'єктів, розміщені на п’яти великих «полях». Їх зібрав художник починаючи із 1990-х років.





Зокрема, відвідувачі зможуть побачити картину «Водяні лілії №1» - найбільший твір мистецтва у світі, складений із LEGO.
Картина виготовлена із майже 650 тисяч цеглинок LEGO у 22 кольорах і відтворює одне з найвідоміших полотен Клода Моне. Довжина інсталяції становить 15 метрів.
«У «Водяних ліліях №1» я об’єднав імпресіоністський живопис Моне та конкретні переживання мого батька та мої власні в оцифровану та піксельну мову», - сказав Ай Вейвей.
На виставці також будуть презентовані твори «Натюрморт», який складається із 1600 знарядь пізнього палеоліту, «Носики» - 200 тисяч порцелянових носиків від чайників і винних глеків, виготовлених за часів династії Сун, а також три скульптури туалетного паперу, які символізують залежність людства від скромних речей, яку показала пандемія коронавірусу.
Фото: Ela Bialkowska/ OKNO studio