У рамках Євробачення 2023 триває цифрова акція солідарності українців та британців, до якої долучились відомі співаки, спортсмени, українські та британські зірки шоубізнесу та різні організації.

Як повідомили Укрінформу організатори акції, долучитись до неї можна в Instagram Ukraine.ua, яку Міністерство закордонних справ України розвиває спільно з BRAND UKRAINE.
«З початку повномасштабної агресії росії Велика Британія та Україна стоять пліч-о-пліч на захисті глобальних цінностей і різноманітності. Цього року Велика Британія приймає Євробачення від імені України, і від Рейк’явіка до Тель-Авіва посольства Сполученого Королівства та України працювали разом, щоб підготуватися до Євробачення. Ми об’єднані музикою напередодні урочистостей у Ліверпулі. Приєднуйтесь до хвилі єдності та створіть спільну публікацію зі своїми британськими друзями», - йдеться в повідомленні.







Зокрема, до кампанії вже приєднались співачки Джамала та Birdy, Міністерство культури та інформаційної політики України та Department for Culture, Media and Sport UK, Національна опера України та Royal Opera House, Одеський художній музей та Walker Art Gallery та ін.

Як повідомляв Укрінформ, 9 травня стартував 67-й пісенний конкурс “Євробачення-2023”. У перший півфінал конкурсу вийшли представники таких країн: Хорватія, Молдова, Швейцарія, Фінляндія, Чехія, Ізраїль, Португалія, Швеція, Сербія та Норвегія.
За правилами, у півфіналах не беруть участі країна-переможець минулого року і так звана "велика п’ятірка" — засновники конкурсу. Саме тому щороку за допомогою жеребкування визначають, глядачі з яких трьох країн голосуватимуть у першому півфіналі, а з яких трьох інших країн — у другому півфіналі. Україна мала змогу голосувати саме у другому півфіналі, 11 травня.
Фото: Foreign & Development Office / Instagram