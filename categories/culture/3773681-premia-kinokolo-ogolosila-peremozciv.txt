Цьогоріч Національна премія кінокритиків «Кіноколо» найкращим фільмом року визнала стрічку «Ла Палісіада».

Церемонія нагородження транслювалася на телеканалі «Суспільне Культура», повідомляє Укрінформ.
Перед врученням організатори вшанували пам'ять кінематографістів, які загинули на війнії: акторів Павла Лі, Антона Прасоленка, Євгена Світличного, Філіпа Вінера, Олега Зайцева, каскадера й актора Володимира Строканя, каскадера, постановника трюків і актора Дениса Бондарева, режисерів Мантаса Кведаравічюса й Олега Бобала, сценариста й режисера Микити Каламбета, режисера й письменника Дмитра Кравця, постановника піротехнічних трюків Олександра Суворова, режисера монтажу Віктора Ониська, художника-декоратора Володимира Чорного, локейшен-менеджера Василя Довганя, артдиректора Андрія Тхорука, художника-постановника Тимофія Бойка, журналіста й культурного оглядача Євгенія Осієвського.
Найкращим повнометражним ігровим фільмом українські кінокритики визнали «Ла Палісіаду» Філіпа Сотниченка. Знята в жанрі пострадянського нуару стрічка розповідає про розслідування вбивства міліціонера, яке розгортається за лічені місяці до скасування смертної кари. Українська прем’єра відбулася на відкритті 7-го Київського тижня критики.
Найбільше нагород «Кінокола» цьогоріч здобула команда фільму «Люксембург, Люксембург»: Антоніо Лукіч отримав премії за найкращі режисуру та сценарій, а виконавця однієї з головних ролей Аміла Насірова визнано найкращим актором.
Найкращою акторкою названо Карину Химчук за роль у стрічці «Ти мене любиш?» (київська прем’єра відбудеться 17 жовтня на Київському тижні критики).
У двох номінаціях здобула перемогу стрічка «20 днів у Маріуполі» Мстислава Чернова — український претендент на премію «Оскар» у категорії «Найкращий міжнародний фільм». Українські кінокритики визнали картину найкращим документальним фільмом, а також відкриттям року - найкращим повнометражним дебютом.
Найкращим короткометражним ігровим фільмом визнано «ГКЧП» Аркадія Непиталюка. Премію за найкращий анімаційний фільм отримав «Маріуполь. Сто ночей» Софії Мельник.
Нагороду "За досягнення" отримали Станіслав Битюцький, Альона Пензій, Олександр Телюк, Олег Оліфер та Олена Гончарук з команди Довженко-Центру за лекторій «Як перестати хвилюватися і полюбити українське кіно».
Також на церемонії вручили спеціальну відзнаку кінокритикам, які стали на захист України. Її отримали Антон Філатов, Ярослав Підгора-Гвяздовський, Юрій Самусенко й Артур Корнієнко.
Національна премія кінокритиків «Кіноколо» заснована у 2018 році і визначає досягнення українського кінематографа та діячів кіноіндустрії за останній рік.
Церемонія нагородження вже вдруге транслювалася в ефірі телеканалу «Суспільне Культура» і традиційно відбулася в день відкриття Київського тижня критики - міжнародного фестивалю арткіно, кураторами якого є українські кінокритики. Сьомий Київський тиждень критики триватиме до 18 жовтня в кінотеатрі «Жовтень».