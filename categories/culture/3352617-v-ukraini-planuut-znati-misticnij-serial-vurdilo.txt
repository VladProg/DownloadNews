В Україні планують зняти серіал «Вурдило» за мотивами однойменного роману українського письменника Анатолія Шкаріна.

Про це повідомляє кореспондент Укрінформу.
Над сценарієм екранізації автор книги працює разом із режисером Олександром Березанем, в чиєму доробку низка популярних серед широкої аудиторії фільмів та серіалів («Шляхетні волоцюги», «Козаки. Абсолютно брехлива історія», «Юрчишини»).
Розробка серіалу «Вурдило» здійснюється за підтримки Українського культурного фонду продюсерською компанію «Мейнстрім Пікчерз».
Автори проєкту нового серіалу «Вурдило» поставили собі за мету поєднати таємничість та саспенс, притаманні жанру містичного трилера, з філософськими роздумами про дихотомію добра і зла, світла і темряви, духовного та матеріального.
«З Олександром Березанем ми знайомі вже близько десяти років. За цей час ми стали справжніми друзяками, бували один у одного в гостях. Але найбільшу спорідненість душ ми відчуваємо саме у творчості – нам подобається змістовний екшн в книжках та кіно. Саме Олександр, прочитавши роман «Вурдило», зробив висновок, що з цієї історії вийшов би непоганий серіал, та запропонував написати сценарій», - зазначив у коментарі Укрінформу Шкарін.
Він висловив сподівання, що серіал «Вурдило» приверне увагу глядачів та матиме багатомільйонну армію прихильників.
Літературна кар’єра Анатолія Шкаріна, пастора церкви християн євангельського віросповідання «Живе Слово» у місті Гола Пристань на Херсонщині, розпочалася у 2010 році. Він знайшов своє покликання в написанні не лише проповідей, а й гостросюжетних пригодницьких книг. Тривалий час Шкарін писав російською мовою. «Вурдило» - друга його книга, яка була видана українською.
На прикладі маленького рибальського селища, де відбуваються події роману, автор зображує суспільство, що лишилося без духовного стрижня, і до яких наслідків це призвело. Відбудова церкви, зруйнованої за радянських часів, стане в серіалі символом духовного і культурного відродження.
«Мені завжди цікаво працювати з новими для себе жанрами. Містична історія, яку створив Анатолій Шкарін, мене одразу захопила, занурила в атмосферу безвиході і страху перед невідомим, які засмоктують героя, як болото, що оточує хутір, де відбуваються події роману «Вурдило». Я бачу в цій історії великий потенціал для телеекранізації. За рівнем напруженості і саспенсу вона не поступається творам визнаних зарубіжних авторів. Ми маємо намір додати видовищності і динаміки розвитку сюжету за рахунок екшн-сцен з переслідуваннями і перестрілками», - розповів Укрінформу режисер Олександр Березань.
Серіал «Вурдило» занурить глядачів в таємничі та містичні події 1993-го року. Через стихійне лихо письменник-початківець з Харкова стає заручником маленького рибальського селища, скутого лещатами жаху. В околицях відбуваються жахливі вбивства, які забобонні хуторяни приписують моторошному болотному монстру. Чи зможе юнак розплутати клубок таємничих обставин, якщо йому, здається, протистоїть сама нечиста сила? Адже дядько, «божевільний професор», залишив йому у спадок не лише будиночок, а й страшну таємницю, пов’язану з покинутою надглибокою свердловиною.
Очікується, що зйомки серіалу відбудуться у наступному році, а у 2023 році «Вурдило» вийде в ефірі одного з загальнонаціональних каналів.