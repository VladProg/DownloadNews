Українські письменники, науковці, історики, лідери думок закликають студентів подавати заявки на ІV Всеукраїнський конкурс на здобуття Відзнаки імені Сергія Кемського, який присвячено темі Революції Гідності.

Як передає Укрінформ, про це повідомляє пресслужба Національного музею Революції Гідності.
“На відміну від емоцій, наука дає можливість зафіксувати точні визначення і патерни. Студентські наукові роботи на тему Революції Гідності – цеглинки майбутнього фундаменту нашої ідентичності. І що більше таких робіт, то краще", – зазначає письменник, співзасновник видавництва "ТаТиШо", засновник мистецького проєкту "Так працює пам'ять" Руслан Горовий.
Голова Українського інституту національної пам'яті Антон Дробович акцентує, що події Революції Гідності та подвиг Небесної Сотні, серед іншого, допомогли багатьом зрозуміти, чим є Україна, в чому полягає наша сутність і цінності як єдиного суспільства.
“Участь у конкурсі студентських наукових робіт про Революцію Гідності продовжує цю справу усвідомлення. З одного боку, це конкурс у пам'ять про одного з Героїв Небесної Сотні, і він є прикладом дієвої комеморації. А з іншого, участь у ньому є громадянською дією цілком у дусі Революції Гідності. Наукове дослідження тих переломних подій робить внесок у розуміння і пам'ять про них. Ця осмислена пам'ять продовжує працювати на країну та громаду", – закликає він.
Професор Національного університету "Києво-Могилянська академія" Сергій Квіт зауважує, що Революція Гідності належить до тих поворотних подій української історії, які вплинули на подальшу долю України, стали свідченням розвитку політичної свідомості українців. “Студентські роботи на цю тему сприяють осмисленню і засвоєнню нашої недавньої історії не лише молодими людьми, але у перспективі – цілим суспільством. Тільки так Небесна Сотня назавжди залишиться нашими сучасниками", - підкреслює науковець.
А відомий історик Василь Деревінський радить хутчіш подавати заявки: "Історія вабить спраглих знань… Історичні знання дають змогу реагувати на виклики та вибудовувати перспективи для себе, своєї спільноти. Пізнавши шлях наших лицарів, ми самі можемо стати ними або наблизитись до них. Не гаймо часу, до справи!"
Як зазначають у пресслужбі, аби взяти участь у ІV Всеукраїнському конкурсі, потрібно бути студентом 2–4 курсу будь-якого вищого навчального закладу, курсантом або навчатися на магістратурі / аспірантурі (подавати роботи можуть усі охочі, незалежно від спеціальності). До 28 лютого 2022 року учасникам потрібно заповнити заявку та вказати свої контакти, інформацію про факультет та навчальний заклад, тему наукової роботи та короткий опис дослідження з теми.
За умовами конкурсу досліджувати можна різні аспекти Революції Гідності – від історії та побуту до здобутків Майдану. Вивчати можна як регіональні особливості, так і міжнародний вплив Революції Гідності, персоналії Героїв Небесної Сотні та ще низку тем.
Переможці конкурсу отримають грошові винагороди: I місце – 15 тис. грн, II місце – 7 тис. грн, III місце – 4 тис. грн. Їхні наукові роботи та роботи інших учасників увійдуть до збірника наукових праць Національного музею Революції Гідності.
Організатори конкурсу: Національний музей Революції Гідності та ГО "Родина Героїв Небесної Сотні".
Детальніше про умови конкурсу - на фейсбук-сторінці Відзнаки імені Сергія Кемського та на сайті Національного музею Революції Гідності.