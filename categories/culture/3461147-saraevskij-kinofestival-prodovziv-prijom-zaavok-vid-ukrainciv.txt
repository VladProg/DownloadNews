Sarajevo film festival продовжив набір до кінорезиденцій та вакансій для українських кінопрофесіоналів.

Як передає Укрінформ, про це повідомляє пресслужба Держкіно.
«На початку квітня кінофестиваль у Сараєво відкрив спеціальні програми для українських кінопрофесіоналів. Термін подання заявок на них продовжено до 22 квітня», - йдеться у повідомленні.
Як нагадали в Держкіно, набір у кінорезиденції проводиться для двох проєктів. У конкурсі можуть брати участь повнометражні художні та документальні проєкти на будь-якій стадії виробництва, створені українськими кінематографістами.
Переможці матимуть: чотири місяці перебування в Сараєво (проживання та стипендія); витрати на проїзд до Сараєва; професійну допомогу в розробці проєкту разом із призначеним наставником; презентацію відібраних проєктів у межах однієї з програм індустрії Сараєвського кінофестивалю: CineLink Work in Progress, Docu Rough Cut Boutique або CineLink Co-Production Market.
Резиденція відкрита для двох професіоналів на проєкт з травня до вересня 2022 року. Набір триває до 22 квітня 2022 року. Подати заявку – за лінком.
Щодо вакансій для спеціалістів кіногалузі Сараєвський кінофестиваль пропонує дві тимчасові вакансії для професіоналів української фестивальної сфери та кіноіндустрії в організації 28-го Сараєвського кінофестивалю. Вакансії відкриті на чотири місяці з травня до вересня 2022 року.
Фестиваль пропонує: чотири місяці перебування в Сараєво (проживання та зарплата); витрати на проїзд до Сараєва; роботу в командах Sarajevo Program або CineLink Industry у підготовці та проведенні 28-го Сараєвського кінофестивалю.
Як повідомляв Укрінформ, 28-й Сараєвський кінофестиваль, який відбудеться 12 - 17 серпня 2022 року, запросив українських кіномитців до офіційної програми та інших можливостей.
Фото: Adnan Fejzić