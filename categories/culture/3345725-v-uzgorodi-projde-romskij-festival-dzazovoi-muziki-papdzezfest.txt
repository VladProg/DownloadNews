В Ужгороді 10-11 листопада пройде ромський джазовий фестиваль "Пап-джаз-фест".

Про це повідомили у Фейсбуці Ужгородської міської ради, передає Укрінформ.
"10-11 листопада в Ужгороді пройде «ПАП-ДЖАЗ-ФЕСТ – 2021». Фестиваль проходитиме вже 24-й рік поспіль. Його засновник і незмінний організатор – товариство музичної культури ромів Закарпаття «Лаутарі»." - йдеться в повідомленні.

Як повідомляється, за час існування фестивалю своє мистецтво в Ужгороді демонстрували такі відомі зарубіжні та вітчизняні музиканти, як саксофоністи Пітер Кардареллі, Монті Вотерс та Ерік Марієнтал, трубач Майкл "Патчес" Стюарт, гітарист Марк Вітфілд (усі зі США), саксофоніст Едвард Намисловський (Польща), ударник Додо Шошока (Словаччина), гітаристи Тибі Ботош та Олі Керекеш (Угорщина), легенди радянського джазу Євген Дергунов, Валерій Колесников, В'ячеслав Полянський, Володимир Соляник (Україна) та багато інших.
Незмінним членом оргкомітету та ведучим усіх фестивалів "ПАП-ДЖАЗ-ФЕСТ" є відомий музичний критик із Києва Петро Полтарєв.
Традиційно участь у цьогорічному фестивалі візьмуть декілька провідних українських та закордонних колективів/музикантів.
Також у рамках фестивалю 10 листопада в приміщенні Центру культури національних меншин Закарпаття відбудеться конференція-круглий стіл на тему «Американський джаз – величезний внесок джазового напряму в світовий джаз».
Подивитися прямі трансляції фестивальних заходів можна на YouTube-каналі «Pap Jazz Fest».
Як повідомляється, "Пап-джаз-фест–2021" проводитиметься за підтримки департаменту культури, національностей та релігій Закарпатської обласної державної адміністрації, Міжнародного фонду «Відродження», Посольства США в Україні, Ужгородського фахового музичного коледжу ім. Дезидерія Задора, спонсорів та партнерів.