В Україні на державному обліку перебуває понад 130 тисяч об'єктів культурної спадщини, водночас понад 550 об'єктів зруйновано або пошкоджено внаслідок російської агресії.

Про це повідомив міністр культури та інформаційної політики Олександр Ткаченко у Телеграмі, передає Укрінформ.
"Більше 550 - саме стільки пам'яток та об'єктів культурної спадщини зруйновано або пошкоджено окупантами. Війна триває, тому ми кожного дня фіксуємо нові руйнування", - зазначив міністр.

Відео: Міністр культури та інформаційної політики України Олександр Ткаченко
За його словами, під охороною держави перебуває 109 930 пам’яток, а на державному обліку є понад 130 тисяч об'єктів культурної спадщини. "Частина з них внесена до Списку всесвітньої спадщини ЮНЕСКО - особливо під час війни як те, що перебуває під загрозою. Бо країна-агресор знищує цілеспрямовано все те, що ми так любимо і бережемо, все, що визначає нас як націю", - наголосив очільник МКІП, зауваживши, що кожна втрата культурної пам'ятки України - це втрата для світового надбання.
Він нагадав, що 18 квітня, у Міжнародний день пам’яток та історичних місць (при ЮНЕСКО), українці відзначають також День пам’яток історії та культури.
"Культурна спадщина - це ключовий елемент ідентифікації української нації та фактор національної безпеки України. Війна стала поштовхом для трансформації розуміння останнього. Саме тому ми піднімаємо культурну спадщину - пам'ятки історії та культури, визначні місця та традиції - на новий рівень значимості для кожного всередині країни та у світі", - наголосив Ткаченко.
Як повідомляв Укрінформ, уповноважений Верховної Ради з прав людини Дмитро Лубінець заявив, що російська федерація має відповісти в судах за знищення української культури та порушення культурних прав українців.