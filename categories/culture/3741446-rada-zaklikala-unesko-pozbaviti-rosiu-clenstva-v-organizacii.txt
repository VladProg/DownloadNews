Верховна Рада звернулася до Організації Об'єднаних Націй з питань освіти, науки і культури (ЮНЕСКО), парламентів і урядів її держав-членів щодо необхідності позбавити Російську Федерацію членства в ЮНЕСКО.

Як повідомляє Укрінформ, про ухвалення відповідної постанови №9535 повідомив народний депутат із фракції «Голос» Ярослав Железняк у Телеграмі.
Він уточнив, що ухвалення звернення підтримали 296 парламентаріїв.
Так, ВР звернулося до ЮНЕСКО, парламентів та урядів іноземних держав із проханням розпочати необхідні консультації для ініціювання внесення змін до статуту організації і подальшого позбавлення Росії членства в ЮНЕСКО та її органах.
Український парламент також закликає парламенти та уряди іноземних держав рішуче засудити злочини, вчинені Російською Федерацією проти культурної спадщини України, у тому числі об’єктів Всесвітньої спадщини ЮНЕСКО, та здійснити всі можливі заходи для розслідування цих злочинів, притягнення до відповідальності та справедливого покарання всіх винних у межах національних та міжнародних юрисдикцій.

Водночас Верховна Рада України звертається до ЮНЕСКО з проханням невідкладно направити в Україну місію для оцінки збитків, завданих російськими атаками на об’єкти Всесвітньої спадщини у Львові та Одесі, визначення допомоги та можливих дій ЮНЕСКО для захисту об’єктів культурної спадщини в Україні від російської агресії.
Як повідомляв Укрінформ, 6 липня війська Російської Федерації завдали масованого удару по цивільній інфраструктурі Львова. Внаслідок атаки десятеро людей загинули, 48 отримали поранення. Пошкоджено понад 50 автомобілів та більш як 40 будинків. Львівська міська рада зараз проводить переговори з ЮНЕСКО про допомогу у відбудові пам’яток історичної спадщини.
У ніч з 22 на 23 липня російські війська здійснили масовану атаку по території Одеси та області. Загарбники випустили 19 ракет різного типу. Пошкоджень зазнав історичний центр Одеси, внесений до списку Всесвітньої спадщини ЮНЕСКО. Організація Об'єднаних Націй з питань освіти, науки та культури (ЮНЕСКО) засудила ракетний удар російських військ по Одесі.