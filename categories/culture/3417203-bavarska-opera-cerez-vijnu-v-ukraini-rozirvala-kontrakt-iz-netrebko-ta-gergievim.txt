Баварська державна опера відмовилася від співпраці з російською співачкою Анною Нетребко та диригентом Валерієм Гергієвим через недостатнє їхнє дистанціювання від російської війни в Україні.

Про це повідомляє Укрінформ із посиланням на Твіттер керуючого директора Баварської опери Сержа Дорні.
«Через жахливу агресивну війну Росії в Україні та відсутність достатнього дистанціювання від цього Баварська державна опера скасовує існуючі ангажементи Валерія Гергієва та Анни Нетребко. #Ukraine», - пише Дорні.
Сьогодні ж раніше стало відомо, що Гергієва усунуто з посади головного диригента Мюнхенської філармонії. Одночасно Паризька філармонія скасувала заплановані на квітень концерти оркестру Маріїнського театру під керівництвом Гергієва, Карнегі-хол у Нью-Йорку ухвалив рішення, що Гергієв не керуватиме Віденським філармонічним оркестром на трьох концертах, як планувалося. Його місце займе канадець Яннік Незе-Сеген.
Як повідомляв Укрінформ, сьогодні міністр культури та інформаційної політики Олександр Ткаченко заявив, що культура Російської Федерації має бути відрізана від решти держав світу.
24 лютого президент РФ Володимир Путін оголосив початок вторгнення в Україну. Російські війська обстрілюють та знищують ключові об'єкти інфраструктури, здійснюють масовані обстріли житлових районів українських міст та селищ з використанням артилерії, реактивних систем залпового вогню та балістичних ракет. Україна офіційно направила позов проти Російської Федерації до Міжнародного суду ООН у Гаазі.