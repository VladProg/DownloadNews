Незабаром у Regent Hill Event Hall відбудеться національний фінал міжнародного конкурсу Mrs Ukraine International 2022.

Про це під час пресконференції в Укрінформі на тему: "Mrs Ukraine Іnternational: 5 років успіху в Україні" розповів PR-директор конкурсу Алекс Лебедєв.
"Mrs Ukraine Іnternational - це перший конкурс краси в Україні, який підтримується на державному рівні і цього року відбувається за підтримки Міністерства закордонних справ України", - сказав Лебедєв.
За його словами, 2 березня у Regent Hill Event Hall відбудеться національний фінал міжнародного конкурсу Mrs Ukraine International 2022, учасницями якого стануть 25 успішних жінок.
Як зазначила Національний директор конкурсу Mrs Ukraine International Яна Луцька, конкурс проходить в Україні вже п'ятий рік.
"За п'ять років ми випустили, адже це як університет, 100 успішних жінок України, які можуть надихати собою інших", - сказала вона.

За її словами, цього року проєкт зробив ривок. "Зараз ми офіційно підтримуємося Міністерством закордонних справ. Це вперше за 30-річну історію незалежності України, коли влада підтримує конкурс краси. І підтримує цей конкурс не просто так, це конкурс, який міняє стереотипи. Тому що це конкурс не тільки про красу, але й про успіх. Я дуже хочу, щоб жінки, які беруть участь у цьому проєкті, були почуті, щоб ви були лідерами думок, щоб ви стали популярними не тільки в своїй сфері, але й вийшли за межі", - розповіла Луцька.

Вона додала, що телетрансляція конкурсу вперше відбудеться на українському телебаченні. Телетрансляція грандіозного фіналу п’ятого ювілейного конкурсу Mrs. Ukraine International відбудеться 16 квітня.
За її словами, Тіна Кароль стане хедлайнером конкурсу Mrs Ukraine International-2022. Виступатиме гурт KAZKA. Відкриватимуть ювілейний конкурс українська зірка, переможниця конкурсу "Євробачення 2016" Джамала, а також українська прима-балерина Катерина Кухар.
Уперше в Україні конкурс було проведено 2018-го року. Першою українкою, яка представила нашу країну на конкурсі Mrs International, була Яна Луцька.
За п'ять років проведення конкурсу участь у ньому взяли майже всі топові зірки України. Вікторія Файнблат - єдина учасниця від України, яка увійшла до ТОП-15 на Міжнародному конкурсі у США.
Mrs. International - один із найпрестижніших і відомих конкурсів, який проводиться щорічно в США за підтримки уряду країни протягом більше 30 років. У Києві буде обрана Переможниця-Королева, яка представить Україну в Америці.