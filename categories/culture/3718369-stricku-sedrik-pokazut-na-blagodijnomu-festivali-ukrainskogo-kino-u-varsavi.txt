Стрічку «Щедрик» режисерки Олесі Моргунець-Ісаєнко 6 червня покажуть на благодійному Фестивалі українського кіно просто неба (Open Air Ukrainian Film Festival).

Про це інформує у Фейсбуці пресслужба Державного агетства з питань кіно, передає Укрінформ.
«Перший показ на благодійному Фестивалі українського кіно просто неба проходитиме 6 червня о 20:30 на літній терасі П'яної Вишні «Округляк» (Pijana Wiśnia. Okrąglak, Warsaw, Poland)», – йдеться у повідомленні.
Зазначається, що вхід на показ вільний. Стрічку «Щедрик» режисерки Олесі Моргунець-Ісаєнко за сценарієм Ксенії Заставської покажуть в оригіналі з польськими субтитрами.

Як нагадують у Держкіно, картина описує події, що розгортаються з 1938 року в Івано-Франківську, тодішньому Станіславові. В одному будинку по сусідству жили кілька сімей різних національностей – українці, поляки, німці та євреї. Буремні події не залишили шансів на щасливе спокійне життя ні для кого з дорослих. Завдяки викладачці співів Софії шанс бодай на якийсь час почуватися безпечно отримали діти. Разом вони співали, забуваючи про страшне сьогодення і мріючи про щасливе майбуття.
Фільм створено компанією «Ама Віжн» у співпраці зі Stewopol за фінансової підтримки Міністерство культури та інформаційної політики України та інформаційної підтримки Держкіно.
Як повідомляв Укрінформ, касові збори історичної драми «Щедрик» режисерки Олесі Моргунець-Ісаєнко за тринадцять тижнів прокату в Україні становили 10 884 386 млн грн.