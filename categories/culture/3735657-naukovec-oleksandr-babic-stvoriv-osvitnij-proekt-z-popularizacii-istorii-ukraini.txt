Одеський історик та волонтер Олександр Бабіч виступив автором ідеї та сценарію в проєкті "Правдива історія України".

Про це він розповів в коментарі Укрінформу.
За його словами, "Правдива історія України" – серія мультиплікаційних відео на Ютубі. Тривалість кожної серії близько 20 хвилин.
«Ми розглядаємо шість базових тем. Одна серія була присвячена основним нашим відмінностям, була серія, присвячена торгівлі, серія, присвячена відмінностям козаків від російських рекрутів та як складалась внутрішня свобода українського війська, внутрішня свобода воїнів та зберігалися їхні високі бойові якості. В серії про розвиток державного устрою ми пояснювали, чому українці схильні до демократії, а росіяни не схильні взагалі, в тому числі й коли мова йде про владу. Також ми говорили про право. Які різні в нас правові системи, яке в нас ставлення до закону та чому в Росії воно інше», - розповів Бабіч.
Остання оприлюднена серія проєкту присвячена відмінностям українського та московського війська, і, на думку Бабіча, основна різниця між ними полягає в тому, що українці завжди зберігали ініціативу.
«Козацтво чи армія УПА – це самодостатні підрозділи, які готові були діяти ініціативно. Командири готові були брати на себе відповідальність та менше дивилися на генералів і при цьому мали високі професійні якості. Російське ж військо – це завжди бюрократія, це завжди жорстка вертикаль влади, яка збереглася в них ще за часів Орди. Це абсолютне підпорядкування на рабському рівні. Як тільки хтось намагається підняти бунт – його вбивають. Згадайте стрільців, знамениту картину «Ранок стрілецької страти». Звідти наші відмінності», - пояснив історик.
Також над проєктом працюють волонтери з Херсона, які свого часу створили подібний проєкт про Херсонщину.
Окрім історичних лекцій, команда Олександра Бабіча працює й над популяризацією української мови та культури. У цих напрямках записані відеосюжети з порадами, як дорослим легше перейти на українську, та ролики з навчання «українському» малюванню, де за основу береться певний український сюжет чи якась стилістика.
«Загалом проєкт направлений на те, щоб в таких умовах нам легше було бути українцями», - додав Бабіч.
Як повідомляв Укрінформ, Центральний державний історичний архів України презентував новий електронний ресурс з історичними документами.