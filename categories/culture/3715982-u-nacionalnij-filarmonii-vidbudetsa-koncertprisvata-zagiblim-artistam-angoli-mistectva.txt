У колонній залі Національної філармонії України 10 червня відбудеться концерт-присвята загиблим артистам «Янголи мистецтва».

Про це Укрінформу повідомила пресслужба Національної філармонії.
«Цим проєктом солістки Національної філармонії України Ольги Чубаревої, #філармоніянескорених приєднується до міжнародного марафону пам’яті Василя Сліпака, який цьогоріч вшановуватиме усіх загиблих митців-воїнів», - йдеться у повідомленні.
У концерті візьме участь камерний оркестр «Ренесанс» Маріупольської камерної філармонії під керівництвом головного диригента Василя Крячка. Солісти - Ольга Чубарева (сопрано), Тетяна Жук-Сєдова (орган).
Програма концерту-присвяти складається із суто оркестрових та вокальних номерів.
«Напрошується паралель із «колективним» та «індивідуальним» у сучасних реаліях війни: українське військо й окремі українські військові. На жаль, імена багатьох із них ми дізнаємося, коли вже надто пізно… Часто ми практично нічого не знаємо чи знаємо дуже мало про їхні життя до війни: ким вони були, чим займалися, що любили», - зазначають у пресслужбі.
Проєкт «Янголи мистецтва» присвячений пам’яті загиблих на війні артистів. Саме тому між музичними номерами звучатимуть короткі історії з їхнього довоєнного життя, водночас на великому екрані транслюватимуться кадри їхньої сценічної діяльності.
У фіналі концерту прозвучить Адажіо Томазо Альбіноні в інтерпретації Ольги Чубаревої, однієї з найкращих, за версією міжнародної премії Adagio Words, виконавиць цього твору.
Як повідомлялося, у Допропільській громаді Донецької області відбувся концерт ансамблю гітаристів «Київ» Національної філармонії України.