Автори ігрового фільму «Моє місце тут», присвяченого історії життя українського скульптора Миколи Шматька, презентували тизер стрічки.

Про це Укрінформу повідомили в компанії DobranichFilm.
“Стрічка «Моє місце тут» розповідає про епатажного скульптора-самородка, якого визнали в Європі. В Україні він хоче створити власну іменну галерею, якої не бачив світ. Перед ним та його родиною постає непростий вибір – життя чи мистецтво. Розробка проєкту здійснюється за підтримки Українського культурного фонду”, - йдеться у повідомленні.

Як зазначається, стрічку засновано на історії життя сучасного українського скульптора Миколи Шматька, який створив понад 750 пам'ятників (барельєфи, горельєфи, скульптури) і близько 500 картин. Авторська колекція, що експонується в галереї «Шматько і сини», нараховує понад 70 скульптур з уральського та італійського мармуру і близько 300 картин (живопис, графіка).
Зокрема, у 2004 році Шматько створив та втілив у мармурі скульптуру Святогірської Богородиці для Святогірської Лаври заввишки 4,2 м. Скульптура була висічена з 2 блоків уральського мармуру вагою 40 тонн.
Повідомляється, що Шматько народився на Донеччині, з 2004 по 2011 роки жив у Луганську, в своєму будинку-галереї, де й отримав звання «луганського короля мармуру». У 2007 році був нагороджений медаллю «Лоренцо Прекрасний Медічі» на Флорентійському Бієнале (Biennale Internazionale dell’Arte Contemporanea). У 2012-му він переїхав разом із родиною та унікальною колекцією на Закарпаття. Після невдалої спроби збудувати галерею опинився у Переяславі-Хмельницькому, де жив і працював у підвалі місцевої школи. Визнаний у Європі король мармуру помер у вересні 2020 року на 77-му році життя.
Режисеркою фільму та авторкою сценарію є Світлана Рудюк. Торік вона випустила документальну кінокартину «Ваш Василь» про видатного українського поета і дисидента Василя Стуса.
«Історія Миколи Шматька зацікавила мене ще п'ятнадцять років тому, коли я познайомилася з митцем. Людина без спеціальної освіти у 33 роки розуміє, як вдихати життя в мармур. Це якась містика, диво. Він починає творити цікаві витончені образи, багато з яких – реальні шедеври. Його визнають за кордоном. А вдома – він та його родина переважно митарствують у пошуках місця та коштів на створення галереї. Його не всі сприймають, але він не зупиняється, продовжує творити. Він уміє епатувати, привертати увагу, жартувати, наполягати, мінятися та змінювати, вчити та вчитися. І за таким героєм буде дуже цікаво спостерігати. Крім того, через історію скульптора та художника ми побачимо не лише його особисту драму, а й картину сучасного українського суспільства, культури та їхньої взаємодії. І сподіваюся, допоможемо привернути увагу до унікальної колекції картин та скульптур Миколи Шматька», зазначила режисерка стрічки «Моє місце тут».
Робота над стрічкою триває. Її прем’єра запланована на 2023 рік.