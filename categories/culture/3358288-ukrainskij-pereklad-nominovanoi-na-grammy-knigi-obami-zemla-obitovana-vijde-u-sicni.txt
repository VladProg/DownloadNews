Книга Барака Обами «Земля обітована», номінована на музичну премію "Греммі", вийде в українському перекладі у січні 2022 року.

Про це Укрінформу повідомили у видавництві BookChef.
«Земля обітована» Барака Обами - захоплива, глибоко особиста розповідь про історію становлення - від президента, який надихнув нас повірити в силу демократії. Книга стала однією з найпродаваніших аудіокниг у 2020 і 2021 роках у світі і, звісно, світовим бестселером у паперовому й електронному форматі - розповіли у видавництві.
Барак Обама є дворазовим володарем «Ґреммі» за Dreams From My Father і The Audacity of Hope: Thoughts On Reclaiming The American Dream у номінації «Кращий альбом розмовного жанру». 23 листопада музична премія «Ґреммі» оголосила його серед номінантів 2022 року.
Цьогорічних переможців оголосять на церемонії нагородження премії Grammy Awards, яку транслюватимуть у прямому ефірі з Лос-Анджелеса в понеділок, 31 січня, напередодні трансляції CBS-TV Grammy Awards.
«У хвилюючому, довгоочікуваному першому томі своїх президентських мемуарів Барак Обама розповідає історію своєї неймовірної одіссеї від молодого чоловіка, який шукає свою ідентичність, до лідера вільного світу, описуючи знакові моменти першого терміну його історичного президентства - часу драматичних перетворень і потрясінь», - зазначається на офіційному сайті книги.