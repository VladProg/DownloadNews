Український актор і режисер, а нині боєць підрозділу ТрО Ахтем Сеітаблаєв після перемоги планує повернутися до розпочатих проєктів і реалізувати задумане.

Про це він сказав на брифінгу «Діячі української культури на захисті держави» в Медіацентрі Україна – Укрінформ.
«У мене мрій багато. По-перше, після нашої спільної перемоги, після повернення всіх окупованих територій станом на 2014 рік мрію продовжити те, на чому зупинився 23 лютого, тобто працюватиму над тими проєктами, по яких уже є підтвердження фінансування державними інституціями. Також є дві стрічки, фінансування яких було підтверджено приватними підприємцями. Створювати взагалі класно, відчуваєш повноту життя. В мене чотири курси студентів, зараз набираю ще один курс, акторський. Я - директор Кримського дому. Є чим займатися», - сказав Сеітаблаєв.
За його словами, ще 23 лютого він мав велику кількість творчих планів.
«Мій продакшн виграв декілька тендерів на створення чотирьох стрічок різних жанрів. Саме 23 лютого ми презентували розгорнутий трейлер нової стрічки «Мирний-21» на Зимовому кіноринку Одеського кінофестивалю. А 24 лютого вранці я відчув майже те, що й 27 лютого 2014 року, коли дізнався, що вночі розпочалася операція по окупації Криму», - згадав режисер.
За його словами, вже 25 лютого він разом із другом і колегою заслуженим артистом України Олексієм Тритенком пішов записатися до лав ЗСУ. Скрізь були величезні черги, і їм сказали, що вже все укомплектовано. Допоміг Сергій Костинський, який повідомив, що формується новий батальйон.
«Так ми потрапили до 206 батальйону 112 бригади Територіальної оброни міста Києва. Через 2 години отримали зброю і ще через годину були під Гостомелем, де провели свої перші дві доби. Потім керівництвом був призначений пресофіцером батальйону із завданням зробити інформаційну підтримку нашому батальйону. І для мене приємністю є те, завдяки нашій команді через 10 днів чудові світлини з’явилися в таких виданнях, як New York Times, The Times, на інформаційному ресурсі Reuters і так далі. І зараз ми ведемо з друзями і цю роботу, продовжуючи свою службу в місті Миколаєві», - зазначив режисер.
Як повідомляв Укрінформ, стрічку Ахтема Сеітаблаєва "Мирний-21" представлять на кіноринку Marché du Film 75-го Каннського кінофестивалю, який відкрився 17 травня.
Воєнна драма "Мирний-21" заснована на реальних подіях, які розгорнулися на сході України у червні 2014 року, та розповідає про Луганський прикордонний загін, бійців якого окупанти безрезультатно намагалися змусити зрадити свою країну.