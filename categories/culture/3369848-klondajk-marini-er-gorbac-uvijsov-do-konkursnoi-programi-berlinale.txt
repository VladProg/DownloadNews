Драма Марини Ер Горбач "Клондайк" змагатиметься у конкурсній програмі 72-го Берлінського кінофестивалю.

Як передає Укрінформ, про це повідомляє пресслужба Держкіно.
“Європейська прем'єра створеної за підтримки Держкіно стрічки Марини Ер Горбач "Клондайк" про життя родини на сході України та катастрофу рейсу MH17 відбудеться в конкурсній секції Panorama 72-го Берлінського кінофестивалю”, - ідеться в повідомленні.
Автори фільму представили перший офіційний тизер картини.

Стрічка розповідає про родину, яка опинилася в епіцентрі подій авіакатастрофи рейсу MH17 Malaysia Airlines 17 липня 2014 року в селі Грабове Донецької області. Ірка і Толік очікують народження першої дитини; війна жорстоко вривається в їхнє життя разом з уламками збитого боїнга. Жінка відмовляється евакуюватися, навіть коли село захоплюють озброєні угруповання.
Головні ролі у фільмі виконали Оксана Черкашина ("Погані дороги"), Сергій Шадрін ("Чорний ворон") і Олег Щербина ("Черкаси").
Стрічку створено в копродукції з Туреччиною. У травні 2021 року фільм став одним з двох проєктів, які підтримало Міністерство культури та туризму Туреччини в категорії міжнародної копродукції. Режисер, сценаристка і продюсер картини Марина Ер Горбач. Оператор та співпродюсер Святослав Булаковський (Kedr Film, Україна). Копродюсер Мехмет Баґадир Ер (Protim V.P., Туреччина).
“Фестивалі "Санденс" та Берлінале – велика можливість для України через історію трагедії MH17 привернути увагу міжнародного глядача до подій російсько-української війни. Водночас присутність на цих фестивалях свідчить про художню цінність “Клондайка”, - зазначив копродюсер фільму Мехмет Баґадир Ер.
"Панорама" – конкурсна програма Берлінале, яка фокусується на найбільш актуальному міжнародному кіно. У межах "Панорами" присуджується фестивальний приз глядацьких симпатій.
72-ий Берлінський кінофестиваль відбудеться 10 - 20 лютого 2022 року. Український прокат стрічки заплановано на 2022 рік.
Як повідомлялося, світова прем'єра фільму "Клондайк" відбудеться в межах програми World Cinema Dramatic Competition міжнародного кінофестивалю "Санденс". Це буде перша українська ігрова стрічка в конкурсі головного фестивалю незалежного кіно у США.