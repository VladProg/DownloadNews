У віденському кінотеатрі Schikaneder Kino у середу відбудеться спеціальний показ українських документальних фільмів про російські воєнні злочини.

Як передає Укрінформ, про це повідомляється на сайті співорганізатора показу, австрійського Інституту наук про людину (IWM).
"3 травня о 20:15 Інститут наук про людину (IWM) та проєкт "Україна свідчить" (The Reckoning Project: Ukraine Testifies) представлять спеціальний показ українських документальних фільмів про російські воєнні злочини в кінотеатрі Schikaneder Kino у співпраці з This human world - Міжнародним фестивалем документального кіно про права людини", - йдеться у повідомленні.
У кінотеатрі глядачі зможуть побачити наступні стрічки:
"Чернігів. 03.03.2022" – після російських бомбардувань житлових кварталів Чернігова місцеві жителі розповідають, як вони вижили та втратили своїх близьких.
"Найстрашніші дні мого життя. Ягідне" - у маленькому селі російська армія утримувала в полоні 367 місцевих жителів у шкільному підвалі у Ягідному на Чернігівщині.
"Станція Краматорськ. Катя" – історія 12-річної дівчинки, яка втратила матір під час російського ракетного обстрілу залізничної станції міста Краматорськ на Донеччині.
"Поверніть мене татові" – фільм про те, як троє дітей з Маріуполя, яких насильно депортували до росії, ледве врятувалися від усиновлення в російській сім'ї.
"Лікарня в заручниках" – стрічка про роботу лікарні в умовах російської окупації у Снігурівці Миколаївської області.
"Втрачений рай. Віктор Маруняк" – голова окупованого села Стара Збур'ївка на Херсонщині Віктор Маруняк розповідає про тортури у російському полоні, після чого був змушений виїхати.
Після показу відбудеться дискусія з українською журналісткою та письменницею, співзасновницею The Reckoning Project Наталією Гуменюк, яка спеціалізується на висвітленні конфліктів.
Як повідомляв Укрінформ, фільм українського режисера Аліси Коваленко “Ми не згаснемо” отримала нагороду на фестивалі CROSSING EUROPE Filmfestival Linz в Австрії.
Фото: credo