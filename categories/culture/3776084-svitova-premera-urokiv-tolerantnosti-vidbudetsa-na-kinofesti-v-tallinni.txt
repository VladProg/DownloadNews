Світова премʼєра фільму «Уроки толерантності» українського режисера Аркадія Непиталюка відбудеться 9 листопада на Талліннському кінофестивалі «Темні ночі» - Tallinn Black Nights Film Festival (PÖFF) у секції «Вибір критиків».

Як передає Укрінформ, про це повідомляє Держкіно.

Зазначається, що один із провідних кінофестивалів класу «А», який пройде з 3 по 19 листопада, першим презентує нетолерантну комедію на європейських екранах.
«Фільм створено за мотивами п’єси Ігоря Білиця «Гей-парад». У центрі сюжету пересічна українська родина, яка аби дати раду фінансовій скруті, погодилася стати учасниками програми з євроінтеграції «Уроки толерантності». За її умовами, вони мають на певний час оселити у себе вдома ЛГБТ-представника та активіста. Тепер родина вимушена боротись із власною гомофобією та неприйняттям інакшості», - йдеться у повідомленні.

В український прокат фільм вийде 14 лютого 2024 року
Фільм створений за підтримки Держкіно, SOLAR MEDIA Entertainment.


Кінотеатральну дистрибуцію фільму в Україні здійснюватиме — FILM.UA Distribution.
Як повідомляв Укрінформ, у жовтні у Відні відбулася прем'єра короткометражної документальної стрічки "Табір мужності" про тиху стійкість постраждалих внаслідок війни українських сімей, на прикладі мужньої дівчинки Мілани та її бабусі Ольги з Маріуполя, чиє життя скалічила російська війна.