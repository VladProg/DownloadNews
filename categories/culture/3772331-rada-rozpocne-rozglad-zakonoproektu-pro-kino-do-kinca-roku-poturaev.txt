Верховна Рада планує до кінця року розглянути законопроєкт про кінематограф.

Про це повідомив голова Комітету Верховної Ради з питань гуманітарної та інформаційної політики, віцепрезидент ПА ОБСЄ Микита Потураєв у коментарі Укрінформу.
«Після виконання шостого пункту умов щодо початку переговорів про членство України в ЄС наш комітет переключив увагу на інші законопроєкти. Зокрема, можу відзначити законопроєкт про кіно, який є дуже важливим», - сказав він.
Потураєв зауважив, що законопроєкт почали розробляти ще до повномасштабного вторгнення РФ, але він і зараз не втратив актуальності.
«У межах програм відновлення нам потрібно вдосконалити правила, за якими буде жити і розвиватися український кінобізнес, як національний, так і в копродукції з європейськими та міжнародними партнерами. Це дуже важливо», - наголосив голова парламентського комітету.
За його словами, проєкт закону вже майже готовий, і ВР до кінця року розпочне його розгляд.
Політик зазначив, що комітет також працює над законопроєктом, що стосуватиметься бібліотек та бібліотечної справи, який теж дуже важливий з погляду відновлення.
«Дуже багато бібліотек зруйновано внаслідок російської агресії. Також нам потрібно запровадити нові підходи і нові принципи того, як у нас буде побудована бібліотечна мережа», - заявив Потураєв.
У цьому зв'язку він підкреслив, що потрібно не намагатися відновити пострадянську систему бібліотек, а «будувати вже нову, сучасного зразка зі всіма цифровими елементами».
Як повідомляв Укрінформ, гендиректор Одеського міжнародного кінофестивалю Анна Мачух заявила, що подальший розвиток української кіноіндустрії передбачає зменшення частки державного фінансування кіновиробничої галузі і залучення коштів з різних європейських фондів.