Міністр культури та інформаційної політики України Олександр Ткаченко заявив, що внесок українського гетьмана Івана Мазепи в історію російські та радянські науковці намагалися всіляко принижувати.

Як передає Укрінформ, про це Міністр культури та інформаційної політики України Олександр Ткаченко написав у Телеграмі.
«През шаблю маєм право», — писав гетьман Іван Мазепа у своїй «Думі». Видатний український гетьман. Суперечливий. А з іншого боку відомий тим, що не тільки розбудовував українську спадщину, зокрема — дзвіницю «Софії Київської», і Батурин, і Києво-Могилянську академію та багато іншого, але й переймався збереженням духу та цінностей української гетьманської держави», - зазначив Ткаченко.

Фото: Tkachenko.UA, Телеграм
За його словами, внесок гетьмана в історію російські і радянські історики намагалися всіляко принижувати, називаючи його лише зрадником Петра І.
«Однак, якщо подивитися на не викривлену історію, а відновлену за часів Незалежності, все говорить про те, що Мазепа — постать не тільки на рівні київських князів чи Богдана Хмельницького, це особистість, яка заклала підвалини відродження української нації, її цінностей та віри у нашу свободу», - підкреслив Ткаченко.
Як повідомляв Укрінформ, у Національному музеї історії України відкрили виставку "През шаблі маєм права!", що показує історію зброї та військового спорядження на території України від прадавніх часів до сьогодення.