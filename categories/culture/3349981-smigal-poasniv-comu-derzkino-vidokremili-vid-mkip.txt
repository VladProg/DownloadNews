Прем'єр-міністр України Денис Шмигаль заявив, що Державне агентство України з питань кіно відокремили від Міністерства культури та інформаційної політики, щоб посилити орган.

Про це він повідомив під час брифінгу в Ужгороді за результатами робочої поїздки на Закарпаття, передає Укрінформ
"Відокремлення Держкіно від Міністерства культури було здійснене за ініціативою Кабінету Міністрів України. Це пов'язано з тим, щоб надати вагомого статусу Держкіно, виокремити його в окремий центральний орган виконавчої влади з наданням можливості формувати політику, тобто це посилення цього напрямку - можливість формування і реалізації політики", - сказав Шмигаль.
Прем'єр-міністр додав, що після заяви про відставку міністра культури та інформаційної політики Олександра Ткаченка він ні з ким не обговорював питання кандидатур на цю посаду.
"З міністром я поки не мав нагоди спілкуватись - він був у відрядженні у Парижі. Як тільки буде можливість поспілкуватись з міністром - буду розуміти його мотивацію...Про наступника - ні з ким не говорили, не думали, звичайно, що це у будь-якому випадку прерогатива парламенту і якщо виникне така необхідність, будемо радитись із фракцією монобільшості", - сказав Шмигаль.
Як повідомлялося, 11 листопада Олександр Ткаченко написав заяву про відставку з посади міністра культури та інформаційної політики. Серед причин він зазначив, що рішення Кабміну щодо Держкіно ухвалювалось без погодження з МКІП. “Забрати Держкіно у Міністерства культури та інформполітики і передати його в управління Кабміну – нелогічно. Це як забрати у компанії транспортний відділ і передати його в управління раді директорів. Такі стиль та підходи щодо управління процесами мене дивують – не мій концепт та цінності”, - написав міністр.
Ткаченко додав, що замість продовження втілення європейської концепції реформи про передачу службам і відповідним агентствам операційних функцій, на чому він наполягав з лютого, ухвалюється рішення, з яким він погодитись не може.
Верховна Рада призначила Ткаченка на посаду міністра культури та інформаційної політики 4 червня 2020 року.