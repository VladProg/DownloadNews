У Києві відзняті перші сцени драми «Дисидент», режисерського дебюту Станіслава Гуренка та Андрія Алферова.

Про це Укрінформу повідомили у команді проєкту.
«Фільм заснований на реальних подіях, що розгорнулися на тлі радянської військової агресії 1968 року. Образ головного героя натхнений історією життя Василя Макуха – дисидента, учасника українського руху опору в СРСР та бійця Української повстанської армії», - ідеться в повідомленні.

Зазначається, перші сцени були відзняті у Голосіївському парку в Києві. Там же режисери-постановники Станіслав Гуренко та Андрій Алферов розбили тарілку на честь першого знімального дня.
Як повідомляють автори, фільм ще на етапі девелопменту привернув до себе увагу експертів – його підтримав Український культурний фонд. Наразі фільмування відбувається за підтримки Державної агентства з питань кіно та УКФ у партнерстві з Одеською кіностудією. Виробництвом фільму займається продакшн JOYFILMS, для якого «Дисидент» став першим повнометражним проєктом.

«Нам вдалося зібрати дуже професійну команду, за плечима якої багато медіапродуктів, телесеріалів та шоу. Проте для багатьох із нас “Дисидент” став першим повним метром... У цьому сенсі підтримка таких установ, як УКФ і Держкіно, а ще Одеської кіностудії є важливим показником того, що ми рухаємося у правильному напрямку. Це надзвичайно надихає», – зауважив генеральний продюсер проєкту Олександр Омельянов.

На думку творців стрічки, «Дисидент» стане одним з небагатьох українських повнометражних фільмів, що звернувся до часів кінця Хрущовської відлиги та розквіту дисидентського руху. Уважний глядач помітить у ньому багато маркерів епохи – як культурно-побутових, так і соціально-політичних.
«Час, про який ідеться в нашому проєкті, є дуже важливим, оскільки саме тоді закладалася матриця сучасної України. Ми вважаємо, що зрозуміти нас сьогоднішніх неможливо без нас тодішніх. Адже минуле – пролог майбутнього. Сьогоднішня свобода починалася в середині 1960-их – і це відчувалося і в активності дисидентського руху, і в революційних художніх надбаннях, таких, як “Тіні забутих предків” Параджанова. Ми будемо раді, якщо наш фільм сприятиме зростанню національної свідомості, зміцненню національної культури та громадянської позиції», – каже режисер Андрій Алферов.

Головного героя, дисидента на ім’я Олег, зіграє Олександр Прищепа, а його дружину Вілену – зірка київського Молодого театру Вікторія Ромашко. У фільмі також зіграють Віктор Шестаков, Артемій Зеленський, Даша Творонович, Дмитро Ярошенко, Олег Стефан, Руслан Коваль, Василь Мазур, Олександр Ганноченко, Ігор Халізов.
Зйомки триватимуть у Києві та передмісті впродовж двох місяців.
Прем’єра психологічної драми «Дисидент» запланована на осінь 2022 року.
Фото: Держкіно