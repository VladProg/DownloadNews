Упродовж 24-26 жовтня на сцені Національного академічного драматичного театру імені Івана Франка відбудуться гастрольні вистави Сумського національного театру та Луганського українського театру.

Про це повідомляє пресслужба Міністерства культури та інформаційної політики, передає Укрінформ.

"24, 25 та 26 жовтня 2023 року на сцені Національного академічного драматичного театру ім. Івана Франка відбудуться гастролі Національного академічного театру драми та музичної комедії ім. М. С. Щепкіна та Луганського обласного академічного українського музично-драматичного театру", - йдеться у повідомленні.
У МКІП уточнили, що два театри з минулого року (після окупації росіянами Луганської області) працюють під одним дахом. Вони 24 жовтня о 18:00 дадуть виставу «Іх там нєт» за п’єсою Алекс Вуд. 25 жовтня о 18:00 відбудеться постановка «Хто я?» М. Маєнбурга, а 26 жовтня о 18:00 - «Тригрошова опера» Б. Брехта.
Місто Суми розташоване за 30 км від кордону з країною-агресором. Попри постійні загрози з боку росіян, Сумський національний театр ім. М. С. Щепкіна продовжує працювати, а зараз ще й під одним дахом із Луганським театром.
Луганський обласний академічний український музично-драматичний театр – вже двічі переміщений заклад з окупованої росіянами території Луганської області. В 2014 році театр перемістився з Луганська до Сєвєродонецька, а у 2022 році після повномасштабного наступу росіян на територію України - до м. Суми.