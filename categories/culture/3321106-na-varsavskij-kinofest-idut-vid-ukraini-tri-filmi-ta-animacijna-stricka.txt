37-ий Варшавський кінофестиваль, який відбудеться 8 - 17 жовтня, оголосив учасників міжнародного конкурсу, два з яких представляють Україну.

Як передає Укрінформ, про це повідомляє пресслужба Держкіно.
“Два з п'ятнадцяти відібраних до конкурсу фільмів представляють Україну та створені за підтримки Державного агентства України з питань кіно. Це стрічки "Будинок "Слово". Нескінчений роман" Тараса Томенка та "Носоріг" Олега Сенцова. Ще в одній конкурсній програмі фестивалю - 1-2 Competition - змагатиметься створений за підтримки УКФ фільм Олексія Тараненка "Я працюю на цвинтарі". А в позаконкурсній програмі Shorts Special Screening представлено анімаційну стрічку українського аніматора Бориса Бубнова "Обіцянка", - ідеться в повідомленні.
Як зазначається, повнометражний ігровий фільм "Будинок "Слово". Нескінчений роман" матиме на 37-му Варшавському МКФ світову прем'єру. Це драматична історія українських письменників, яких зібрали під дахом одного будинку, аби змусити їх працювати на благо системи. Фільм про те, як комуністичний рай перетворюється на комуністичне пекло.
Режисер фільму – Тарас Томенко, автори сценарію – Тарас Томенко та Любов Якимчук, продюсери – Юлія Чернявська, Олег Щербина, Пилип Іллєнко та Ростислав Мартинюк. Стрічку створено компанією Fresh Production Group за підтримки Держкіно та сприяння Міжнародного благодійного фонду "Солідарність".
Cтрічка "Rhino / Носоріг" Олега Сенцова, cтворена у копродукції України, Польщі та Німеччини, вперше була представлена світовому загалові на 78-му Венеційському МКФ у конкурсній програмі "Горизонти". Історія фільму заснована на реальних подіях 90-х в Україні. Головний герой на прізвисько Носоріг потрапляє до кримінального світу і починає свій кривавий шлях, який приведе його зовсім не туди, куди він очікував.
Сценарист та режисер картини - Олег Сенцов, українську сторону виробництва представляють продюсер Денис Іванов ("Артхаус Трафік") та Олег Сенцов ("Край Кінема"). Польські співпродюсери – Даріуш Яблонський, Віолетта Камінська, Ізабела Войчік (Apple Film Production), німецькі – Хайно Деккерт, Тіна Бьорнер (Ma.ja.de. Fiction). Створення фільму підтримано Міністерством культури та інформаційної політики України, Державним агентством України з питань кіно, фондом EURIMAGES, Польським кіноінститутом, німецьким кінофондом Medienboard Berlin-Brandenburg.