У Першому українському театрі для дітей та юнацтва презентували короткометражний фільм «Неймовірно сліпий випадок». Головні ролі виконали двоє тотально незрячих чоловіків.

Про це у Фейсбуці повідомила ініціатор та координатор проєкту «Сліпий випадок» Оксана Потимко, передає Укрінформ.
«Ця стрічка - це перша спроба з гумором поглянути на повсякденні виклики, з якими щодня зіштовхуються незрячі люди. Головні актори у фільмі - два дійсно незрячі чоловіки Михайло Петрів зі Львова та Василь Човбан з Мукачева», - зазначила Потимко.

Акторів режисер відібрав на кастингу серед осіб з інвалідністю по зору. У команді зазначають, що в кастингу брали участь не лише львівські, а й незрячі з інших областей України. До знімального процесу долучилися режисер Андрій Сніцарчук, який написав сценарій, та чимало львівських акторів і артистів: Роман Федоришин, Ярослав Нудик, Світлана Мелеш, Ярослав Киргач, Ігор Данчук, Марта Кулай, Роман Мартин, Олександр Чешеров та ін.
За результатами зйомок першого фільму, де головні герої – тотально незрячі люди, режисер Сніцарчук має намір продовжити серію пригод двох незрячих друзів.
На презентації глядачі отримали не лише надмірні емоції від перегляду пригодницької кінокомедії, але й зустрілися з акторами та командою.
Виробництвом стрічки займався Львівський обласний осередок ВГО “Українська спілка інвалідів — УСІ”, за підтримки управління соціального захисту Львівської міської ради.