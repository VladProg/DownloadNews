У заповіднику «Києво-Печерська лавра» презентували виставку «І постала Церква Велика на пагорбах Печерських» до 950-річчя закладення Успенського собору.

Про це повідомляє пресслужба Міністерства культури та інформаційної політики, передає Укрінформ.
«Українці – нація, багата своєю історією та спадщиною. Зберігати нашу ідентичність та духовні канони неможливо без збереження першоджерел, які нас сформували. Це важлива місія нашого покоління. Держава підтримує і надалі буде знаходити необхідні ресурси для збереження та відновлення надбання нашого народу», – зазначив тимчасовий виконувач обов'язків міністра культури та інформаційної політики України Ростислав Карандєєв.





Зазначається, що виставка присвячена до 950-річчя закладення Успенського собору та Успінню Пресвятої Богородиці. З нагоди події також в Успенському соборі відбулась Святкова Божественна Літургія, яку провів митрополит Київський і всієї України, блаженніший Епіфаній.






Епіфаній очолив богослужіння з нагоди 950-річчя закладення Успенського собору / Фото: Кирило Чуботін























































На виставці представлені історичні та мистецькі пам’ятки ХІ–ХХ ст. зі збірки Національного заповідника «Києво-Печерська лавра». Вони висвітлюють історію спорудження Великої Печерської церкви в Княжу добу. Відвідувачі можуть побачити зразки плінфи ХІ–ХІІ ст., зокрема, зі знаками та малюнками давніх майстрів, голосники, фрагменти орнаментованих шиферних плит, які у давнину оздоблювали стіни храму.






У Києві відкрили виставку до 950-річчя заснування Успенського собору / Фото: Кирило Чуботін





































































Також серед експонатів – унікальний рельєф із зображенням Богородиці – Оранти ХV ст., ікони написані на плінфі наприкінці ХІХ ст. Уявлення про первісний вигляд храму в ХІ–ХІІІ ст. надають варіанти реконструкцій, зроблені архітекторами на основі архітектурно-археологічних досліджень пам’ятки.
«Успенський собор – це одна із духовних святинь України. 950 років тому тут було закладено перший камінь у будівництво собору, який багато руйнувався. Але увесь час собор відроджувався. Заповідник сьогодні має важливу місію, він несе справжню давню історію й передає її майбутнім поколінням», – підкреслив виконувач обов'язків гендиректора Національного заповідника «Києво-Печерська лавра» Максим Остапенко.




Як повідомляв Укрінформ, у заповіднику «Києво-Печерська лавра» відбулася презентація унікальної програми духовного відновлення військових за допомогою культури.