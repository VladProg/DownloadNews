Стрімінговий сервіс Netflix стає більш українським та підтримає українських кінематографістів.

Як передає Укрінформ, про це міністр культури та інформаційної політики написав у Телеграмі.
За словами Ткаченка, з початку повномасштабного вторгнення росії велись перемовини з регіональним директором з публічної політики у Netflix Алексом Лонгом.
“І вони дали результати. Netflix заявив, що таки пішов з росії”, - зазначив міністр.
Він зауважив, що за кілька місяців значно зросла кількість україномовного контенту на платформі.
Також очільник МКІП поінформував, що “маємо тепер два проєкти для підтримки української кіноіндустрії".
"Перший – Netflix спільно з House of Europe та Українською Кіноакадемією нададуть 100 стипендій у розмірі 1 000 євро для українських кінематографістів. Другий – низка освітніх сесій з міжнародними експертами”, - заявив міністр.
Ткаченко нагадав, що заявку на участь кандидати зможуть подати вже сьогодні на сайтах House of Europe і Української Кіноакадемії.
Очільник МКІП подякував за підтримку української кіноіндустрії.
“Нині світ повинен бачити ще більше українського мистецтва. Бо воно справді неймовірне”, - наголосив Ткаченко.
Як повідомляв Укрінформ, у травні стримінговий сервіс Netflix остаточно залишив російський ринок - на території рф недоступний ані сайт, ані додаток.