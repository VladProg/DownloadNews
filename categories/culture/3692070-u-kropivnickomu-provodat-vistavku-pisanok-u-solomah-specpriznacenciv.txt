У Кропивницькому в етнолабораторії «Баба Єлька» представили виставку писанок за автентичними, притаманними Кіровоградщині мотивами, у захисних шоломах бійців 3-го полку спецпризначення імені Святослава Хороброго.

Про це передає кореспондент Укрінформу.
«Ми довго думали, як презентувати писанки, не хотіли банального, ми бачимо, що все, що відбувається у контексті війни, – набуває особливого сенсу. Ми показуємо, що боротьба за фізичні межі України – це також і боротьба за нашу ідентичність, а що, як не писанка, показує це? Це ще одна можливість показати культурну спадщину Кіровоградщини як складову загальнонаціональної. Ми згадали, як військові святять паски й крашанки у своїх шоломах, і ця картинка нас надихнула насипати зерна як символ життя і покласти туди писанки як символ Всесвіту. Один шолом належить чоловіку однієї із співзасновниць нашої етнолабораторії, інший – його побратиму й ще один – хлопцю, який, на жаль, вже загинув», – зазначила Інна Тільнова, одна з організаторок виставки, співзасновниця етнолабораторії «Баба Єлька».






У Кропивницькому проводять виставку писанок у шоломах спецпризначенців / Фото: Мирослава Липа, Укрінформ








































За словами організаторів, команда проєкту «Баба Єлька» працює над колекцією писанок, всього їх буде 64, але до Великодня презентували 12 писанок. Створювала їх Ірина Михалевич, майстриня з Олександрії, яка опікується школою писанкарства «Ряст». Писанки Ірина створювала за мотивами старовинних з Кіровоградщини, користується каталогом Сергія Кульжинського і книгою Павла Рибалка про колекцію писанок краєзнавця Володимира Ястребова.
«Перші 12 писанок обирала інтуїтивно, які мені знайомі дуже добре, я їх знаю, це писанки мого рідного Маловисківського краю, тобто ті, які мені ближче до серця. На цих писанках є різні орнаменти: ружі, сварги, сорококлинки, просто клиння, «ластівчині хвостики». Писанки – це не просто робота або хобі, це мій спосіб життя, моє писанкування вже триває 12 років», – розповіла Михалевич, майстриня, яка створювала писанки.
Етнолабораторія «Баба Єлька» – громадська організація у Кропивницькому, яка опікується пошуком, відродженням та збереженням фольклорної та етнографічної спадщини Кіровоградської області.