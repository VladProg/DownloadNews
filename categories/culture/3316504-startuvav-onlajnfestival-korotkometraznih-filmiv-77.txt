Онлайн-фестиваль короткометражних фільмів найкращих режисерок України та Великої Британії «7+7» стартував 14 вересня на сайті 7plus7.takflix.com.

Про це Укрінформу повідомили у компанії Takflix.
«Фестиваль триватиме до 3 листопада. Щотижня по два фільми з України та Великої Британії будуть відкриті до безкоштовного перегляду на територіях обох країн. Мета фестивалю — збільшити видимість жінок в сучасній кіноіндустрії та популяризувати цінності рівноправ’я, взаємоповаги, інклюзії та різноманіття», - ідеться в повідомленні.
Зазначається, що до програми увійшли знакові фільми з різних періодів історії кіно: від авангардних експериментів піонерки епохи німого кіно Майї Дерен до короткого метру призерки цьогорічного Берлінале Катерини Горностай.
У межах фестивалю відбудеться серія безплатних освітніх подій, що розкриє проблеми присутності жінок на екрані та в кіноіндустрії. Серед лекторок та панелісток освітньої програми «7+7» - режисерки Катерина Горностай, Ірина Цілик, Жанна Озірна; кінокритик Дарія Бадьор (Київський тижневик кінокритиків), культуролог Ольга Брюховецька (Києво-Могилянська академія), кінознавець Олексадр Телюк (Центр Довженка); продюсери Юлія Сінькевич, Олександра Костіна та Валерія Сочивець з України, а також британські дослідники і практики кіноіндустрії.
Фестиваль проходить за підтримки Українського культурного фонду та Британської ради в Україні.
Takflix — найбільша онлайн-платформа для легального перегляду українського кіно. У каталозі Takflix - кінокласика, фестивальні хіти, незалежне кіно, короткі метри та художня документалістика. 50% з продажу квитків отримують творці кіно та правовласники.
Лондонський фестиваль короткометражних фільмів (LSFF) був заснований у 2003 році. Фільми, представлені на фестивалі, можуть номінуватися на премію BAFTA. Мета LSFF — поставити в центр уваги режисерів, візуальних художників та творчих особистостей з різних напрямків.