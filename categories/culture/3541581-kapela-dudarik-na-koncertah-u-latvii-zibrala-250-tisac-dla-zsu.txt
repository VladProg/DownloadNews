Львівська чоловіча хорова капела "Дударик" дала п'ять волонтерських концертів у Латвії, зібравши на них ₴250 тисяч на потреби ЗСУ.

Про це повідомляє пресслужба Львівської міськради, передає Укрінформ.
"Львівська національна академічна чоловіча хорова капела «Дударик» упродовж п’яти днів у Латвії дала п'ять волонтерських концертів «Стій з Україною». Під час туру вдалося зібрати чверть мільйона гривень, які підуть на потреби ЗСУ", - йдеться у повідомленні.
У капелі розповіли, що глядачі на кожному концерті вимагали виступ «на біс». Особливе замилування у слухачів, окрім «Щедрика» та концерту №18 Максима Березовського, викликали латвійські «Вій, вій, вітерець» та «Сонце зійшло над Латвією». Ці твори є неофіційними латиськими духовними гімнами, зазначили хористи.
Загалом із початку війни на гуманітарні та військові потреби «Дударик» заробив і зібрав 1,25 мільйона гривень.