У вільний перегляд на Youtube вийшов короткометражний фільм про російсько-українську війну з лаконічною назвою “Ма!”. Головна ідея фільму — відповідь на питання, чому між українським і російським народами така величезна прірва.

Фільм представили у Медіацентрі Україна - Укрінформ його режисер - випускник університету ім.Карпенка-Карого Богдан Желєзняк і виконавець головної ролі - актор Максим Яковлєв.
“Якщо описати фільм одним словом, то це буде слово “контраст”, а якщо двома, то “світло” і “темрява”. Ми дійсно різні, ми не один народ і цим фільмом я хотів сказати, що між нами не просто прірва, між нами безодня”, - розповів режисер фільму.


За словами Желєзняка, ідею фільму йому підказала його бабуся, з якою він провів перші три місяці війни в Києві. Її вразили перехоплені українськими правоохоронцями розмови російських військових з їх матерями та дружинами.

“Вона запропонувала мені розкрити їхній феномен душі у фільмі, показати розмову окупанта з матір’ю і я одразу загорівся ідеєю. Буквально в один вечір накидав сценарій”, - пригадує режисер.


У фільмі зображено пораненого російського солдата на полі бою, який телефонує своїй матері, щоб розповісти, що з ним, але не чує від неї жодного слова співчуття, а лише про підтримку “спецоперації” путіна.


Далі, за сюжетом, на поле бою приходять українські військові, які оглядають загиблих і поранених росіян. У цей момент до одного з українських воїнів дзвонить його мати, яка турботливо розпитує у сина про те, як він.

“Весь текст розмови окупанта з матір’ю не має жодного вигаданого слова, все взято і скомпільовано з перехоплених розмов”, - запевняє режисер.


Зйомки короткометражного фільму тривали один день, акторами стали друзі режисера. Фільм зняли за власні кошти, які витратили в основному на техніку – БТР, автомати і військову форму для акторів. Знімальна команда працювала на волонтерських засадах.

Висловлюючись стосовно фільму, головний його актор Максим Яковлєв зазначив: “Коли б я побачив такий фільм до 24 лютого, я б не повірив, що таке може бути, тобто я дивлюся і розумію, що немає такої жінки, яка так розмовляє зі своїм сином, але вони є. І мені було важко повірити, що так можливо розмовляти з мамою, що мама так може розмовляти з сином”.


Режисер фільму говорить, що стрічка призначена для іноземної аудиторії, яка не обізнана з реаліями нашої війни й не знає, яка ментальна прірва існує між українцями та росіянами.
Як повідомлялося, 24 лютого президент рф володимир путін оголосив про початок повномасштабного вторгнення в Україну. Війська рф вбивають мирних жителів, обстрілюють і руйнують ключові об'єкти інфраструктури, проводять масовані обстріли житлових районів українських міст і сіл з використанням артилерії, реактивних систем залпового вогню, балістичних ракет.