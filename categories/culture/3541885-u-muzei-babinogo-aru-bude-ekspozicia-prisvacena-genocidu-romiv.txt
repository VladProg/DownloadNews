У Музеї пам’яті жертв трагедії Бабиного Яру буде експозиція, присвячена ромам, які загинули від рук нацистів у роки Другої світової війни.

Про це повідомила очільниця Національного історико-меморіального заповідника «Бабин Яр» Роза Тапанова на пресконференції в Укрінформі до Міжнародного дня пам’яті жертв нацистського геноциду ромів.
“У нашому музеї, який будується, буде експозиція стосовно вбивства ромів”, - сказала вона.
За словами Тапанової, оскільки Бабин Яр - найвідоміше місце геноциду в Україні, це має бути своєрідним осередком, де кожен може побачити, де були місця розстрілів евреїв, ромів, представників інших національностей.
Щодо геноциду ромів, очільниця заповідника «Бабин Яр» наголосила, що це питання в історії залишається мало дослідженим.
“Оскільки ромів за чисельністю було менше, ніж евреїв, вони займали інше соціальне становище, не мали можливості говорити вголос, відповідно, джерельна база, щоб зафіксувати всі ці злочини, була дуже слабка, і ми досі це досліджуємо”, - зазначила Тапанова.
За наявною інформацією, у Бабиному Яру загинули щонайменше 150 ромів, а на Березняках і Святошині - тодішніх околицях Києва - були знищені циганські табори.
Тапанова зауважила, що коли Україна здобула незалежність і розпочалося відновлення пам’яті, з’ясувалося, що у Радянському Союзі приховували чимало інформації. До прикладу, з’ясувати чисельність убитих ромів і місця, де вони були знищені, вдалося через архіви Німеччини.
“Може, цифра у чотири тисячі не така велика, але якщо ми беремо у процентному значенні, скільки проживало ромів, скільки було населення у кожному місці, то це велика втрата. Наше завдання - краще дослідити історію знищення ромів, щоб не було маніпуляцій навколо цього питання”, - вважає очільниця заповідника «Бабин Яр».
2 серпня щороку на міжнародному рівні вшановують пам’ять жертв нацистського геноциду ромів. У ніч з 2 на 3 серпня 1944 року в нацистському таборі смерті Аушвіц-Біркенау на території сучасної Польщі нацисти вбили понад 4000 ромських в’язнів.