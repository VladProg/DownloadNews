Номінанти Національної музичної премії YUNA 2022 стануть відомі вже 14 грудня.

Про це Укрінформу повідомили в оргкомітеті премії.
“Оголошення імен артистів, які стануть претендентами на нагороди, відбудеться онлайн у режимі прямого ефіру. Воно розпочнеться о 15.00”, - ідеться в повідомленні.
Як зазначається, майданчиком трансляції стане YouTube-канал YUNA - YunaAwards. У призначений час представники оргкомітету премії назвуть імена номінантів. Конверти зі списками номінованих по традиції презентує представник компанії Deloitte Ukraine - гаранта прозорості голосування та незмінного партнера YUNA.
14 грудня стануть відомі номінанти у 16 категоріях: "Найкраща виконавиця", "Найкращий виконавець", "Найкращий рок-гурт", "Найкращий поп-гурт", "Найкраща пісня", "Найкраща пісня іншою мовою", "Найкращий альбом", "Найкращий відеокліп", "Найкращий дует/колаборація", "Відкриття року", "Найкращий електронний хіт", "Найкращий хіп-хоп хіт", "Найкращий естрадний хіт", "Найкраща пісня до фільму", "Найкраще концертне шоу", "Інший формат".
На нагороди YUNA 2022 претендують роботи виконавців, які були випущені у період з 1 листопада 2020 року до 31 жовтня 2021 року. На перемогу у категоріях “Найкраща виконавиця”. “Найкращий виконавець”, “Найкращий поп-гурт” та “Найкращий рок-гурт” можуть бути номіновані лише ті артисти, які впродовж цього періоду випустили мінімум дві нові пісні.
“Довгий список кандидатів на премію цього року вражає не менше, ніж у минулі роки. В ньому, наприклад, було більше 250 альбомів та ЕР, близько 400 відеокліпів і більше 600 пісень. І це лише ті, хто потрапив у різні списки топ-100 національних радіостанцій та музичних телеканалів протягом року. Ми дуже тішимося з того, що українська музична індустрія настільки потужна, і впевнені, що статуетки YUNA 2022 виграють найсильніші з артистів”, - коментує співзасновник та генпродюсер премії Павло Шилько.
Як нагадали в оргкомітеті, визначення номінантів YUNA 2022 відбувалося під час 1 туру голосування за участі експертів журі премії. Цього року до його складу входять 75 представників музичної індустрії - радіостанцій, телеканалів, друкованих та онлайн-медіа і квиткових операторів.
Посилання на майбутню трансляцію тут.
Повідомляється, що церемонія нагородження переможців премії YUNA 2022 відбудеться навесні 2022 року.