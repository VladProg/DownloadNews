Конституційний Суд України визнав конституційними окремі положення законів "Про телебачення і радіомовлення“ та "Про кінематографію".

Про це представниця Верховної Ради у КСУ, народний депутат із парламентської фракції “Слуга народу” Ольга Совгиря повідомила в Телеграмі, передає Укрінформ.
"Конституційний Суд ухвалив рішення у справі за конституційним поданням 47 народних депутатів України щодо відповідності Конституції України окремих положень Законів України „Про телебачення і радіомовлення“ та "Про кінематографію", – зазначила парламентарій.
За її словами, КСУ визнав конституційними положення, які передбачають унеможливлення використання телерадіоорганізацій, зокрема, для трансляції аудіовізуальних творів (фільмів, телепередач, крім інформаційних та інформаційно-аналітичних телепередач), одним із учасників яких є особа, внесена до переліку тих, хто створюють загрозу національній безпеці, оприлюдненого на веб-сайті центрального органу виконавчої влади, що забезпечує формування державної політики у сферах культури та мистецтв.
Також забороняється трансляція (демонстрування шляхом показу каналами мовлення) фільмів, вироблених фізичними та юридичними особами держави-агресора. Окрім того, заборона трансляції фільмів, вироблених фізичними та юридичними особами держави-агресора, які не містять популяризації або пропаганди органів держави-агресора та їхніх окремих дій, поширюється на фільми, вироблені та/або вперше оприлюднені (демонстровані) після 1 січня 2014 року.
Конституційними визнаються і положення, які визначають, що перелік осіб, які створюють загрозу національній безпеці, складає центральний орган виконавчої влади, що забезпечує формування державної політики у сферах культури та мистецтв, на підставі звернень Ради національної безпеки і оборони України, Служби безпеки України, Національної ради України з питань телебачення і радіомовлення, а також положення щодо того, що центральний орган виконавчої влади, який забезпечує формування державної політики у сферах культури та мистецтв, оприлюднює на своєму офіційному веб-сайті перелік осіб, які створюють загрозу національній безпеці, та забезпечує своєчасне його оновлення.
"Це означає, що ці положення Законів "Про телебачення і радіомовлення" та "Про кінематографію" залишаються чинними і надалі", – підкреслила Совгиря.
Як повідомлялося, раніше 47 народних депутатів направили до КСУ конституційне подання щодо відповідності Конституції окремих положень статті 6 Закону України „Про телебачення і радіомовлення“ та статей 15, 15-1, 26 Закону України „Про кінематографію“.