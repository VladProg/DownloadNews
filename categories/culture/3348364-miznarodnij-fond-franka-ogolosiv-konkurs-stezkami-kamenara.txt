Міжнародний фонд Івана Франка оголосив про проведення V Всеукраїнського учнівського літературно-мистецького конкурсу «Стежками Каменяра».

Як передає Укрінформ, про це повідомляється на сторінці заходу у Фейсбуці.
«Раді оголосити старт нового сезону Всеукраїнського учнівського літературно-мистецького конкурсу «Стежками Каменяра». З 15 листопада Міжнародний фонд Івана Франка розпочне прийом конкурсних робіт, який триватиме до 15 грудня 2021 року», - ідеться в повідомленні.
Водночас зауважується, що засновниками конкурсу були внесені зміни до положення про конкурс.
Як зазначається, в цьому році переможців і дипломантів визначатимуть у трьох номінаціях: «Проза», «Поезія», «Краща ілюстрація до творів Івана Франка». Кожна номінація матиме три вікові категорії: учні віком 6-9 років, 10-13 років і 14-16 років відповідно.
Обов’язковою вимогою для участі у конкурсі є заповнення електронної форми, яку можна заповнити лише з електронної адреси Gmail і лише один раз. Електронна форма буде доступна з 15 листопада 2021 року.
Щорічне змагання проводитиметься вп’яте у партнерстві з Міністерством освіти та науки України, Львівським національним університетом імені Івана Франка та ГО «Львівське товариство» у м. Києві.