Створений за підтримки Держкіно документальний фільм Сергія Волкова взяв участь у конкурсній програмі Другого Каталонського міжнародного фестивалю кіно про права людини.

Як передає Укрінформ, про це повідомляє пресслужба Держкіно.
«Героєм фільму "Вдивляючись в темряву" є полковник Збройних сил України, ветеран Віталій Галіцин, який за покликом серця йде воювати на російсько-українську війну на сході України. Під час бойового завдання замінований автомобіль тяжко поранив його – і Віталій втратив зір. Денис Петров, від народження незрячий, вирішує допомогти йому видужати, і вони разом вирушають у подорож, щоб вимагати від влади визнання прав незрячих людей в Україні», - ідеться про сюжет фільму.

Режисер та автор сценарію – Сергій Волков. Оператори – Максим Руденко, Сергій Волков. Продюсери – Галина Криворчук (Україна), Алекс Ширяєв (Швеція).
Як зазначається, копродюсер зі сторони Швеції Алекс Ширяєв взяв участь в презентації й обговоренні фільму з журналістами і глядачами, що відбулися офлайн у Барселоні, у кінотеатрі Cinemes Girona, в межах Другого Каталонського міжнародного фестивалю кіно про права людини IMPACTE! Festival de Cinema i Drets Humans de Catalunya.
Із 11 до 24 квітня фільм "Вдивляючись у темряву" доступний до перегляду в онлайн-версії фестивалю.
Як повідомляв Укрінформ, Міжнародний фестиваль документального кіно про права людини Docudays UA спільно з Українським інститутом організовує презентацію українських документальних проєктів UKRAINIAN SHOWCASE @ Cannes Docs, яка відбудеться 21 травня на кіноринку 75-го Каннського кінофестивалю Marche du Film.