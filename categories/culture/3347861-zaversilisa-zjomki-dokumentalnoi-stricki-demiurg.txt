Завершено зйомки дебютного повнометражного документального фільму "Деміург" режисерки Ольги Семак.

Як передає Укрінформ, про це повідомляє пресслужба Держкіно.
«Робота над проєктом тривала три роки. "Деміург" - це трагікомічна історія про сільський театр на Волині», - ідеться в повідомленні.
Як зазначається, це історія про те, як щоліта столичний актор Петро Панчук приїздить у рідне село і робить нову виставу зі своїми односельцями. Серед них – керівник клубу, землевпорядниця, вчителька, баяніст, дружина режисера, охоронець цегельні, директор школи, сільські діти. Наприкінці серпня вся громада збирається на прем’єру.
Після років слави та гастролей маленька аматорська трупа переживає кризу. Режисерові чимраз важче знаходити акторів для нових постановок. Старі образи й взаємні розчарування загрожують зруйнувати цей крихкий театральний експеримент і розсварити їх назавжди.

Минає нелегкий рік. Режисер вчетверте стає батьком, проте ледь не втрачає дружину, яка перенесла важкий інсульт. До літніх вакацій він готує нову постановку. Охочих вийти на сцену в селі катма, тому вибір припадає на водевіль Чехова для трьох акторів. На сцені – режисер, його дружина і друг дитинства режисера, місцевий завклубу.
Повідомляється, що разом з режисеркою Ольгою Семак за харизматичними героями цієї іронічної та меланхолійної історії спостерігали оператори Сергій Сивко та Олександр Течинський, звукооператори Олег Головьошкін, Андрій Нідзельський, Антон Гусєв, продюсерка Олена Семак (кінокомпанія "Метрополіс").
Девелопмент проєкту підтримав у 2019 році Український культурний фонд. У 2020 році проєкт був презентований у секції Work-in-Progress Варшавського кінофестивалю. Виробництво фільму відбувається за підтримки Держкіно. Реліз заплановано на 2022 рік.
Тизер фільму тут.
Петро Панчук – народний артист України, актор Національного академічного драматичного театру імені Івана Франка.