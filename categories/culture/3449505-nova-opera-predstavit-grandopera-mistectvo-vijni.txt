У Львівському органному залі 7 квітня відбудеться прем'єра гра[н]д-опери "Мистецтво війни" від формації NOVA OPERA та композитора Сергія Вілки.

Про це Укрінформу повідомила піар-координаторка формації Лідія Карпенко.

«Опера створена за мотивами класичного давньокитайського трактату і безпосередніх рефлексій над тим, що відбувається вже — у цей момент, у цій країні. Текст Сунь-Цзи пропонує діяти, не давати ворогу застати нас у стані отетеріння», - вважає автор лібрето Мирослав Лаюк.

«Здебільшого ця опера про те, що ворог уже програЄ і неминуче прогрАє. Значна частина музики створювалася безпосередньо на репетиціях з колективами NOVA OPERA та Sed Contra Ensemblе. Між нами є те творче розуміння, коли інструменталісти та вокалісти миттєво підхоплюють й розвивають мої ідеї, стають їх співавторами", - розповів композитор Сергій Вілка.





«У цьому проєкті ми шукаємо голос музики, театру, мистецтва в жорстких реаліях нашого дня. Ми рефлексуємо на зміни нашої реальності, які принесла війна. Мистецтво й культура залишаються важливим полем протистояння. Адже ми маємо сьогодні відстоювати свою ідентичність, заявляти світу про самобутність нашої культури, утверджувати суб'єктність України на міжнародній мапі", - додав режисер Богдан Поліщук.

Інструментальний склад гра[н]д-опери "Мистецтво війни" включає у себе струнні, перкусію, флейту, кларнет, фортепіано та орган. Традиційним для формації NOVA OPERA є використання вокальної імпровізації та розширених технік співу: від академічного, народного та джазового вокалу до горлового співу, які дозволяють досягти максимального ефекту на межі можливостей людського голосу.


Сопрано формації NOVA OPERA Анна Кірш зазначила, що у «Мистецтві війни» її голос звучить в нижньому регістрі: "Завдяки такому прийому — тембр набуває темних фарб. Немає радості, у нас вкрали життя! Щоб голос зазвучав дзвінко, потрібна радість перемоги! Віримо у неї, вдячні нашим захисникам і захисницям за можливість творити і жити".


Над створенням опери працювали: композитор Сергій Вілка, режисер Богдан Поліщук, лібрето Мирослав Лаюк, виконавці: Анна Кірш (сопрано), Андрій Кошман (баритон), Руслан Кірш (баритон), Олексій Фіщук (бас-баритон), Павло Москаленко (тенор), Сергій Вілка (флейта),
Андрій Надольський (перкусія), Дмитро Пашинський (кларнет), Віктор Рекало (віолончель).

Партнери проєкту: Львівський органний зал.


Як повідомляв Укрінформ, від 2014 року формація Nova Opera, заснована режисером Владом Троїцьким, представила понад десять сучасних українських опер. Першою була імпровізована опера «Коріолан», що задала напрям наступних творчих пошуків. Спільно із композиторами Романом Григорівим та Іллею Разумейком були створені опери «IYOV», «BABYLON», «ARK», «Wozzeck», «НепрОсті», «AEROPHONIA», «GAZ», «Чорнобильдорф». У співпраці з композиторами Сергієм Вілкою, Яною Шлябанською та Андрієм Мерхелем були реалізовані «Про що мовчить Заратустра» та «LE».

У 2018 році опера-реквієм «IYOV» (комп. Р. Григорів, І. Разумейко, реж. В.Троїцький) увійшла до ТОП-10 сучасних опер світу з-поміж 436 учасників з 55 країн за версією міжнародного конкурсу Music Theatre Now, а 2020 року здобула перемогу у номінації «Театральне мистецтво» Національної премії ім. Т. Г. Шевченка. 2021 року археологічна опера «Чорнобильдорф» (Р. Григорів, І. Разумейко) увійшла до ТОП-6 опер світу за версією Music Theatre Now.

Упродовж останніх сезонів сучасні українські опери, створені формацією Nova Opera, прозвучали на таких європейських та американських майданчиках, як: Віденська філармонія, Македонський театр опери та балету, театр Шекспіра у Гданську, Львівський національний театр опери та балету, Національний академічний театр опери та балету України ім. Т. Г. Шевченка, Одеський національний академічний театр опери та балету, Зал Корто у Парижі, театри La Mama та HERE в Нью-Йорку на фестивалі сучасної опери PROTOTYPE, у Нідерландах у Rotterdamse Schouwburg та новому театрі Luxor на фестивалі Operadagen Rotterdam.