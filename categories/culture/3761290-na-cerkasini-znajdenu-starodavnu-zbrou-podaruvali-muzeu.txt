Скіфський меч-акінак, сокиру-клювець та козацьку шаблю угорського типу подарував краєзнавчому музею в місті Кам'янка на Черкащині австрійський підприємець Томас Бруннер.

Про це кореспондентові Укрінформу розповів директор музею Юрій Ляшко.
“Експонати були знайдені в Чорному лісі — місцевості поблизу Холодного Яру. Найдревніший — скіфський меч-акінак. Це вже сьомий такий меч, який має музей. Унікальний він тим, що в нього руків'я важче за лезо. Вік меча — 2600-2700 років. Шабля угорського типу — теж рідкісний експонат ХVII століття. Вона мала таке руків'я, що супернику дуже важко було вибити її з рук. Такі речі були дуже цінними, їх не губили. Шаблю було знайдено з ножнами й піхвами. Тобто її було заховано до кращих часів”, - сказав Ляшко.

За словами директора, третій знайдений предмет — сокира-клювець використовувалася для ураження ворога через обладунки. Однак сокира має дуже малий розмір. Можливо, була зроблена для дитини або мала символічну функцію. Такою зброєю користувалися з ХІІІ по ХVIIІ століття.
Як розповів Ляшко, вартість кожного експонату подарованої зброї коливається від 20 до 30 тисяч гривень.
Томас Бруннер давно живе на Черкащині. Має сільськогосподарський бізнес. Чоловік давно помагає краєзнавчому музею, зробив переклад усіх текстів англійською. Він також є спонсором кількох мистецьких фестивалів.
Як повідомлялося, Полтавському краєзнавчому музею імені Василя Кричевського передали скарб фальшивих польських монет XVII ст.